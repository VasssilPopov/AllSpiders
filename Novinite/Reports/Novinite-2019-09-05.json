{"url": "https://www.novinite.bg/articles/179981/Djip-na-Granichna-policiya-se-preobarna-i-zapali-po-vreme-na-obhod", "text": "Джип на \"Гранична полиция\" се е преобърнал по време на обход на българо-турската граница в района на Малко Търново. Двамата служители в него са успели да излязат преди автомобилът с висока проходимост да се самозапали и не са пострадали, предаде БНР. Разследват се причините за инцидента. Образувано е следствено дело. ", "date": "2019.09.05", "title": "Джип на \"Гранична полиция\" се преобърна и запали по време на обход"}
{"url": "https://www.novinite.bg/articles/179986/Izchezvat-li-kestenite-na-Sofiya-", "text": "Кестените са емблематични дървета за София, не само защото се по „булеварда с лиричния ритъм“. Неслучайно са възпяти в не една песен, пише БГНЕС.Наблюдателни граждани обаче забелязват с тревога, че листата на тези дървета стават кафяви и изсъхват още от средата на юли.Не можем да говорим за масово изсъхване на софийските кестени. Съхнат отделни индивиди – обясни пред Радио София директорът на Дирекция \"Зелена система\" към Столичната община Димитър Данчев. – Едната причина е възрастта на дърветата – в градски условия те живеят до 60-70 години. Освен това оказват влияние високите летни температури, както и листоминиращия молец.Съвременните мерки за контрол включват използването на инсектициди или феромонови ловилки, както и заравяне на падналата шума за изгниване и унищожаване на какавидите на молеца – нещо което се прави от някои граждани.Данчев допълни, че през последните 5-6 години от общината се избират за засаждане видове кестени, които са по-устойчиви на молеца.", "date": "2019.09.05", "title": "Изчезват ли кестените на София ?"}
{"url": "https://www.novinite.bg/articles/180012/Maksimalniyat-broj-na-domashnite-svine-otglejdani-za-ugoyavane-shte-bade-namalen-ot-pet-na-tri", "text": "Максималният брой на домашните свине, отглеждани за угояване, ще бъде намален от пет на три. Това предвиждат част от мерките за биосигурност, които се очаква да бъдат приложени у нас заради разпространението на Африканската чума по свинете /АЧС/.Промените в нормативната уредба се очаква да станат факт до края на годината, информира в кулоарите на Народното събрание министърът на земеделието, храните и горите Десислава Танева, която участва в редовния парламентарен контрол. \"Не може всяко лично стопанство да е станало и стопанство с развъдна дейност. Това чувствително качва епизоотичния риск, така че трябва всички да спазват правилата\", коментира министърът.Танева поясни, че до края на месеца трябва да приключи дебатът за новите мерки за биосигурност. \"За нас е важно и в трите вида стопанства да има съответните нива на биосигурност, така че епизоотичният риск да е минимален\", каза още тя, цитирана от БТА. Танева обясни, че целта е следващата година всяка домашна свиня да е в мерки за биосигурност. Тя отчете, че се наблюдава драстично намаление на активните огнища, благодарение на мерките по депопулация на огнищата на АЧС.Министърът информира още, че в понеделник очаква да приключи работата по огнището в Голямо Враново, където на унищожаване подлежат 1 000 свине майки и 3 600 подрастващи. \"Информирали са ни, че в понеделник следва да приключат\", каза тя.По думите й пикът на заболяването е летният сезон и целта е следващият летен сезон да бъде посрещнат със значителна депопулация на резервоара на АЧС - дивата свиня и обхванати в мерки за биосигурност домашни свине.", "date": "2019.09.05", "title": "Максималният брой на домашните свине, отглеждани за угояване, ще бъде намален от пет на три"}
{"url": "https://www.novinite.bg/articles/180015/Toplofikaciya-Pernik-Parnoto-i-toplata-voda-v-Pernik-sa-pod-vapros", "text": "От \"Топлофикация-Перник\" разпространиха отворено писмо до властта по повод вчерашното спиране на две от мощностите на централата, съобщиха от ТЕЦ-а.\"Обръщаме се към Парламента на Република България, Министерство на околната среда и водите, Министерство на енергетиката, Комисия за енергийно и водно регулиране, Община Перник и всички жители на град Перник.Във връзка с наложената на „Топлофикация Перник“ АД безсрочна принудителна административна мярка от страна на Министерство на околната среда и водите, Ви уведомяваме, че „Топлофикация Перник“ АД в качеството си на производител на електрическа и топлинна енергия не може да гарантира:• Завършване на одобрената ремонтна програма на Дружеството в определените срокове• Сигурността на доставките на основното гориво за обезпечаване на предстоящия отоплителен сезон за неопределен период от време• Доставките на битова гореща вода и топлинна енергия във всички учреждения и в домовете на жителите на гр. Перник„Топлофикация Перник“ АД не е единственото индустриално предприятие, функциониращо на територията на град Перник.Считаме, че не е редно да се рискува сигурността на отоплението на град Перник за сметка на невъзможността на Министерство на околната среда и водите да решат възникналите в района проблеми.„Топлофикация Перник“ АД ще потърси правата си по съдебен ред, включително и срещу институциите, които са отговорни за спирането на работата на съоръженията на Дружество!\", пише още в писмото на \"Топлофикация-Перник\".БГНЕС припомня, че Регионалната инспекция по околната среда и водите (РИОСВ) - Перник издаде принудителна административна мярка за спиране на дейността на парогенератори 4 и 5 на „Топлофикация - Перник“. Мярката е наложена заради установено използване на неразрешен вид гориво – биомаса, в нарушение на издаденото комплексно разрешително на дружеството. Спирането ще бъде извършено, като се преустанови подаването на горива към котлите с цел принудително извеждане от експлоатация. Срокът на действие на мярката е до изпълнение на условията на действащото комплексно разрешително.Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „ Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД. Проверките се извършват от командировани служители на Регионални инспекции по околната среда и водите, които са различни от тези, на чиято територия се намират проверяваните дружества.", "date": "2019.09.05", "title": "„Топлофикация-Перник“: Парното и топлата вода в Перник са под въпрос"}
{"url": "https://www.novinite.bg/articles/180017/Nad-7400-sa-zayavleniyata-za-obezshteteniya-za-umartvenite-praseta", "text": "Над 7400 заявления са подадени от земеделски стопани, които очакват обезщетения за умъртвени прасета заради африканската чума. Това обяви министърът на земеделието Десислава Танева по време на парламентарния контрол.До момента са изплатени над 2 200 000 лева. 12 области са засегнати от заразата.В едно от активните огнища в Голямо Враново трябва да бъдат унищожени 1 000 свине-майки.От 22 дни няма регистрирано огнище на чума при домашните свине.Предвижда се актуализиране на законодателството по отношение на биосигурността у нас.Министър Танева очерта начините, по които ще продължат да бъдат подпомагани земеделските стопани, които доброволно са унищожили животните:\"Когато няма елементарни мерки за биосигурност, епизоотичният риск е висок, затова с оглед спиране наистина на изключително висок интензитет в началото на месец юли, то от края на юни започна, бяха предприети и най-непопулярните мерки\".Министърът на земеделието, храните и горите да може със заповед да променя сроковете за ловуване и да регулира числеността на дивечовите запаси при дивата свиня, в случай на епизоотия - това предвиждат промени в Закона за лова и опазване на дивеча, приети единодушно от парламента на първо четене.  ", "date": "2019.09.05", "title": "Над 7400 са заявленията за обезщетения за умъртвените прасета"}
{"url": "https://www.novinite.bg/articles/180000/PREDI-POChIVNITE-DNI-Hilyadi-tragvat-na-pat", "text": "Засилени мерки за сигурност ще има по всички по-големи пътища у нас днес заради очаквания засилен трафик. Стотици хиляди тръгват днес на път за  предстоящите 3 почивни дни.Близо 150 мобилни, 25 стационарни и 30 камери тип тринога ще следят за каране с превишена скорост. Пътните полицаи ще дебнат за нарушения на правилата за движение, както и за шофьори, употребили алкохол или наркотици. От Гранична полиция са осигурили повече екипи, за да не се образуват големи тапи. Миналата година глобените шофьори около 6 септември са били над 15 000.Заради ремонти на пътя сега са възможни задръствания по автомагистрала „Хемус”.   Очаква се засилен трафик и по магистрала „Струма” към ГКПП „Кулата”.В пиковите часове ще бъде спряно движението на тежкотоварни камиони над 12 тона по автомагистралите, съобщиха от Агенция „Пътна инфраструктура“. Забраната ще важи до 8 септември, когато е краят на трите почивни дни. „Специално за напускането на страната и по отношение на натовареността на „Гранична полиция” съветвам всички да се поинтересуват за необходимите документи, за ксерокопия, цялата информация е публикувана в сайта на „Гранична полиция”. Също така има оповестени телефони, на които всички могат да получат необходимата информация”, обясни гл. комисар Илия Георгиев, от „Пътна полиция”.", "date": "2019.09.05", "title": "ПРЕДИ ПОЧИВНИТЕ ДНИ: Хиляди тръгват на път"}
{"url": "https://www.novinite.bg/articles/179983/BSP-za-Balgariya-se-registrira-v-CIK-za-mestnite-izbori", "text": "\"БСП за България\" се регистрира в ЦИК за местните избори, съобщи \"Фокус\".На регистрацията в ЦИК присъстваха лидерът на БСП Корнелия Нинова, заместник-председателят на партията и председател на Националния предизборен щаб Кирил Добрев и заместник-председателят на ПГ на \"БСП за България\" Георги Свиленски.Там бяха и народните представители и кандидати за кметове Пенчо Милков и Станислав Владимиров, както и председателят на Младежкото обединение в БСП и член на Изпълнителното бюро Николай Бериевски, младежи и юристконсултът на партията Аглика Виденова.Във вторник Националният съвет на партията утвърди 161 кандидатури за кметове на общини и райони. Петима народни представители се включват в кметската надпревара - Бургас - Николай Тишев, Сливен - ген. Кольо Милев; Русе - Пенчо Милков; Перник - Станислав Владимиров, Карнобат - Тодор Байчев. Досегашните успешни кметове на левицата отново получиха подкрепа за следващ мандат. Това са градоначалникът на Гоце Делчев - Владимир Москов, на Троян - Донка Михайлова, на Крeсна - Николай Георгиев, на Павликени - Емануил Манолов, на Асеновград - Емил Караиванов и др.На 11 септември столичните социалисти трябва да излязат с решение дали ще подкрепят Мая Манолова в кметската надпревара за София или ще издигнат друга кандидатура.На 15 септември Националният съвет на партията ще се събере отново, за да утвърди и кандидатурите за останалите общини, включително тази за столицата.", "date": "2019.09.05", "title": "\"БСП за България\" се регистрира в ЦИК за местните избори"}
{"url": "https://www.novinite.bg/articles/179984/Manolova-ubedena-Bitkata-za-Sofiya-shte-e-s-kompromati", "text": "Влизам в добро настроение в битката за кмет на София - тя ще бъде агресивна, с компромати, заяви бившият омбудсман и кандидат за кмет на София Мая Манолова.\"От страна на опонента не се очаква позитивна кампания. Намеренията на ГЕРБ е да започнат с „мръсна“ кампания. С пренебрежение се отнасят към хората от Инициативния ми комитет“, посочи тя.Манолова допълни, че „фабриката за манипулация“ е много лош етикет за тези, които я поръчват.„През последните близо два месеца не са спрели да правят внушения, да натискат хора от моя екип, да се опитват да ги дискредитират, да ме притесняват – пренебрежението, с което се опитват да се отнесат към хората, които са включени в инициативния ми комитет“, коментира бившият омбудсман.„Една от причините да вляза в тази битка е, че много години властта блокираше всичките ми каузи. На всяка наша инициатива се гледаше какво ще донесе като рейтинг, а не как ще помогне“, допълни тя.По думите ѝ оставането ѝ в институцията на омбудсмана би било агония.„Проблемите на столицата нямат цвят. Бих приела подкрепа на всички граждани, независимо от техния цвят, на различните граждански организации, на различните политически централи, защото битката ще бъде тежка, тя е вече безпощадна” посочи тя.Във връзка с придобилата популярност в медиите тема за прическата ѝ Манолова коментира, че е нейн личен ангажимент да изглежда добре и да се отнася с уважение към гражданите.Не това обаче е смисълът на кампанията, посочи бившият омбудсман, като добави, че изместеният фокус в тази посока е обиден за гражданите.Относно обвиненията към нея за случая с Костинброд, тя каза, че единственото, което е направила, е да подаде сигнал, защото е имала информация за манипулиране на изборите.По думите ѝ е правила много грешки – стояла е зад каузи, които след това са се оказали нечисти.„Една такава кауза са протестите срещу кабинета на Орешарски. Може би поведението ми не е било достатъчно премерено“, посочи тя пред bTV.", "date": "2019.09.05", "title": "Манолова убедена: Битката за София ще е с компромати"}
{"url": "https://www.novinite.bg/articles/179985/Intenziven-trafik-na-punktovete-na-granicite-s-Garciya-Turciya-i-Rumaniya", "text": "Трафикът на българските гранични контролно-пропускателни пунктове /ГКПП/ на границите с Гърция, Турция и Румъния е интензивен, показват данни на МВР към 6.00 ч.Движението е интензивно на ГКПП \"Кулата\" на изход за леки автомобили, на ГКПП \"Капитан Андреево\" и на ГКПП \"Лесово\" - на изход за товарни автомобили. На границата с Румъния трафикът е интензивен на изход за товарни автомобили на граничните пунктове \"Дунав мост\" при Видин и Русе.  На границата със Сърбия и с Република Северна Македония трафикът е нормален на всички гранични пунктове. От Агенция \"Пътна инфраструктура\" призовават шофьорите да карат с повишено внимание.", "date": "2019.09.05", "title": "Интензивен трафик на пунктовете на границите с Гърция, Турция и Румъния"}
{"url": "https://www.novinite.bg/articles/179991/Diana-Kovacheva-Ombudsmanat-shte-e-tam-kadeto-sa-grajdanite-i-tehnite-problemi", "text": "Положих клетвата със съзнанието за голямата отговорност, която поемам. Ангажирам се с това мои основни задължения да бъдат гражданите и техните права и свободи. Омбудсманът ще е там, където са проблемите на гражданите, там където има нарушени права. Всички хора са раждат свободни и с права. Разчитам на институциите, разчитам на народните представители и на парламента. Това заяви Диана Ковачева от трибуната в Народното събрание минути след като положи клетва като временно изпълняващ длъжността на омбудсман на Република България.\"Широкият правозащитен мандат на омбудсмана е в съответстиве с най-високите правозащитни стандарти, определени от ООН. Тази година инстиутцията на омбудсмана получи признание. За мен това не е първия ден в институцията. Наясно съм, че насърчаването и защитата на основните права и свободи на гражданите е доста широко понятие.\", допълни Ковачева. Тя заяви, че разчита на сътрудничеството на всички институции. Тя посочи, че залага на приемствеността, активността, добронамереността и безпристрастността със съзнанието, че омбусманът е винаги на страната на гражданите. \"Благодаря ви за доверието\", обърна се тя към народните представители.Съгласно Закона за омбудсмана при встъпването си в длъжност общественият защитник полага клетва пред Народното събрание със следното съдържание: „Заклевам се в името на Република България да спазвам Конституцията и законите на страната и във всичките си действия да се ръководя от интерисите на страната и във всичките си действия да се ръководя от интересите на народа и да защитавам правата и свободите на гражданите. Заклех се“. Полагането на клетва и встъпването в длъжност на Диана Ковачева се налага след като във вчерашния ден бе обявена оставката на досегашния обществен защитник Мая Манолова. Тя подаде оставка заради включването си в кметската надпревара за София. По закон до избора на нов омбудсман заместникът й трябва да изпълнява тази длъжност. Именно Диана Ковачева е заместник-омбудсман от началото на 2016 г.", "date": "2019.09.05", "title": "Диана Ковачева: Омбудсманът ще е там, където са гражданите и техните проблеми"}
{"url": "https://www.novinite.bg/articles/179979/Karayancheva-Prezidentat-se-prestrashi-da-dojde-v-NS-ne-kaza-nishto-novo", "text": "„Радвам се, че президентът се престраши да дойде в Народното събрание след 2 години и половина. Относно речта му не чух нищо ново – неща, които повтаря, едни общи теми”. Това коментира в предаването „Здравей, България” председателят на НС Цвета Караянчева. „На места имах чувство, че говори г-жа Нинова”, допълни Караянчева.Тя защити премиера от обвиненията, че не ходи на парламентарен контрол.„Въпросите понякога са конкретни и се отнасят до работата на конкретни министри. Няма как министър-председателят да отговаря за свинската чума. Когато темите касаят общата политика, министър-председателят винаги идва да отговори на въпросите ”, заяви Караянчева.  Тя обвини държавния глава, че отправя заплахи без конкретика, че призовава за борба с корупцията без да дава конкретни решения на нещата.„Мислех, че като дойде, ще има позитивен тон и ще заяви своето желание институциите да работим заедно”, заяви Караянчева. И добави, че в борбата с корупцията ще има повече успехи, ако има конструктивен тон между институциите.„Трябва да се обединим, за да бъде ефективна борбата с корупцията”, призова Караянчева.Тя коментира и предстоящите местни избори.„Те са мажоритарни избори. Те са отношение на гражданите към съответния кмет. Ако е работил добре, този кмет няма да има проблем да повтори мандата си. Но не бива да се смесват нещата - дали ГЕРБ ще спечели, или изгуби София с това дали ще бъде началото, или краят на това управление. Местните избори ще покажат колко добре са се справили кметовете”, заяви Цвета Караянчева.„Битката за София ще бъде тежка. Социологията преди изборите винаги показва малка преднина на БСП над ГЕРБ. Нека видим какво ще изберат хората”, коментира още председателят на НС.За Мая Манолова каза, че парламентът много ѝ е помагал.„Тя знае много добър какъв е редът за това един законопроект да стане закон – трябва да бъде припознат от народен представител. А повечето ѝ закони не са припознати от народни  представители от опозицията. Не приемам това, че тя е самотен борец за правда, а ние народните представители сме хората, които спъваме тази нейна борба”, каза още Караянчева.", "date": "2019.09.05", "title": "Караянчева: Президентът се престраши да дойде в НС, не каза нищо ново"}
{"url": "https://www.novinite.bg/articles/179982/Dneven-horoskop-za-chetvartak", "text": "Днес ще откриете, че хората изглеждат съвсем различни от това, което наистина са. Ако искате да разкриете нечия истинска същност, задавайте много въпроси. Отдръпнете се от социалната вихрушка.Вашата творческа енергия е изключително мощна в момента, така че трябва да се възползвате максимално от нея. Ще бъдете в състояние да започнете инициатива на работното място, да завържете ново приятелство или да започнете нова връзка.Ще се наложи да приложите вашите умения за фиксиране на нещо малко по-голямо от нещата, които сте свикнали да поправяте. Това може да е вашият любовен живот, спешна работа или дори стара травма. Вие можете да го направите. Вижте повече на: ", "date": "2019.09.05", "title": "Дневен хороскоп за четвъртък"}
{"url": "https://www.novinite.bg/articles/180003/V-aresta-ostavat-dvama-ot-lihvarskata-grupa-ot-Sofiya", "text": "Специализираният наказателен съд остави в ареста ръководителя и един от участниците в групата за лихварство и изнудване, съобщиха от спецпрокуратурата.Вчера Специализираният наказателен съд определи най-тежката мярка за неотклонение на двамата обвинени за участие в организирана престъпна група за лихварство, изнудване и разпространение на наркотици в столичния квартал \"Христо Ботев\", за които обвинението поиска \"Задържане под стража“.Съдът прие, че са налице достатъчно доказателства, за да се предположи, че ръководителят на групата и неговият брат са извършили престъпленията, за които са обвинени, както и че могат да извършат нови престъпления. В това число – да повлияят на на хода на разследването.Четиримата участници в престъпното сдружение бяха задържани на 2 септември при мащабни съвместни действия на Специализираната прокуратура и ГДБОП. Събраните доказателства сочат, че от началото на 2016 г. те са предоставяли  парични заеми срещу високи лихви, като в случай на ненавременно погасяване на задължението, лихвите са били умножавани.Онези длъжници, за които връщането на заема е ставало непосилно, са били заплашвани (в т.ч. техните семейства) и физически малтретирани. Освен това, участниците в групата са разпространявали наркотици в различни райони на столицата.Определението на Специализирания наказателен съд не е окончателно и може да се обжалва.", "date": "2019.09.05", "title": "В ареста остават двама от лихварската група от София"}
{"url": "https://www.novinite.bg/articles/180004/Ostaviha-v-aresta-zadarjanite-za-dvojnoto-ubijstvo-kraj-Negovan", "text": "Софийският апелативен съд остави в ареста двамата мъже, задържани за жестокото двойно убийство на семейство, чиито тела бяха открити край Негован.Пламен Шляпашки и Георги Нанчев са обвинени в предумишлено убийство на бившия треньор по борба Йордан Атанасов и съпругата му - Мариана. Смята се, че мотивът за жестокостта е финансов.Семейството е застреляно с пистолет със заглушител в апартамента им в кв. „Иван Вазов”, а след това телата им са разчленени и изхвърлени в бидони в язовира край Негован.И двамата обвиняеми казаха пред съда, че съжаляват.Според обвинението лицата са с висока степен на обществена опасност. Апелативният съд счете за основателни мотивите на първа инстанция.Служебните адвокати поискаха изменение на мярката в по-лека - домашен арест, но съдът счете, че има реална опасност двамата да извършат друго престъпление и потвърди - обвиняемите остават в ареста.Днес Шляпашки и Нанчев отново не казаха нито дума пред медиите, а в съда единствено казаха, че съжаляват. ", "date": "2019.09.05", "title": "Оставиха в ареста задържаните за двойното убийство край Негован"}
{"url": "https://www.novinite.bg/articles/179975/Animaciyata-Fizika-na-tagata-na-Teodor-Ushev-sas-svetovna-premiera-v-Toronto", "text": "Най-новият анимационен филм на българския режисьор и художник с международна слава Теодор Ушев „Физика на тъгата“ ще има своята първа прожекция на 7 септември, на един от най-престижните фестивали за кино в света в Торонто, Канада - TIFF, който се открива днес. Сред официалните гости, потвърдили присъствие на световната премиера на филма, са Доналд Съдърланд и синът му Росиф Съдърланд, актьорите, които озвучиха английската версия на филма.27- минутната анимация е най-амбициозният проект в кариерата на Теодор Ушев досега. Аниматорът работи по него в последните 8 години, като междувременно се появиха филмът му „Сляпата Вайша“, който му донесе номинация на Оскар, както и различни независими проекти в киното и визуалното изкуство. Анимацията адаптира в много личен, макар и не биографичен прочит, едноименния роман на Георги Господинов „Физика на тъгата“. За сценария на филма си Ушев казва, че не следва стриктно сюжета на книгата, не е филм-биография, а филм – лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло едно поколение, премерен през личния разказ.Комплимент за филма е доверието на звезден актьорски състав, който се включва в него с глас зад кадър. Гласовете на Росиф Съдърланд и неговия световноизвестен баща холивудският актьор Доналд Съдърланд озвучават английската версия на филма, а популярният канадски кинорежисьор Ксавие Долан и неговият баща Манюел Тадрос - френската. Анимацията се разпространява официално на френски и английски език. Макар и преди официалната премиера на филма, той вече провокира вниманието на професионалистите и с техниката, използвана за направата му. „Физика на тъгата“ е първият анимационен филм в света, създаден с енкаустика – древна техника за рисуване от времето на египетските фараони. Над 15 000 кадъра са рисувани на ръка, променяйки изображението чрез нагряване и рисуване с горещ пчелен восък с пигменти. Филмът е канадско-френска продукция на Националния филмов борд на Канада /NFB/ и телевизионния канал за култура и изкуство ARTE.Веднага след световната си преимера в Торонто, той стартира своя фестивален живот по различни международни фестивали с прожекции по цял свят. До края на годината „Физика на тъгата“ е вече в селекцията на престижни кино-форуми в Отава, Ванкувър, Лос Анджелис, Ню Йорк, Сеул, Барселона, Валядолид, Токио, Лайпциг и др.", "date": "2019.09.05", "title": "Анимацията „Физика на тъгата“ на Теодор Ушев със световна премиера в Торонто"}
{"url": "https://www.novinite.bg/articles/179989/Britni-Spiars-zagubi-popechitelstvoto-nad-decata-si", "text": "Бритни Спиърс загуби попечителството над децата си, след като едно дете беше нападнато от бащата на певицата Джейми Спиърс.Бившият съпруг на поп звездата Кевин Федерлайн докладвал на полицията Джейми Спиърс на 25 август, че е нападнал по-големия му син Джон.Американският портал TMZ съобщава, че предполагаемият конфликт е станал на 24 август в дома на Джейми. Дядо и внук са спорели и в един момент Джейми силно ударил детето и то паднало на земята, но за щастие то не е пострадало.Подробности за злощастното събитие излязоха наяве, след като американските медии публикуваха съдебни документи, показващи, че Федерлайн е получил 70% попечителство над децата, докато Бритни е получила право на 30% посещения без надзор.Бритни и Кевин досега поделяха попечителството. Сделката е от август 2018 г., но едва сега е официализирана.До момента, в който изданието „Бласт“ написа, че Бритни е загубила попечителството над децата си. ", "date": "2019.09.05", "title": "Бритни Спиърс загуби попечителството над децата си"}
{"url": "https://www.novinite.bg/articles/180002/Fejsbuk-e-ostavil-nezashtiteni-400-mln-telefonni-nomera-na-potrebiteli", "text": "Телефонни номера, свързани с повече от 400 милиона акаунта във Фейсбук, са останали незащитени онлайн в последния пропуск в поверителността за гиганта на социалните медии, съобщи американската преса.Изложеният на публично достояние сървър съхранява 419 милиона данни на потребители в няколко бази данни - 133 милиона акаунта в САЩ, повече от 50 милиона във Виетнам и 18 милиона във Великобритания, според технологичния новинарски сайт TechCruch.Базите данни са съдържали идентификатори на потребители на Фейсбук - уникални цифри, прикрепени към всеки акаунт. В акаунтите е имало телефонни номера на профилите, както и полът, посочен от някои акаунти и тяхното географско местоположение, съобщи технологичен уебсайт.Сървърът е останал без парола, което означава, че всеки е могъл да получи достъп до базите данни, и е останал така до късно сряда, когато TechCrunch се свързва с хоста на сайта.Фейсбук потвърди части от доклада, но омаловажи степента на изтичането, като заяви, че досега потвърдените акаунти са около половината от отчетените 419 милиона. Той добави, че много от акаунтите са дубликати и данните са стари.„Наборът от данни бе изтеглен и нямаме доказателства, че профилите във Фейсбук са били компрометирани“, заяви говорител на Фейсбук пред АФП.След скандала с „Кеймбридж Аналитика“ през 2018 г., когато изтекоха личните данни на милиони потребители, компанията деактивира функцията, която позволява на потребителите търсенето в платформата по телефонни номера.Публикуването на телефонен номер на потребителя го прави уязвими за спам обаждания, смяна на SIM - както наскоро се случи с изпълнителния директор на Туитър Джак Дорси - от хакери, които могат да анулират паролите на компрометираните акаунти.", "date": "2019.09.05", "title": "Фейсбук е оставил незащитени 400 млн. телефонни номера на потребители"}
{"url": "https://www.novinite.bg/articles/179990/Andjelina-Djoli-Mishel-Pfajfar-El-Faning-i-Chiuetel-Edjiofor-blestyat-v-specialni-posteri-na-Gospodarka-na-zloto-2", "text": "Продължението на тоталния блокбъстър от 2014 година Господарка на злото се завръща този октомври с нова сила, нов огън и емблематичен актьорски състав. Към очарователните дами Анджелина Джоли и Ел Фанинг се присъединяват Мишел Пфайфър, която влиза в ролята на майката на принц Филип – кралица Ингрит, и Чиуетел Еджиофор (Доктор Стрейндж, Цар Лъв), който влиза в ролята на безстрашния предводител на тъмната страна, радетел на мира между човеците и магическите създания - Конал.С впечатляващите си и силни роли, двамата ще допринесат не само за разширяване на хоризонта на зрелищния сюжет на филма, но и заемат ключово място в развръзката, за която всички се чудим дали ще е заветното „и заживели щастливо“. По повод на предстоящата премиера на Господарка на злото 2, Дисни подарява на всички фенове новите самостоятелни плакати на главните герои във филма, които неизменно впечатляват със своята визия. По същия начин звездите на продукцията привлякоха вниманието и на всички гости на тазгодишното издание на едно от най-грандиозните филмови събития в малкото калифорнийско градче Анахайм - Disney D23.Там, където творческите екипи и организатори представиха бъдещите планове и най-интересните новини от стратегическото развитие и филмов репертоар на студиото, Господарка на злото 2 и звездите от филма неизменно бяха един от специалните акценти. Всички те споделиха въодушевлението си да бъдат част от този филм и да затвърдят присъствието му като знаков в цялата история на филмите за злодеи.Дали човеците и съществата от вида на Злодеида ще намерят път един към друг и ще съумеят да споделят един общ свят? Дали любовта на принцеса A врора ще може да бъде равно разпределена между Господарката на злото и кралица Ингрит? И с какво трябва да се пребори принц Филип, за да запази любимата си? Очакваме една от най-епичните продукции тази година да ни разкаже всичко това и да преминем заедно отвъд легендата!Господарка на злото 2 ни завладява на 18 октомври в кината на 2D, 3D и IMAX 3D, в дублирана и субтитрирана версия.", "date": "2019.09.05", "title": "Анджелина Джоли, Мишел Пфайфър, Ел Фанинг и Чиуетел Еджиофор блестят в специални постери на \"Господарка на злото 2\""}
{"url": "https://www.novinite.bg/articles/179996/BDJ-puska-okolo-7-000-dopalnitelni-mesta-za-pochivnite-dni", "text": "От БДЖ ще пуснат около 7 000 допълнителни места във влаковете заради предстоящите почивни дни, за да може да се посрещне търсенето от страна на пътниците. Това съобщи пред журналисти министърът на транспорта, информационните технологии и съобщенията Росен Желязков след откриването на днешния семинар в Централния военен клуб за Механизма за свързване на Европа, на който се обсъждат възможностите за инвестиции в цифрова инфраструктура.По думите му това се прави и в контекста на подобряване на условията за придвижване.Системата за издаване на онлайн билети е готова и вече е в тестови период. Очакванията са до края на месеца ще заработи напълно, включително и модулите за резервация, добави транспортният министър.В момента е в ход процедурата за покупка на нови вагони. Има и договор по отношение на капиталовите ремонти на тяговия състав. В скоро време се очаква да приключи и процедурата за ремонт на мотрисите. Ще започне такава и за покупка на нови локомотиви.\"Паралелно с това върви анализ по отношение на структурните промени, които трябва да се случат в БДЖ\", каза Росен Желязков. Той допълни, че тази година, на база на отчета на дейността на дъщерните дружества, както и на този анализ, ще се направят нужните оптимизации в българските железници.", "date": "2019.09.05", "title": "БДЖ пуска около 7 000 допълнителни места за почивните дни"}
{"url": "https://www.novinite.bg/articles/179973/Dnes-shte-preobladava-slanchevo-vreme", "text": "Днес ще преобладава слънчево време с временни увеличения на облачността – преди обяд на места в низините и котловините с ниска, а след обяд над планинските райони с купеста облачност. Само на отделни места ще превали. Ще духа слаб, в Източна България до умерен изток-североизточен вятър. Максималните температури ще са предимно между 26° и 31°, в София около 27°. Над планините ще бъде предимно слънчево, но сутринта в много райони ще е мъгливо, а след обяд ще се развие купеста облачност, но само на отделни места ще превали. Ще духа слаб, по високите части на Рила и Пирин умерен северозападен вятър. Максимална температура на височина 1200 метра – около 21°, на 2000 метра – около 13°.Над Черноморието ще преобладава слънчево време с повече облаци преди обяд, главно по северното крайбрежие. Ще духа до умерен североизточен вятър. Максимални температури 24-26°. Температурата на морската вода е 25-26°. Вълнението на морето ще бъде 3-4 бала, но през деня малко ще се успокои.", "date": "2019.09.05", "title": "Днес ще преобладава слънчево време"}
{"url": "https://www.novinite.bg/articles/179992/WWF-alarmira-che-pojarite-v-Amazonskite-djungli-zaplashvat-265-zastrasheni-vida", "text": " В деня на Амазония природозащитната организация WWF предупреждава, че опустошителните пожари, обхванали големи части от южноамериканските тропически гори, излагат на сериозен риск 265 застрашени вида, които намират убежище в тях. Засегнатите зони са дом на 85 застрашени растителни и 180 застрашени животински вида, 2/3 от които се срещат единствено в съответните природни зони. Въпреки Националните планове за действие и усилията на природозащитниците, които спомагат за опазването 76 % от застрашените видове в биома на Амазония, те не са в състояние да предпазят флората и фауната от изгаряне. За някои застрашени видове като гигантския броненосец, белобърнестото пекари и гигантския мравояд, пожарите са основен рисков фактор за тяхното оцеляване. Рискът от пожар е още по-висок за видове, за които не действа защитен механизъм. Такъв е  случаят с чернораменния опосум, който е регистриран през 1964 г. в Рондония – един от щатите с най-висок процент на обезлесяване. В засегнатите от пламъците защитени територии на Бразилия попадат 55 застрашени вида (11 растителни и 44 животински), половината от които са ендемични за страната. За пет от тях, сред които и коронования ястребов орел, пожарите са определени като най-сериозната заплаха.  , коментира биологът Марсело Оливейра от WWF Бразилия. Амазонските тропически гори са жизненоважни за здравето на планетата. Освен че приютяват повече от половината от всички сухоземните видове в света, те са дом и на 30 000 растения – 30 % от всички растителни видове в Южна Америка. А с абсорбирането на огромно количество въглероден диоксид, джунглите на Амазония също така са отговорни за смекчаването на климатичната криза. През август 2019 г. в Бразилска Амазония са изпепелени 24,944 км² гори. Тази площ е повече от четири пъти по-голяма от унищожената през цялата минала година. , призовава изпълнителният директор на WWF Бразилия Маурисио Войводич.    Въпреки че влиянието на пламъците върху сухоземните видове е най-очевидно, водните животни също са засегнати. Причината е промяната в качеството на водата, което е в пряка зависимост от крайречните гори. В дългосрочен план тяхното унищожаване ще доведе до ерозия на почвата и затлачване на реката. С най-големия речен басейн в света, Амазонка пази огромно разнообразие от риба, която представлява основната хранителна база и източник на доходи за стотици крайбрежни общности. , предупреждава Оливейра. Пожарите в Амазония идват на фона на намаляващите популации от горски животни, сочи . Първата глобална оценка на биологичното разнообразие на горите показа, че популациите от птици, бозайници, земноводни и влечуги, живеещи в гори, са намалели средно с 53 % между 1970 и 2014 г. Загубата на местообитания, причинена главно от човешка дейност като обезлесяването, беше определена като ключова причина за 60 % от заплахите, пред които са изправени горите и техните обитатели. WWF призовава световните лидери да обявят глобална извънредна ситуация и да осигурят  до 2020 г., за да се справят с климатичната криза, да защитят останалата природа и да направят по-устойчиви нашите системи за производство и потребление. Именно протекцията и възстановяването на горите трябва да залегне в основата на това глобално споразумение.", "date": "2019.09.05", "title": "WWF алармира, че пожарите в Амазонските джунгли заплашват 265 застрашени вида"}
{"url": "https://www.novinite.bg/articles/179997/Povdignaha-obvineniya-na-petima-dushi-za-razprostranenie-na-narkotici-v-Slanchev-bryag", "text": "Специализираната прокуратура привлече към наказателна отговорност петима души за участие в организирана престъпна група за разпространение на наркотици в \"Слънчев бряг\", съобщиха от държавното обвинение.Трима от тях бяха задържани на 3 септември, при съвместни действия по разследването на Специализираната прокуратура и ГДБОП на територията на Пловдив, Кърджали и Слънчев бряг.Четвъртият обвинен за участие в групата изтърпява наказание в затвора за друго престъпление, а петият е задържан в следствения арест във Варна - също по обвинение за друго престъпно деяние.Събраните до момента доказателства сочат, че групата е била сформирана в началото на 2019 г. и е разпространявала в курортния комплекс разични по вид наркотици, предимно марихуана и екстази.По време на полицейската операция по задържането на участниците в автомобил на единия от тях са намерени и иззети 300 г наркотици. По досъдебното производство са събрани са множество други доказателства, установено е, че при задържането на единия от обвиняемите, в тоалетната в жилището му е бил изсипан найлонов плик с хапчета екстази.Днес, Специализираната прокуратура ще поиска от Специализирания наказателен съд на тримата задържани за участие в групата да бъдат наложени най-тежките мерки за неотклонение „Задържане под стража“.", "date": "2019.09.05", "title": "Повдигнаха обвинения на петима души за разпространение на наркотици в \"Слънчев бряг\""}
{"url": "https://www.novinite.bg/articles/179974/Udavena-na-plaja-v-Sozopol-stana-petata-jertva-za-sedmica", "text": "Черната серия с удавени по южното черноморие продължава. Поредната трагедия се разигра в днес на плажа в Созопол. Жена на средна възраст се е удавила в бурното море, на метри от брега. Туристи забелязали около обяд тялото й в плитчините и подали сигнал в полицията.\r\nНикой не е видял кога и как се е случило поредното нещастие. Тялото на туристката е откарано за аутопсия в бургаската болница, потвърдиха от там. Не е изключено жената да е била повалена внезапноо от масивен инфаркт, но причините за смъртта й ще станат ясни едва след аутопсията. Полицията пък работи по установяване на самоличността на жертвата. \r\nСпасители отново бият тревога и предупреждават, че морето в момента е изключително опасно. С последният фатален инцидент, черната статистика сочи, че за изминалата седмица по южното черноморие са се удавили общо петима души. Инцидентите са станали на различни плажове. \r\nСамо преди три дни 63-годишен чешки турист се удави на плажа в Поморие. Ден по-рано се разигра страховита трагедия на плаж \"Липите\" край Синеморец. Морето погълна там дете и баща му, докато се опитвал да го спаси. Преди седмица пък 15-годишен младеж загуби живота си в Царево. Той се удави след фатален скок от скалите под кръста, който е един от символите на града. \r\nВ пълвите дни на септември по цялото южно черноморие има опасни подводни течения и мъртво вълнение. Друга опасност са бурните вълни по това време на сезона. Изминалият сезон беше белязан с много трагични инциденти, повечето от които станаха на неохраняеми плажове или в извънработното време на спасителите. \r\nОт началото на септември всички ивици са с намален брой спасители, а след 15-ти ще останат да дежурят само мобилни двойки.\r\n", "date": "2019.09.05", "title": "Удавена на плажа в Созопол стана петата жертва за седмица"}
{"url": "https://www.novinite.bg/articles/179976/Parviyat-grafiti-festival-zapochva-utre-vav-Veliko-Tarnovo", "text": "Първият по рода си графити фестивал започва утре /6 септември/ във Велико Търново и ще продължи три дни. 18 артисти от цялата страна ще творят в района на Основно училище \"Петко Р. Славейков“. Те ще изрисуват масиваната стена на игрището, чиято обща площ надхвърля 400 квадратни метра. За най-малките любители на уличното изкуство ще бъдат организирани работилници.На място малчуганите ще могат да се запознаят със спецификите на рисуването със спрей и на калиграфията. Осигурени са спрейове, маски и повърхност за рисуване. Атрактивна ще е и съпътстващата музикална програма – за настроението на всички ще се погрижат популярни в цялата страна диджеи. Графити фестивалът е иницииран от Ателие „Пумпал” е подкрепен по програма „Изкуство и култура“ на Община Велико Търново.", "date": "2019.09.05", "title": "Първият графити фестивал започва утре във Велико Търново"}
{"url": "https://www.novinite.bg/articles/180016/Izlojiha-v-Komisiyata-po-peticii-na-EP-primeri-za-zloupotrebi-ot-banki-i-ChSI-u-nas", "text": "Български юристи изложиха в Комисията по петиции на Европейския парламент в Брюксел случаи на злоупотреба с монополно поведение на банки и частни съдебни изпълнители в България при  отнемане на недвижимо имущество на граждани и поискаха действия на европейско равнище за борба с тези практики.Парадоксален случай, в който при разглеждане на подобно дело участва и съдия-кредитополучател от банката, завела иска, представи адвокат Владислад Янев:\"Дело във Варненския апелативен съд, по което българският гражданин Валентин Димов беше притиснат от банката да плаща недължими високи лихви и разноски, бе защитаван от колегата Николов. Най-важният съдия – съдията-докладчик Николина Дамянова, се оказва, че била кредитополучател на същата банка. Осуетяват защитата на колегата Николов в съдебната зала, фалшифицират съдебния протокол, след което същата съдия подава донос срещу него в Адвокатската колегия-Варна, по което беше образувано дисциплинарно производство срещу колегата Николов и той беше осъден на лишаване от адвокатски права за това, че смело защитавал правата на български граждани в съдебна зала. С последващо решение на Висшия дисциплинарен съд тази присъда беше потвърдена и колегата Николов и до момента не може да практикува, въпреки че му е изтекъл срокът на наказанието, защото незаконно не се вписва\".Янев, който защитава колегата си в дисциплинарните производства, също е наказан:\"Тези неща ви ги казвам, за да допълня схемата на комплексното беззаконие и корупционни схеми в България. В основата са банките, които биват обслужвани от това заповедно производство. Множество съдии от България, които взимат заеми, които не декларират, които укриват, че са длъжници на банките и правораздават. И българската адвокатска номенклатура, в която част от адвокатите с големи позиции в ръководството обслужват интереси на банки. Това е дълбока корупционна схема до степен на мафиотизация. На практика, българските граждани нямат право да се защитят не само по закон. Те нямат право и на реална ефективна адвокатска защита, тъй като адвокатите са им подложени на репресии. Ние, българските адвокати, вече не смеем да защитаваме гражданите в България, защото когато ги защитаваме, ни лишават от адвокатски права\".Адвокат Милена Димитрова представи случай на своя доверителка, на която банката е вдигнала едностранно и няколко пъти вноската по ипотечен кредит и е наложила еднократна годишна сума от 1000 евро, без тя да бъде известена. Поради невъзможност да изплаща тези суми, тя губи имота си:\"Доверителката ми завежда процес, в който да докаже срещу банката своите права. В същия процес съдът в крайна сметка установява, че тя действително е въведена в заблуждение, но, тъй като няма право на допуск до касационно обжалване на очевидно неправилните решения по предходните инстанции, които пък не признават въвеждането ѝ в заблуждение, доверителката ми в крайна сметка губи целия процес\".Адвокат Веска Волева определи българското законодателство в тази част като \"лобистко\" и призова:\"Ние молим да ни помогнете да се преборим с лобистките закони, тъй като това, което е отговорено на 19.03.2019-та година – че властите са внесли някакви промени, не отговаря на истината. Всяко нещо, което е съобразено с указанията, със задълженията от Европейската комисия и Европейския парламент, се променя в движение така, че да бъде в интерес на монополистите в България, които унищожават и икономика, и разгониха населението. Знаете, милиони напуснаха от България\".Проблем има, призна от своя страна евродепутатът от ЕНП Радан Кънев:„Искам да потвърдя, че проблемът в България е повсеместен и системен. Не става дума за изолирани случаи. Моето мнение, че петициите категорично не следва да бъдат затваряни и трябва да бъде направено задълбочено проучване дали не са нарушени правата на защита и справедлив съдебен процес в България\".Председателката на комисията по петиции Долорс Монсерат предложи всички петиции на български граждани да останат отворени, както и да бъде изпратено писмо до постоянния представител на България в ЕС, в което да бъде изразена загриженост за липсата на защита на българските потребители и искане за мораториум върху техните случаи. Очакваме от ЕК резултат от процедурата по нарушение срещу България, каза още тя. ", "date": "2019.09.05", "title": "Изложиха в Комисията по петиции на ЕП примери за злоупотреби от банки и ЧСИ у нас"}
{"url": "https://www.novinite.bg/articles/179978/Izdaden-e-akt-za-spirane-na-dva-ot-generatorite-na-Toplofikaciya-Pernik", "text": "Регионалната инспекция по околната среда и водите (РИОСВ) - Перник днес издаде принудителна административна мярка за спиране на дейността на парогенератори 4 и 5 на „Топлофикация - Перник“ . Мярката е наложена заради установено използване на неразрешен вид гориво – биомаса, в нарушение на издаденото комплексно разрешително на дружеството. Спирането ще бъде извършено, като се преустанови подаването на горива към котлите с цел принудително извеждане от експлоатация. Срокът на действие на мярката е до изпълнение на условията на действащото комплексно разрешително.Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „ Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД. Проверките се извършват от командировани служители на Регионални инспекции по околната среда и водите, които са различни от тези, на чиято територия се намират проверяваните дружества.Всички разпоредени от главния прокурор проверки за спазване изискванията на Закона за опазване на околната среда и Закона за управление на отпадъците ще бъдат извършени от МОСВ в указания срок от 1 месец. Ще бъдат проверени издадените разрешителни за съхранение и изгаряне на отпадъци, документите за осъществяване на производствената дейност на топлофикационните дружества; видът и количеството съхранявани и използвани за горене отпадъци и съответствието им с документацията на дружествата. На прокуратурата ще бъдат предоставени и данни за извършени измервания и проби.", "date": "2019.09.05", "title": "Издаден е акт за спиране на два от генераторите на „Топлофикация-Перник“"}
{"url": "https://www.novinite.bg/articles/179999/Borisov-Neprekasnato-polagame-usiliya-za-po-dobar-jivot-v-Balgariya", "text": "Сезонно изгладените данни на НСИ - Национален статистически институт показват растеж от 3.5% на БВП през второто тримесечие на 2019 г. в сравнение със съответното тримесечие на 2018 г. Това написа министър-председателят Бойко Борисов във „Фейсбук“.„Ние като управляващи непрекъснато полагаме усилия животът на хората в България да става по-добър. Призовавам и другите политици да не бъдат толкова черногледи, а да се опитат да допринесат за растежа на българската икономика“, посочва той. Борисов коментира излязлата днес статистика на НСИ, според която през второто тримесечие на 2019 г. БВП възлиза на 29 107 млн. лв. по текущи цени.Преизчислен в евро, БВП е съответно 14 882 млн., като на човек от населението се падат 2 128 евро.", "date": "2019.09.05", "title": "Борисов: Непрекъснато полагаме усилия за по-добър живот в България"}
{"url": "https://www.novinite.bg/articles/179977/Doc-d-r-Diana-Kovacheva-polaga-kletva-kato-ombudsman", "text": "Ддоц. д-р Диана Ковачева ще положи клетва като омбудсман пред Народното събрание. Тя е заместник-омбудсман от началото на 2016 г. и по закон след предсрочно прекратените правомощия на омбудсмана поема поста до избора на нов национален обществен защитник.Диана Ковачева е правосъден министър в периода 2011-2013 година и дългогодишен изпълнителен директор на националното представителство на Transparency International в България. Работи като научен сътрудник в Института за правни науки, БАН и е преподавател в Юридическия факултет на УНСС. Завършила е право в Софийския университет „Св. Климент Охридски”. Магистър по право на Европейския съюз и съдебна система, Университет Нанси II, Франция. Доцент – доктор по международно право и международни отношения. Автор на редица статии и монографии в сферата на международното право. Носител е на ордена на Британската империя на Нейно величество Кралица Елизабет II. Владее английски, френски и руски език.", "date": "2019.09.05", "title": "Доц. д-р Диана Ковачева полага клетва като омбудсман"}
{"url": "https://www.novinite.bg/articles/180008/Vigenin-Nito-edno-jivotno-ne-umrya-ot-chumata-po-drebnite-prejivni-jivotni-i-do-momenta-ne-e-registriran-virus", "text": "Направена ли е  оценка за щетите, нанесени от заболяването и действията на БАБХ „Повече от година мина след като правителството предприе масово избиване на овце и кози в Странджа под предлог, че за първи път е регистрирано заболяването чума по дребните преживни животни в България. Тестовете през изминалата година показаха наличието на антитела в десетки стада в областите Бургас, Ямбол и Хасково, но от въпросно заболяване не умря нито едно животно. Единственият случай е в село Воден, който стана оправдание за поредица от действия на БАБХ. Очевидно се оказа грешка, тъй като и до момента вирус не е изолиран, следователно не може да се определи щам, който да даде индикация откъде е влязла болестта, ако такава изобщо е имало”.Това заяви зам.-председателят на НС Кристиан Вигенин от трибуната на НС. Той попита министър Танева дали е направена оценка за щетите, нанесени от чумата по дребните преживни животни и респективно действията на БАБХ - преки и косвени. „Направен ли е анализ на Министерството на земеделието, храните и горите за адекватността на дейностите на отговорните институции във връзка с чумата. Какъв е размерът на средствата – национални и европейски, които бяха използвани за обезщетяване на собствениците на избити стада и животни, за тестове и за другите мерки, свързани със справянето с чумата”, попита още Вигенин. Той отправи  още един въпрос към министъра относно мерките, които е предприела държавата за възстановяване на животновъдството в засегнатите райони и за подобряване на системата на обезщетяване и подпомагане на стопаните.", "date": "2019.09.05", "title": "Вигенин: Нито едно животно не умря от чумата по дребните преживни животни – и до момента не е регистриран вирус"}
{"url": "https://www.novinite.bg/articles/179998/KZP-Startirame-kampaniya-za-proverki-vav-vrazka-s-novata-uchebna-godina", "text": "Нашето внимание традиционно е фокусирано върху най-малките потребители през цялата година. Опитваме се, в зависимост от това какви активности предстоят, да насочим вниманието си върху тези продуктови групи стоки и услуги, които са относими към дадения период.Например, в края на миналата учебна година поставихме акцент върху стоките за деца, свързани със свободното време – велосипеди, ролери, скейтборди, плажни облекла. Сега съвсем естествено идва време да завишим вниманието си към най-често закупуваните стоки преди началото на новата учебна година – облекла, обувки, ученически пособия, раници, различни комплекти и др. Това съобщи председателят на Комисията за защита на потребителите Димитър Маргаритов по БНР. „Безопасността е задължителното условие. Имаме много ясни критерии, по които извършваме проверките за това какви облекла се разпространяват на пазара. Те са свързани с действащия на територията на целия Европейски съюз стандарт за безопасност, който въвежда редица изисквания, на които детските и облеклата за подрастващи трябва да отговарят”, заяви Маргаритов.Той обясни, че в хода на проверките при съмнение за опасност инспекторите взимат проби за изпитване в лаборатории, където да се установи дали даденият артикул съответства на изискванията. В минали периоди контролният орган е забранявал продажбата на облекла заради наличието на по-дълги от допустимото връзки или на дребни елементи, които могат да доведат до задавяне на по-малките деца и дори до по-сериозни инциденти. Целта на Комисията обаче е да спира такива стоки още на границата и те да не достигат до търговската мрежа. В рамките на кампанията ще бъдат извършвани и проверки на търговци на обувки за деца в ученическа възраст. „Едно от най-важните неща е свързано със самата материя, в случая – кожата.Важното е хората да бъдат информирани за реалния състав на продукта. Има една особеност – задължителни са пиктограмите, които представляват с информация за това от каква материя е произведена всяка една от трите основни части на обувката”, обясни председателят на КЗП. При раниците и тази година ще се следи за верността на твърденията относно техните характеристики. „Ние следим коректно да бъде поднесена информацията за качествата на този продукт. Имали сме в миналите години няколко случая, в които бяха рекламирани такива продукти с „дишащ гръб”, „ергономичен гръб” и т.н., но търговците не успяха да докажат с документи тази специфична полезна характеристика”, припомни Маргаритов. „Обикновено в навечерието на учебната година се предлагат като много изгодни различен тип комплекти, за да не се налага родителите да избират поотделно тези артикули, а търговецът се е погрижил всичко това да бъде събрано и да се продава заедно.Тук уловката може да се крие в следното – това, че търговецът условно казано е улеснил потребителя и е събрал най-важното и необходимото, не означава непременно, че цената, на която то ще бъде закупено в комплект, е най-изгодната, а обикновено такъв анонс се прави”, каза още Маргаритов. Голяма част от ученическите пособия са с доста малки размери, но това не освобождава търговеца от задължението му да предостави цялата задължителна информация – от цената, през характеристиките на артикула до неговия производител, подчерта председателят на КЗП. В заключение той отбеляза, че в последните години доста хора предпочитат да пазаруват онлайн всичко необходимо за своя ученик. Затова Комисията ще следи предлагането на тези стоки и в електронните магазини.", "date": "2019.09.05", "title": "КЗП: „Стартираме кампания за проверки във връзка с новата учебна година”"}
{"url": "https://www.novinite.bg/articles/179995/Diana-Kovacheva-poloji-kletva-kato-ombudsman", "text": "Заместник-омбудсманът Диана Ковачева положи клетва в парламента като временно изпълняващ длъжността на национален обществен защитник, предаде БГНЕС.Ковачева поема поста след като Мая Манолова депозира оставката си, за да се включи в предизборната надпревара за кмет на столицата. Кандидатурата на Манолова вече бе издигната от инициативен комитет.Диана Ковачева е заместник-омбудсман от началото на 2016 г. и по закон след предсрочно прекратените правомощия на омбудсмана поема поста до избора на нов национален обществен защитник. „Положих клетвата със съзнанието за голямата отговорност, която поемам и за важното значение за правозащитната функция на омбудсмана. Ангажирам се с това, моята основна грижа да бъдат правата и свободите на гражданите, както и задълженията ми срещу нарушенията и неправомерно посегателство върху техните права. Дневният ред на институцията на омбудсмана, както и досега, ще се определя от хората и техните проблеми“, увери Ковачева от парламентарната трибуна.", "date": "2019.09.05", "title": "Диана Ковачева положи клетва като омбудсман"}
{"url": "https://www.novinite.bg/articles/180006/Cacarov-i-Geshev-se-sreshtnaha-s-Asociaciyata-na-bankite-v-Balgariya", "text": "\r\nГлавният прокурор Сотир Цацаров и неговият заместник Иван Гешев се срещнаха с ръководството на Асоциацията на банките в България.\r\n\r\n\r\n\r\n\r\n", "date": "2019.09.05", "title": "Цацаров и Гешев се срещнаха с Асоциацията на банките в България"}
{"url": "https://www.novinite.bg/articles/180007/GERB-Tryabva-da-ima-sakrateno-sadebno-sledstvie-no-bez-oblekchavane-na-nakazaniyata", "text": "ПГ на ГЕРБ внася промени в Наказателния кодекс, свързани със съкратеното съдебно следствие и обществените очаквания, съобщи „Фокус“.  Промените целят да се запази съкратеното съдебно следствие, но и да отговори на обществените очаквания за наказание при причиняване на смърт и тежка телесна повреда.\"Трябва да има съкратено съдебно разследване, но да не се прилага облекчаването на размера и вида на наказанието за умишлените престъпления“, коментира министърът на правосъдието Данаил Кирилов.\"Законопроектът, който представиха колегите е разработен от Съвета по законодателство в Министерство на правосъдието. Постарали сме се да предложим алтернативно решение на тези, които досега са внесени като законодателни предложения в два законопроекта\", поясни той. \"Касае са за това в тежки случаи, когато умишлено са нанесени телесна повреда, убийство, блудство и изнасилване, да не може да се прилага облекчаването на размера и вида на наказанието, както е в общия случай\", поясни Кирилов.„Правителството, предходните министри на правосъдието и аз също съм поемал ангажимент пред вас декември месец да завърши работата за нова концепция за наказателна политика. Ние изтеглихме този проблем напред във времето, за да може да отговорим на обществените очаквания и на обществената реакция“, поясни той.", "date": "2019.09.05", "title": "ГЕРБ: Трябва да има съкратено съдебно следствие, но без облекчаване на наказанията"}
{"url": "https://www.novinite.bg/articles/179993/Ninova-Tragvame-kam-izborite-s-nadejda-i-vyara-che-moje-da-se-promeni-modelat-na-upravlenie-na-obshtinite", "text": "„Тръгваме към изборите с надежда и вяра, че може да се промени моделът на управление на общините. Внесохме 10 000 подписа, досега имаме одобрени 161 кандидати за кметове, продължаваме на 15-ти септември с останалите. Има много богата палитра от кандидати, потвърждаваме досегашните си успешни кметове”. Това каза председателят на БСП Корнелия Нинова пред ЦИК след регистрацията на коалиция „БСП за България” за предстоящите местни избори.Тя каза още, че там, където досега БСП нямат кметове, има издигнати и партийни кандидатури, но по думите й новото е, че на много места общинските структури издигат местните авторитетни личности, около които се обединяват БСП и много малки партии и граждански сдружения. „Онези, които искат промяната, но не виждат възможност да я направят сами, търсят и намират в БСП съюзник и възможност да го направят”, посочи още лидерът на левицата.На въпроси, свързани с кандидатурата на Мая Манолова за кмет на БСП, Нинова отговори, че тя има най-много номинации, но решението ще бъде ясно на 11-ти септември, когато Градската организация ще издигне кандидата си, а на 15-ти септември Националният съвет на партията ще се произнесе по тази кандидатура. \"Целта ни е повече общини с безплатни детски градини, работещи общински болници, повече кметове на общини, които поемат ангажимент, че няма да увеличават местни данъци и такси, повече социални услуги – това ни е целта. Средството за постигане на тази цел е да спечелим състезанието на повече места и конкретно сме набелязали удвояване на досегашния ни резултат. Очакваме неприятна и компроматна кампания - съдим по това, което започва с Мая Манолова. Ние ще отговорим на това с конкретни предложения по общинското и местното самоуправление, с много конкретни ангажименти, с млада, свежа и хубава кампания. Успех на кандидатите ни”, заключи Нинова.", "date": "2019.09.05", "title": "Нинова: Тръгваме към изборите с надежда и вяра, че може да се промени моделът на управление на общините"}
{"url": "https://www.novinite.bg/articles/180005/BSP-iska-zadaljitelno-ministar-predsedatelyat-da-se-yavyava-pone-vednaj-mesechno-v-parlamenta", "text": "„ПГ на „БСП за България“ внася промени в Правилника за организацията на дейността на Народното събрание, с които да задължи министър-председателят да се явява поне веднъж месечно в парламента, за да дава отчет за работата на правителството и за изпълнението на неговите приоритети.\"Това заяви зам.-председателят на ПГ на \"БСП за България\" и член на ИБ н НС на БСП Крум Зарков. Той обясни, че предложението е да се възстанови т.нар. „блиц-контрол“, който е съществувал в предишното и по-предишното НС. По думите му в тази процедура, в последните до 2 часа на заседанието, всяка първа сряда на месеца, министър-председателят и зам.министър-председателите се явяват, за да отговарят на въпросите на народните представители от всички парламентарни групи. Зарков допълни, че когато по уважителни причини не могат да направят това, председателят на НС трябва да уговори с тях дата, на която те да отговорят на тези въпроси.„Това е особено важно, за да се възстанови истинската контролна функция на парламента“, категоричен бе социалистът. Той припомни, че БСП е застъпвала тази позиция още в началото на работата на НС, когато това постижение на българската парламентарна демокрация е било отменено. Зарков обясни, че мотивите тогава са били, няколко. Той обясни, че един от тях е бил, че министър- председателят така или иначе можем да го питаме в редовния парламентарен контрол. „Практиката показва обаче, че с трикове на разпределяне на ресори, както и пазен от председателството на парламента, той се е явил едва няколко пъти“, коментира социалистът.Той допълни, че друг аргумент е бил, че и без това всичко е толкова публично и прозрачно-журналистите питат министрите за всичко и всичко е ясно. Зарков заяви, че оттогава сме станали свидетели на странни практики – пресконференции без преса, брифинги с изключени микрофони. „Ние, като опозиция, трябва да направим възможното нито един въпрос, който касае българите, да не бъде пренебрегнат и въпросите да бъдат поставени“, заключи Крум Зарков.", "date": "2019.09.05", "title": "БСП иска задължително министър-председателят да се явява поне веднъж месечно в парламента"}
{"url": "https://www.novinite.bg/articles/180011/Doc-d-r-Diana-Kovacheva-poloji-kletva-kato-ombudsman", "text": "Доц. д-р Диана Ковачева е новият омбудсман на България. Днес тя положи клетва пред Народното събрание, като се ангажира винаги да бъде там, където са проблемите на гражданите и където са нарушени техните права и свободи. От началото на 2016 г. до момента Ковачева е заместник-омбудсман и по закон след предсрочно прекратените правомощия на омбудсмана тя пое поста до избора на нов национален обществен защитник.„Дневният ред на институцията на омбудсмана, както и досега, ще се определя от хората и от техните проблеми. Широкият правозащитен мандат на омбудсмана, определен от Конституцията и Закона за омбудсмана, е в съответствие с най-високите стандарти на ООН за защита правата на човека. Именно по тази причина тази година институцията на омбудсмана получи признание и най-високия правозащитен стандарт на ООН, което е признание и за България. Смятам, че институцията на омбудсмана има сериозен потенциал, тя е жива, докато гражданите имат доверие в нея и докато тя е активна и настойчива.“ Това каза омбудсманът Диана Ковачева от трибуната на НС минути след полагане на клетвата. Тя се ангажира още с всичките си сили да отстоява принципа на чл. 1 от Всеобщата декларация за правата на човека, който гласи: „Всички хора се раждат свободни и равни по достойнство и права“.„Ще разчитам на сътрудничеството на всички институции, включително на сътрудничество от страна на НС и от страна на народните представители, защото институцията на омбудсмана е замислена така, че омбудсманът може да посочи проблема, може да посочи решението, може да бъде упорит и настойчив в убеждаването на институциите да предприемат действия, но тяхно е задължението да го направят“, допълни Ковачева. В заключение тя благодари за доверието на народните представители и подчерта, че стъпва на постиженията на трима силни омбудсмани и затова ще заложи на приемствеността, активността, добронамереността и безпристрастността.Кратко представяне: Доц. д-р Диана Ковачева е била правосъден министър в периода 2011-2013 година и дългогодишен изпълнителен директор на националното представителство на Transparency International в България. Работи като научен сътрудник в Института за правни науки, БАН и е преподавател в Юридическия факултет на УНСС. Завършила е право в Софийския университет „Св. Климент Охридски”. Магистър по право на Европейския съюз и съдебна система, Университет Нанси II, Франция. Доцент – доктор по международно право и международни отношения. Автор на редица статии и монографии в сферата на международното право. Носител е на ордена на Британската империя на Нейно величество Кралица Елизабет II.          Владее английски, френски и руски език.", "date": "2019.09.05", "title": "Доц. д-р Диана Ковачева положи клетва като омбудсман"}
{"url": "https://www.novinite.bg/articles/180009/Petkov-Da-badat-izgoneni-avtorite-na-pozornata-deklaraciyata-ot-Vanshno-ministerstvo-po-povod-izlojbata-v-Ruskoto-posolstvo", "text": "Трябва да бъдат изгонени авторите на декларацията от Външно министерство по повод изложбата за Втората световна война в Руското посолство. Това каза лидерът на АБВ Румен Петков на пресконференция в Сливен. Според него е недопустимо една държава да се меси в това какво се случва в друга държава, каквото е руското посолство. \"Това не е позицията на цялото министерство на външните работи, а на министъра и на нейните близки.Декларацията блести с неграмотност и е пълна с правописни грешки\", каза Петков и като пример посочи, че Източна и Централна Европа са написани с малка буква. \"Авторите трябва да бъдат изгонени от държавната администрация. Подобно писмо има съвсем различен ефект от очаквания и само възбуди интерес към изложба, за която досега никой не е знаел. Не е работа на Външното министерство да оценява каква изложба се организира на територията на чужда страна, каквато е едно посолство. Като член на Инициативния комитет за честване 75 години от Освобождаването от фашизма, който включва българи, италианци, французи и представители на други европейски страни, смятам, че не е сериозно да се правят оценки на изложба, за която все още не се знае какво точно включва.Искам да знам дали тази декларация е позицията на цялото правителство или лично на премиера. Нека Бойко си каже дали това е неговата позиция и на цялото правителство. Подобно поведение води до тежки икономически последствия както сега, ще плащаме такси за транзит на руски газ. България се държи като мек спусък срещу Русия, за да може Европа да оказва натиск върху страната\", заяви още Петков. \"Може обаче да се случи така, че ако Русия се заинати от първи януари ние, т.е. цяла Европа да останем без газ\", допълни още Петков.", "date": "2019.09.05", "title": "Петков: Да бъдат изгонени авторите на позорната декларацията от Външно министерство по повод изложбата в Руското посолство"}
{"url": "https://www.novinite.bg/articles/179994/Borisov-provede-sreshta-s-prezidenta-na-Svetovnata-medicinska-organizaciya-prof-Leonid-Ajdelman", "text": "„Усъвършенстването и непрекъснатото надграждане на знанията и уменията на нашите лекари и медицински специалисти означават още по- качествени и съвремени грижи за българските пациенти“. Това заяви министър-председателят Бойко Борисов по време на срещата си с президента на Световната медицинска организация проф. Леонид Айделман и президента на Югоизточноевропейския медицински форум доц. Андрей Кехайов.На разговорите присъства и министърът на здравеопазването Кирил Ананиев. Проф. Леонид Айделман е на посещение в София, за да участва в Десетия международен медицински конгрес, организиран от Югоизточноевропейския медицински форум. Събитието се провежда под патронажа на Министерството на здравеопазването. По време на срещата с премиера Борисов бе обсъдена възможността за по- тясно сътрудничество със Световната медицинска асоциация и Югоизточноевропейския медицински форум с цел намирането на по-ефективни решения на здравеопазването през XXI век. Доц. Кехайов отбеляза, че в рамките на медицинския конгрес у нас ще бъде приета Резолюция от София, която да очертае и да даде насоки за новите тенденции в сектора.А с присъствието си проф. Айделман, който е президент и на Израелската медицинска асоциация, заявява подкрепата си за всички лекари и медицински специалисти в тази част на Европа. Министър Ананиев изтъкна, че основните приоритети в политиката на Министерството на здравеопазването в значителна степен съвпадат с вижданията на Световната медицинска организация за налагащите се промени в здравните системи в световен мащаб. Премиерът Борисов подчерта, че българското правителство подкрепя необходимостта от реформиране и оптимизиране на здравеопазването у нас с цел осигуряване на лечение на високо европейско ниво. Световната медицинска организация представлява близо 9 милиона лекари по света в повече от 100 държави. Нейната мисия е да служи на човечеството като се стреми да постигне най-високите международни стандарти в медицинското образование, наука и етика, както и да спомага за адекватно здравеопазването за всички хора по света.", "date": "2019.09.05", "title": "Борисов проведе среща с президента на Световната медицинска организация проф. Леонид Айделман"}
{"url": "https://www.novinite.bg/articles/180013/CIK-V-tri-punkta-shte-se-priemat-protokolite-v-Sofiya-na-mestniya-vot", "text": "14 партии и 5 коалиции са подали заявление за регистрация за местния вот до момента. Това обяви говорителят на ЦИК Александър Андреев по време на пресконференция в централата на комисията. Крайният срок за подаване на документи изтича на 11 септември.ЦИК е приела ново решение за приемане на изборните книжа и материалите в София.„ЦИК прие решение, с което предвижда приемането на протоколите, изборните книжа и материалите да става в три отделни пункта. По този начин се разпределят съответните райони“, обяви Андреев.След техническото приемане на всички протоколи Общинската избирателна комисия ще приеме протокола и ще обяви резултатите. Вече са назначени всички 265 общински комисии.До 6 септември кметовете трябва да обявят адресите на избирателните секции.НПО-тата, които желаят да наблюдават изборния процес трябва да заявят участие до 17.00 часа на 26 октомври.Комисията е приела решение, за това Общинските Избирателни комисии да обособят секции на първия етаж за хората с увредено зрение и затруднено движение. Те могат да гласуват с придружител. ", "date": "2019.09.05", "title": "ЦИК: В три пункта ще се приемат протоколите в София на местния вот"}
{"url": "https://www.novinite.bg/articles/179987/Ogranichavat-dvijenieto-na-kamionite-nad-12-t-po-avtomagistralite", "text": "Днес - 5 септември, последният работен ден преди трите почивни дни около Деня на Съединението, от 16 ч. до 20 ч., се спира движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата. Във връзка с очаквания интензивен трафик Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“.Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II- 16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Тежкотоварните превозни средства ще бъдат спрени и в последния почивен ден 8 септември (неделя) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). От 14 ч. на 5 септември до 10 ч. в неделя - 8 септември, в участъка от АМ „Струма“ край Дупница ще има две ленти за движение за леките автомобили и ППС до 12 т в посока Кулата и една за София. От 10 ч. в неделя до 14 ч. в петък следващата седмица ще има две ленти за София и една за Кулата. Платното за Кулата от автомагистралата, което е засегнато от пожара в депото за отпадъци, 2 остава затворено за извършване на необходимите аварийно-възстановителни дейности.Превозните средства над 12 т, включително и автобусите, пътуващи към Кулата ще се отбиват от АМ „Струма“ при пътен възел „Долна Диканя“, ще преминават по път I-1/Е-79 и при пътен възел „Бобошево“ ще продължават по АМ „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“.За ППС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ при км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел „Дупница Юг“ по направленията: Кюстендил - Благоевград, Кюстендил - София, Дупница - Благоевград и Дупница - София. На АМ „Хемус“ продължават ремонтно-възставителните работи на съоръженията при 19-ти км /виадукт „Потоп“/, 36-ти, 37-ти, както и на тръбата за София на тунел „Витиня“. На мостовите съоръжения, които не са обновявани от построяването им през 80-те години, се ремонтира пътната част и стълбовете. За улеснение на пътуващите от четвъртък в отсечките с ремонт на автомагистралата има две ленти за пътуващите за Варна и една за София, а в неделя и понеделник съответно две за София и една за Варна.В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно. Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград. За улеснение на трафика през Владая и повишаване на пътната безопасност на 8 септември ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2019.09.05", "title": "Ограничават движението на камионите над 12 т по  автомагистралите"}
{"url": "https://www.novinite.bg/articles/180010/Ostaviha-v-aresta-rakovoditelya-na-grupata-za-lihvarstvo-ot-Hristo-Botev", "text": "\r\nСпециализираният наказателен съд остави в ареста ръководителя и един от участниците в групата за лихварство и изнудвания, които бяха задържани при спецакция в столичния квартал \"Христо Ботев\". Според съда има опасност те да извършат нови престъпления и да повлияят на разследването.\r\n\r\n\r\n\r\n\r\n\r\n", "date": "2019.09.05", "title": "Оставиха в ареста ръководителя на групата за лихварство от \"Христо Ботев\""}
{"url": "https://www.novinite.bg/articles/180014/Borisov-Ne-badete-chernogledi-a-pomagajte", "text": "Премиерът Бойко Борисов коментира последните данни от статистиката в личната си страница във Фейсбук. Министър-председателят използва и характерна терминология, като написа: \"Сезонно изгладените данни на НСИ - Национален статистически институт показват растеж от 3.5% на БВП през второто тримесечие на 2019 г. в сравнение със съответното тримесечие на 2018 г.\"\"Ние като управляващи непрекъснато полагаме усилия животът на хората в България да става по-добър. Призовавам и другите политици да не бъдат толкова черногледи, а да се опитат да допринесат за растежа на българската икономика\", добави в публикацията си в социалната мрежа Борисов.", "date": "2019.09.05", "title": "Борисов: Не бъдете черногледи, а помагайте"}
{"url": "https://www.novinite.bg/articles/179980/Nastimir-Ananiev-Manolova-shte-e-sledvashtiyat-kmet-na-Sofiya", "text": "“Тези местни избори ще са много динамични и целия изборен вакуум в София ще бъде изсмукан от битката между Манолова и Фандъкова” това заяви в гостуването си в Нощен Хоризонт Настимир Ананиев, лидер на Европейска партия Волт.Волт ще се яви в коалиция заедно с партия Българска Социалдемокрация и други организации на предстоящите избори. Коалицията се казва движение ЗАЕДНО ЗА ПРОМЯНА и има амбициите да има поне един кмет на областен град.Ананиев коментира и заявката на Мая Манолова да се включи в битката за кметското място в София. “Мая Манолова беше острие в парламента, а в ролята си на омбудсман се превърна в острие на гражданите. Аз съм положително настроен към нейната номинация, след като тя беше много активна по няколко теми, които са важни за Волт и мен лично. Тези теми са пътната безопасност, машинното и електронно гласуване и замърсяването на въздуха в София” заяви той.Относно Йорданка Фандъкова, Ананиев каза, че некачествените ремонти ще я потопят на тези избори, тъй като Инспектората към Столична община е под личното ръководство на кметицата и там тя не може да се оправдава с общинския съвет.Гласоподавателите на ГЕРБ са също разочаровни от лошото качество на строителството в столицата. Като цяло софиянци са недоволни и ще търсят промяна, допълни той.Запитан дали коалицията ще подкрепи Манолова за кмет на столицата , той отговори, че най-вероятно Манолова ще е следващия кмет на София, но трябва да покаже, че действително е граждански кандидат за да бъде подкрепена. Движение ЗАЕДНО ЗА ПРОМЯНА ще реши на коалиционен съвет до няколко дни кого ще подкрепи.Волт има положителна нагласа към Манолова, но решението ще бъде взето и на основание конкретните решения, за които би работил бъдещият кмет, а теми като повишаване на прозрачността в дейността на местната власт чрез публичен онлайн регистър на гласуванията на общинския съвет, повишаване на прозрачността и механизмите на контрол при разходването на публичен ресурс и работата на общинските дружества, изпълняване на мерките за борба със замърсяването на въздуха са приоритетни.", "date": "2019.09.05", "title": "Настимир Ананиев: Манолова ще е следващият кмет на София"}
{"url": "https://www.novinite.bg/articles/180001/Veche-proveryavame-kakvo-sa-tochili-hakerite-ot-NAP", "text": "Вече е достъпно приложението, чрез което всеки може да разбере какви лични данни са му били неправомерно разпространени при хакването на системата на НАП през юли, съобщават от Приходната агенция, съобщи .Електронната услугата е публикувана в специално разработен сайт,  чрез който НАП ще продължи да информира засегнатите лица. Справката за това какви лични данни са били неправомерно разпространени може да се направи на адрес:  Проверката изисква въвеждане на персонален идентификационен код (ПИК), издаден от НАП, или квалифициран електронен подпис (КЕП), който съдържа ЕГН.Освен чрез електронната услуга, информация за типа лични данни, които са били неправомерно разпространени, гражданите ще могат да получат и във всички офиси на НАП след представяне на документ за самоличност.Българските граждани, които не разполагат с ПИК и КЕП, живеят дългосрочно в чужбина и нямат възможност да посетят офис на НАП, могат да получат информация на телефонния номер за връзка с НАП от чужбинa: +359 2 9859 6801. След свързване, експерт от Агенцията ще зададе контролни въпроси с цел идентификация и предоставяне на нужната информация.Обща информация за чуждестранните лица е публикувана в английската версия на създадения по темата сайт. Чуждестранните лица, за които има разпространени лични данни, ще бъдат уведомени от данъчната си администрация.Новата надградена услуга, предоставяща информация за неправомерно достъпените и незаконно разпространени лични данни, замества съществуващата досега проверка, която се извършваше с ЕГН и телефонен номер.", "date": "2019.09.05", "title": "Вече проверяваме какво са точили хакерите от НАП"}
{"url": "https://www.novinite.bg/articles/179988/Zapodozrenite-za-ubijstvoto-v-Negovan-se-izpravyat-pred-sada", "text": "Софийският апелативен съд ще гледа на втора инстанция мерките за неотклонение на обвинените за двойното убийство в Негован. Георги Начев и Пламен Шляпашки са обвинени в предумишлено убийство на повече от едно лице, в съучастие с цел грабеж на пари и бижута.Телата на двете жертви - бившият треньор по борба Йордан Атанасов и съпругата му бяха открити, разчленени край Негован. В момента Начев и Шляпашки са с постоянна мярка задържане под стража.", "date": "2019.09.05", "title": "Заподозрените за убийството в Негован се изправят пред съда"}
