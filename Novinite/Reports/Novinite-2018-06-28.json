{"url": "https://www.novinite.bg/articles/161460/Gabrovo-e-parvenec-po-usvoyavane-na-evrofondove-na-glava-na-naselenieto", "text": "Габрово е областта, в която са усвоени най-много европейски средства на глава от населението в България. Това стана ясно от изказването на заместник-министърът на икономиката Александър Манолев по време на среща с бизнеса от региона, организирана от Капитал и ICT Media. Той участва в дискусионен панел заедно със заместник министър – председателя Томислав Дончев, кметът на община Габрово Таня Христова, зам.-кмета на община Севлиево Красимира Йорданова, Николина Хинкова, председател на Съвета на директорите на „ЛС тюбс“ и Мартин Заимов, изпълнителен директор на Регионален фонд за градско развитие.„Габрово е един от най-добре представящите се региони в икономически план“, посочи Александър Манолев. По данни на НСИ произведеният брутен вътрешен продукт за областта е 1,2 млрд. лв., а чуждите преки инвестиции в нефинансовите предприятия в областта надхвърлят половин милиард лева, стана ясно от неговото изказване. Габрово е сред областите с най-висока икономическа активност на трудоспособното население – 73%, като равнището на безработица е по-ниско от средното за страната, акцентира още той. „Макроикономическите данни безспорно са добри и нещо по-важно – показват перспектива за устойчив ръст“, е мнението на икономическият заместник-министър.Александър Манолев представи и някои от основните приоритети в работата на Министерството на икономиката и акцентира на връзката им с растежа на регионалната икономика. „Дигитализацията трябва да обхване повече сектори и отрасли на икономиката, а амбициозната ни цел е към 2030 г. България да се разпознава като регионален център на цифровата икономика“, каза той. Според него, за да стане това възможно трябва все повече предприятия да инвестират в иновации и компаниите в област Габрово са сред добрите примери в това отношение. „С големи надежди гледаме и към проекта за технологичен парк Габрово – в дългосрочен план именно такива инициативи могат да се окажат голямата разлика между регионите с растяща икономика и всички останали“, допълни зам.- министър Манолев.Договори за общо 65 млн. лв. се изпълняват в област Габрово по Оперативна програма „Иновации и конкурентоспособност“, стана ясно от неговото изказване. „Повече от половината от тези проекти вече са успешно приключили и близо 16 млн. лв. са били ефективно инвестирани в регионалната икономика“, посочи Александър Манолев. В своето изказване той акцентира на важността на инфраструктурните проекти за регионалната икономика и определи недостига на квалифицирани кадри като основен проблем на местно и национално ниво. Според него голям плюс за региона е, че се очертават два силни икономически центъра, разположени на близко разстояние – Габрово и Севлиево, като в партньорството и взаимодействието между тях е възможността за гарантиране на устойчивия ръст и още по-доброто икономическо бъдеще на региона.Срещата в Габрово е част от проекта „Капитал Градове“ - информационна платформа за развитие на местните икономики и на важните градски центрове на България. Целевата аудитория на събитието са местните власти, изпълнителни директори на големите компании в региона, академичното ръководство на Техническия университет, представители на профилирани гимназии и др.", "date": "2018.06.28", "title": "Габрово е първенец по усвояване на еврофондове на глава на населението"}
{"url": "https://www.novinite.bg/articles/161450/Sacheva-Uchitelite-izpolzvashti-digitalni-tehnologii-sa-naj-obichani-ot-decata", "text": "Учителите, които използват дигитални технологии и учат своите ученици да създават чрез тях отговорно и етично, са най-обичани, търсени и уважавани. Учителите-иноватори ще получат най-голямото признание – както от децата и младите хора, така и от обществото. С тези думи заместник-министърът на образованието и науката Деница Сачева се обърна към 12 креативни учители, отличени в конкурса „Дигитален посланик в час и клас“. Те ще работят за популяризиране на дигиталните технологии в образованието като се включат в проекта на Дигиталната национална коалиция (ДНК) и Google.org – e-Start@school, подкрепен от МОН. Ще бъдат обучени 450 учители от близо 200 училища в Северозападна България. Споразумението между ДНК и МОН предвижда и създаване на поне 100 безплатни образователни ресурси, достъпни за всички преподаватели в страната.Учителят е професия на бъдещето и в МОН бихме искали педагогическите специалности да бъдат точно толкова предпочитани от учениците, колкото и специалностите в областта на технологиите, каза Сачева. По думите й дигиталните умения и възможностите да работиш с технологии са изключително важни в момента. Търсенето на хора, които да преподават дигитални технологии на всички, които не са на училище или студенти, ще става все по-голямо, посочи заместник-министърът.В присъствието на представители на Google първите учители дигитални посланици обмениха иновативни практики, които ще предадат на свои колеги по време на предстоящите обучения в Северозападна България. Те бяха отличени от комисаря по цифрова икономика и цифрово общество Мария Габриел и Гергана Паси, председател на Дигитална национална коалиция. Домакин на първата официална среща на избраните от конкурса “Дигитален посланик в час и клас“ е Лабораторията по киберсигурност, която се намира в Лабораторния комплекс на София Tех Парк. ", "date": "2018.06.28", "title": "Сачева: Учителите, използващи дигитални технологии, са най-обичани от децата"}
{"url": "https://www.novinite.bg/articles/161465/Ninova-iska-ostavkata-na-shefa-na-KEVR-dava-go-i-na-prokuror", "text": "„Внасяме сигнал до Главния прокурор срещу Иван Иванов – председател на КЕВР, на основание чл.282 от НК, който гласи, че длъжностно лице, което наруши или не изпълни служебните си задължения, се наказва с лишаване от свобода до 5 години”. Това каза лидерът на БСП Корнелия Нинова на пресконференция в централата на партията. Нинова заяви, че основанието за този сигнал срещу Иван Иванов е днешното му изказване в парламента, с което той отказва да изпълни задълженията на Комисията, вменени в закона с промените, които се направиха заради случая с ЧЕЗ. „Тази промяна в закона бе направена, за да осъществява контрол държавата върху сделки, които застрашават националния интерес. Днес, г-н Иванов, пред целия парламент каза: ние този закон няма да го изпълним, защото той е лош. Един друг закон- НК предвижда за такова поведение-наказание”, категорична бе тя.Нинова обяви, че утре БСП внася в парламента предложение за освобождаването на Иван Иванов от поста председател на КЕВР заради тежко нарушение на служебните му задължения. „Председателят на КЕВР не просто нарушава служебните си задължения, той отказва да ги изпълни“, коментира Нинова. Лидерът на левицата призова Комисията да се произнесе по сделката с ЧЕЗ и продажбата на дружеството на Гинка Върбакова, независимо какво ще решат. „По-интересно е- защо г-н Иванов прави това. Толкова ли е голяма цената на това задкулисие, че го прави?”, попита Корнелия Нинова. Председателят на БСП заяви, че Иванов иска да прикрие цялата сделка, Гинка Върбакова, покровителите й, правителството, Бойко Борисов и всички, които са навързани в тази сделка. Тя припомни, че сделката е влязла в КЗК, а КЕВР отказва да я провери, въпреки че законът ги задължава.„Сделката тихомълком си върви и на 1-ви юли- нови цени. Питаме- има ли връзка между тези неща. Ние започнахме тази тема преди половин година, защото става въпрос за над 3 млн. българи, за националната сигурност, за непосилни цени, които хората трябва да плащат“, заяви още Нинова. Тя изтъкна, че левицата няма да остави до края тази сделка, защото по нея няма никаква яснота, институции и банки са отказали да дават информация, институции са отказали да изпълняват закона. „Какво повече да се случи, за да разбере народът, че тази сделката за ЧЕЗ е тъмна и задкулисна, от началото до края“, попита още председателят на БСП.Нинова определи като цинично изказването на Иван Иванов, че 200 хил. подписа не означават нищо за КЕВР. Според нея така той казва на 200 хил. българи: няма никакво значение какво искате вие. „Вероятно много повече от тях искат, най-малкото, да има яснота по тази сделка и тя да бъде спряна, както искаме ние. Няма да оставим тази тъмна сделка да се случи на гърба на българския народ и българския национален интерес“, заключи Корнелия Нинова.", "date": "2018.06.28", "title": "Нинова иска оставката на шефа на КЕВР, дава го и на прокурор"}
{"url": "https://www.novinite.bg/articles/161456/Izbyagaliyat-zatvornik-se-predade-sam-na-policiyata", "text": "Обявеният за общодържавно издирване 25 годишен Петър Петров, който успя да избяга на 26 юни т.г. от Трето РПУ в Пловдив, се предаде в Окръжна прокуратура- Монтана, предаде кореспондентът на БГНЕС в Пловдив. Петров е родом от там, в ранния следобед той се е явил, придружен от своя защитник и в момента е в следствения арест в Монтана.Постановено му е задържане под стража за 72 часа, предстои привеждането му в следствения арест в Пловдив. Срещу Петър Петров, чието бягство вдигна на крак всички полицейски управления в Пловдив, е повдигнато обвинение по чл. 354 а, ал.1 от НК. При ареста в него са открити 193 грама марихуана. В момента срещу него се води досъдебно производство за бягството му от ареста, заради което беше обявен за общодържавно издирване.Петър Петров е останал без баща като дете, има по- голям брат, който, както и майка му, живеят в Италия. Той също е бил там за известно време, работил е в ресторант, но се е върнал. Интересна подробност от детството му е, че веднъж е избягал от класната стая в училище, слизайки по фасадата от третия етаж.", "date": "2018.06.28", "title": "Избягалият затворник се предаде сам на полицията"}
{"url": "https://www.novinite.bg/articles/161448/Mercedes-vdiga-zavod-za-farove-u-nas", "text": "„Новият високотехнологичен завод за светлини на „Мерцедес-Бенц“ е не само едно обещаващо начало на Тракия икономическа зона, но и сериозен актив за страната ни, който ще събуди интереса на повече чуждестранни инвеститори.“ Това заяви министърът на икономиката Емил Караниколов по време на първата копка на завода на „Мерцедес-Бенц“ днес. Той изтъкна, че инвестицията ще бъде в размер на 40.6 милиона евро, което включва изграждането на 3 завода и парк за поддоставчици. Заводът ще бъде изграден върху площ от 23 000 кв. м. и се очаква да бъдат разкрити близо 400 работни места.Караниколов подчерта, че българското правителство има волята и е решено да работи за подобряване на условията за бизнес в България. „С днешното събитие доказваме, че вървим в правилна посока, а именно опростяване и улесняване на административното обслужване, насърчаване на инвестициите и иновациите, подобряване на достъпа до финансиране и подобряване на бизнес средата“, каза още министърът.В заключение Караниколов припомни, че Министерството на икономиката е реално ангажирано с проблемите на стопанския живот и бизнесът може да разчита на активно сътрудничество и подкрепа. ", "date": "2018.06.28", "title": "Mercedes вдига завод за фарове у нас"}
{"url": "https://www.novinite.bg/articles/161432/Posledna-sreshta-na-varha-v-Bryuksel-v-ramkite-na-evropredsedatelstvoto-ni", "text": "Лидерите на ЕС се събират днес и утре в Брюксел на последната среща на върха в рамките на българското председателство, съобщава БНТ. На форума премиерът Бойко Борисов ще представи основните резултати от българското ротационна председателство на Съвета на ЕС.Специален акцент ще бъде поставен върху връщането на Западните Балкани в Стратегическия дневен ред на Евросъюза, напредъка в изпълнението на инициативите по Отбранителния пакет на ЕС и финализирането на диалога по директивата за командированите работници в сферата на услугите. Дебатите на съвета ще бъдат доминирани от миграцията - тема, по която страните членки остават силно разединени. Отношенията със САЩ и Брекзит също са в дневния ред на лидерите.Провал в намирането на решение за миграцията би показало, че Европейският съюз е слаб и няма външни граници. Това казва в поканата си към европейските лидери председателят на Европейския съвет Доналд Туск. Темата за миграцията ще бъде основна за срещата на върха. Според Туск европейците очакват от политиците решителни дейния, които да им върнат чувството за сигурност. С поглед и към предстоящите догодина евроизбори Туск предупреждава, че крайните популисти ще използват темата за миграцията. Доланд Туск предлага и конкретни мерки за справяне с нелегалната миграция. Като създаването на платформи извън ЕС, където мигрантите да се настаняват и да бъде преценявано кои имат право да дойдат в Европа.Държавите, в които ще приемат такива платформи, ще получават финансиране от Брюксел. Европейските лидери ще обсъдят и търговските мита, наложени от САЩ. Според Туск отношенията с Вашингтон се вложават не само заради търговията и Европа трябва да се готви за най-лошите сценарии. Брекзит също ще бъде в дневния ред на лидерите, очаква се те да изразят загриженост от липсата на напредък по въпроса за границата между Ирланция и Северна Ирландия.Бойко Борисов ще информира колегите по изпълнението на решения, взети на предишния съвет. Той ще даде съвместна пресконференция с Жан-Клод Юнкер и Доналд Туск, последва за българското председателство. От 1 юли Австрия поема щафетата от България.", "date": "2018.06.28", "title": "Последна среща на върха в Брюксел в рамките на европредседателството ни"}
{"url": "https://www.novinite.bg/articles/161437/Jelo-Bojchev-napuska-politikata", "text": "Жельо Бойчев напуска ръководството на ПГ на \"БСП за България\", скоро и парламента и политиката изобщо по лични причини. Това съобщи пред журналисти председателят на групата и лидер на БСП Корнелия Нинова след разговор с Бойчев. „Жельо има намерение да се занимава с бизнес оттук нататък и постъпва изключително почтено, за което го поздравявам, и има и моето, и на колегите уважение“, каза Нинова. Той е решил да си развива живота в друга посока. Опитахме се да го разубедим, защото е качествен и ценен колега, но това е негово решение, посочи лидерът на БСП. Ще ни липсва и съжаляваме, но остава до нас и ще помага с каквото може, добави тя. „Нямам драма нито с ръководството, нито с колегите в парламентарната група, това са лични решения, свързани с осмисляне на заниманията ми оттук нататък“, потвърди и Жельо Бойчев. „Разбирането ми е, че когато човек е ангажиран с дадена позиция, той трябва да го прави наистина на сто процента, мотивирано, и затова помолих да бъда освободен като заместник-председател на ПГ на \"БСП за България\", а след това ще видим“, добави той и подчерта, че мотивите са лични.„Прекалено дълго време съм в БСП, за да си помисли някой, че няма да бъда ангажиран оттук нататък и да помагам на партията“, заяви още Бойчев, който остава член на БСП.", "date": "2018.06.28", "title": "Жельо Бойчев напуска политиката"}
{"url": "https://www.novinite.bg/articles/161443/BSP-iska-spirane-na-procedurata-za-koncesiya-na-letishte-Sofiya", "text": "Внасяме проект за решение за спиране на процедурата за концесия на летище \"София\", заяви депутатът от БСП Георги Свиленски пред журналисти в Народното събрание.Той посочи, че вчера на закрито заседание като извънредна точка Министерският съвет е одобрил предложението на министъра на транспорта за стартиране на концесията.Той каза още, че от БСП ще настояват правителството да предостави на българския парламент и на медиите условията за концесията на летището.Според него в общественото пространство има притеснения, че летището ще бъде дадено на турска фирма. Той посочи още, че парламентарната група на \"Обединени патриоти\" също са против концесията.Депутатът от БСП заяви, че състоянието на БДЖ е показателно за предстоящата концесия на летище \"София\". Той посочи, че от днес продават сградата на железниците и скоро директорът може да работи на тротоара, тъй като няма да има офис.", "date": "2018.06.28", "title": "БСП иска спиране на процедурата за концесия на летище \"София\""}
{"url": "https://www.novinite.bg/articles/161453/Nameriha-6-nezakonni-obekta-na-plaja-v-Shkorpilovci-shte-gi-sabaryat", "text": "Шест нерегламентирани обекта, между които и работещо заведение, откри проверка на министъра на туризма Николина Ангелкова на морски плаж „Шкорпиловци-юг“. За плажа е обявен търг за отдаване под наем и в момента се ползва неоснователно. От поставените табели личи, че се събират такси за шезлонг и чадър, което е в пълно нарушение на закона, коментира министърът.Във връзка с нарушенията сме предложили промени в разпоредбите на ЗУЧК за административни наказания и глоби за неохраняемите плажове, които предвиждат глоби от 10 хил. до 50 хил. в зависимост от това дали нарушителят е физическо или юридическо лице. В ЗУЧК сега липсват конкретни разпоредби за неохраняемите плажове. Министърът е категорична, че по казуса в Шкорпиловци министерството незабавно ще сезира кмета на община Долни чифлик, за да се стартира процедура по премахване на заведението на плажа, а по отношение събирането на такси трябва да се произнесе Комисията за защита на потребителите. Заведението трябва се премахне, защото плажът е неохраняем и няма одобрена от мен схема, забранено е да се събират такси за чадъри и шезлонги.По отношение на плаж Кабакум, за който се получиха сигнали за замърсяваща шахта, министърът поясни, че проверката на Министерството на туризма е показала, че трябва да се предприемат незабавни действия от общината, РИОСВ и РЗИ, да се констатира дали течът замърсява морето и каква е конструкцията. Констатираното е извън правомощията ни, но имаме уверение от другите институции, че проверяват и очакваме становища, за да дадем предписанията си, посочи още министърът. Тя подчерта също, че по сигнали се извършва геодезично заснемане от експерти на ведомството за съотношението на свободна и заета от плажни принадлежности зона. Разположението на зоните на плажа зависи от концесионерите и наемателите, ние следим да има равнопоставеност между двете зони, заключи министърът.", "date": "2018.06.28", "title": "Намериха 6 незаконни обекта на плажа в Шкорпиловци, ще ги събарят"}
{"url": "https://www.novinite.bg/articles/161446/Mestan-s-nov-metan-pred-Erdogan", "text": "Лидерът на малката извънпарламентарна партия ДОСТ Лютви Местан за пореден път засипа с хвалби турския президент Реджеп Тайип Ердоган в национален ефир. Според него турският лидер, който след миналогодишния референдум в югоизточната съседка се сдоби със статут подобен на султаните в Османската империя, всъщност бил \"един от най-легитимните държавни ръководители не само в Европа, но и в света\".Местановите славословия по адрес на турския президент обаче напълно се разминават с нагласите на турските граждани в България. На изборите те зашлевиха звучен шамар на Ердоган като категорично подкрепиха кандидата за държавен глава на  Народнорепубликанската партия Мухарем Индже. Опонентът на Ердоган получи 58,3 процента от гласовете на турците у нас, докато за действащия президент вот са дали едва 25,4 на сто.\"Изборната победа на Ердоган е добра новина за България, като гласуването бе за пример на цяла Европа\", обясни Местан в сутрешния блок на бТВ.В тв участието си той обвини ДПС, че са взели страна по време на вота и така са се намесили във вътрешната политика в южната ни съседка. „Нито Република Турция и ПСР (партията на Ердоган – б.р.) са се намесвали в изборите в България, нито партия ДОСТ си е позволила по време на референдума и по време на тези избори да се намесва във вътрешните работи на Турция – за разлика от ДПС, които по време на референдума и по време на изборите не само взеха страна, но и грубо се намесиха във вътрешните работи на Турция”, подчерта Местан.Той даде пример с агитация от страна на ДПС за гласуване с „Не” на референдума за по-широки президентски правомощия с мотива, че Ердоган правел опит да преобразува кемалистка Турция в султанат. Преди вота пък ифтар (благотворителна вечера в рамките на свещения месец Рамазан) в Кърджали с участието на опозиционния кандидат Мухарем Индже се превърнал в истински митинг в негова подкрепа.„Турция даде пример за провеждане на честни избори и това е заключението на близо 500 международни наблюдатели. Ако видим фактите, а не се опираме само на предварителните си очаквания как ще минат тези избори, ще видим, че те са образец за честни избори”, заяви още Местан.Местан посочи, че за 16 години във властта Ердоган е повишил БВП на глава от населението почти 3 пъти, рязко е намалил детската смъртност и е обхванал почти всички млади хора в образователната система. Самият лидер на ДОСТ обаче не се смята за „топла връзка” с турския лидер:„Не е редно в отношенията между две суверенни държави да има отделни партии политически посредници, който има такива претенции просто е маниак”.", "date": "2018.06.28", "title": "Местан с нов метан пред Ердоган"}
{"url": "https://www.novinite.bg/articles/161447/Cveta-Karayancheva-se-sreshtna-s-predsedatelya-na-cheshkiya-parlament", "text": "\r\nПотвърдихме, че страните работят в една посока и имат сходни възгледи по въпросите на кохезионната политика, общата земеделска политика и по въпроса за Европа на 27-те, а не на две скорости. Това каза на брифинг председателят на Камарата на депутатите на Чешката република Радек Вондрачек след среща с председателя на парламента Цвета Караянчева.\r\n„Определянето на страни с различни скорости е движение в неправилна посока“, обяви той. „Един от най-големите проблеми на ЕС е миграцията. На срещата засегнахме доста накратко и тази тема“, коментира Радек Вондрачек. „Страните ни имат сходни възгледи за миграцията. Очакваме с нетърпение какво ще реши днешната Среща на върха в Брюксел“, заяви председателят на чешкия парламент.\r\n  ", "date": "2018.06.28", "title": "Цвета Караянчева се срещна с председателя на чешкия парламент"}
{"url": "https://www.novinite.bg/articles/161458/Promenyat-zakona-za-da-zapazyat-integracionnite-dobavki", "text": "Промяната, която надявам се да бъде подкрепена от народните представители и Комисията по труда и социалната политика, ще бъде свързана с допълнение в Закона за интеграция на хората с увреждания. Предложението е свързано с това, че отменените текстове в Правилника за прилагане на Закона за интеграция на хората с увреждания ще бъдат уредени в закон. Това каза министърът на труда и социалната политика Бисер Петков, предаде БГНЕС.Той коментира решението на Върховния административен съд (ВАС), с което окончателно бяха отменени текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги. Текстовете определят базата за изчисляване на месечната добавка за социална интеграция според минималния доход. За транспортни услуги е 15% от него, а тази за ползване на информационни и телекомуникационни услуги е 20% от гарантирания минимален доход.„Мотивите на съда за отмяна са, че тези текстове от правилника противоречат на закона и за това съдът ги намира за незаконосъобразно. Уреждането им ще стане по аналогичен начин, както е сега в правилника, но на законово равнище, което ще гарантира, че са устойчиви“, смята министър Петков.Той призова народните представители текстовете да бъдат приети, за да не се допусне напрежение, породено от прекъсване на изплащането на интеграционни добавки. Социалният министър поясни, че отменените текстове касаят от три от седемте вида добавки, регламентирани в закона и правилника. Министър Петков поясни, че създалият се правен вакуум след отмяната на текстовете няма да засегнат всички хора, които получават интеграционни добавки. До датата на решението на ВАС те ще продължават да се изплащат ежемесечно до изтичането на срока на решението на ТЕЛК или на социалната оценка.", "date": "2018.06.28", "title": "Променят закона, за да запазят интеграционните добавки"}
{"url": "https://www.novinite.bg/articles/161464/Sofiya-domakinstva-sreshtata-na-Evroparlamenta-s-Kongresa-na-SASht", "text": "82-ата междупарламентарна среща – Трансатлантически диалог на законодателите – между ЕС и САЩ ще се състои в петък и събота, 29 и 30 юни 2018 г., в София, България. Основните теми, които ще бъдат обсъдени, са сътрудничеството със Западните Балкани, киберсигурността и търговията.Домакин на събитието ще бъде Народното събрание на Република България, като участниците ще се срещнат с председателя му Цвета Караянчева, председателя на Комисията по вътрешна сигурност и обществен ред Цветан Цветанов, председателя на Комисията по външни работи Джема Грозданова и председателя на Комисията по отбрана генерал Константин Попов.Членовете на ЕП и на Конгреса на САЩ ще бъдат приветствани от представители на българското правителство, включително министъра на външните работи Екатерина Захариева, министъра на вътрешните работи Валентин Радев и заместник-министъра на отбраната Атанас Запрянов. Мария Габриел, европейски комисар по въпросите на цифровата икономика и общество, ще представи инициативите на ЕС по въпросите на трансатлантическата киберсигурност. Предвидени са четири работни заседания между Европейския парламент и Конгреса на САЩ. Темите, които ще бъдат обсъдени, са:‒         политическата обстановка в ЕС и САЩ;‒         сътрудничеството в областта на външната политика с акцент върху Западните Балкани;‒         киберсигурността с фокус върху защитата на демократичните системи от външна намеса;‒         икономическото сътрудничество, включително търговски въпроси.  На 30 юни 2018 г. от 10:30 ч. в сградата на Народното събрание, пл. „Народно събрание“ № 2 в София, ще се състои пресконференция на ръководителите на делегациите на ЕП и Конгреса на САЩ. Целта на срещата е да бъде направен преглед на текущите законодателни програми от двете страни на Атлантическия океан и да бъдат обсъдени възможностите за засилване на сътрудничеството по общите теми, в рамките на които Европейският парламент и Конгресът на САЩ имат отговорности. Срещата се провежда в решаващ момент за отношенията между ЕС и САЩ, предвид неотдавнашното напрежение по търговските тарифи, ядрената сделка с Иран и бъдещето на мултилатерализма.Това ще бъде 82-ата среща в рамките на Трансатлантическия диалог на законодателите – единствен по рода си форум, в рамките на който два пъти годишно се обсъжда трансатлантическото сътрудничество в областите на външната политика и сигурността и цифровата и икономическата сфера. Предходната такава среща се състоя през декември 2017 г. във Вашингтон.Делегацията на ЕП включва: Кристиан Елер (ЕНП, Германия), председател на Делегацията на ЕП за връзки със САЩ, Андрей Ковачев (ЕНП, България), Ева Майдел (ЕНП, България), Дубравка Шуйцел (ЕНП, Хърватия), Йепе Кофод (С&Д, Дания), Йоан Мирча Пашку (С&Д, Румъния), Ана Гомеш (С&Д, Португалия), Нина Гил (С&Д, Великобритания), Андерс Примдел Вистисен (ЕКР, Дания), Барбара Капел (АЛДЕ, Холандия), Марите Схаке (ЕНС, Австрия). Членове на делегацията на Конгресна на САЩ са: Марио Диаз-Баларт (Републиканска партия, Флорида), Джим Коста(Демократическа партия, Калифорния), Анди Харис (Републиканска партия, Мериленд), Тед По (Републиканска партия, Тексас), Ами Бера (Демократическа партия, Калифорния), Брендън Бойл (Демократическа партия, Пенсилвания), Шийла Джаксън-Лий (Демократическа партия, Тексас).", "date": "2018.06.28", "title": "София домакинства срещата на Европарламента с Конгреса на САЩ"}
{"url": "https://www.novinite.bg/articles/161451/Energijni-ministri-i-evrokomisar-obsajdat-gazovite-vrazki-v-nashiya-region", "text": "Утре комисарят по климат и енергетика Мигел Ариас Канете ще участва в петата среща на групата на високо равнище за междусистемно свързване в Централна и Югоизточна Европа CESEC, която ще се проведе в резиденция \"Бояна\" в София. Домакин на събитието е министърът на енергетиката Теменужка Петкова и в него ще се включат вицепремиерът Томислав Дончев, енергийни министри от региона и други.Участниците в събитието ще дискутират актуалното състояние и постигнатия напредък по приоритетните газови проекти в региона, регионалното сътрудничество в областта на електроенергията, ВЕИ и енергийната ефективност и други. В рамките на форума ще бъдат подписани редица документи: решения на националните регулатори за освобождаване на организатора на проекта IGB от правилата за достъп, споразумение за сътрудничество с Трансадриатическия газопровод, меморандум за разбирателство между Българския енергиен холдинг и Европейската инвестиционна банка във  връзка с изграждането на IGB и други.Припомняме, че инициативата за газова междусистемна свързаност в Централна и Югоизточна Европа стартира през февруари 2015 г. в София. Целта на групата на високо равнище е задълбочаване на регионалното сътрудничество в газовия сектор, гарантирайки сигурност и устойчивост на доставките и конкурентоспособност на енергийната политика на ЕС. На срещата в Букурещ през миналата година инициативата бе допълнена със съвместен подход към електроенергийния пазар, енергийната ефективност и развитието на възобновяема енергия.", "date": "2018.06.28", "title": "Енергийни министри и еврокомисар обсъждат газовите връзки в нашия регион"}
{"url": "https://www.novinite.bg/articles/161430/Proliven-dajd-s-burya-paralizira-Istanbul-valejite-ne-spirat-i-v-Garciya", "text": "Проливен дъжд, придружен от силна буря с вятър, гръмотевици и градушка, се изсипа снощи над Истанбул преди полунощ. Синоптичната служба още предния ден бе предупредила за силни валежи, които закъсняха с едно денонощие, посочва БТА. Стихията вилня около час и беше най-силна в районите около Босфора на азиатския и европейския бряг. От службата за бедствия съобщиха, че за залети подлези в града, наводнени жилищни сгради и офиси. Редица квартали заприличаха на море. Екипи на истанбулската община започнаха разчистване на пътищата.Преустановени бяха полетите на международното летище Ататюрк на европейския бряг на мегаполиса. След като бурята отмина, трафикът на летището бе възстановен и полетите се нормализираха. Междувременно продължава разчистването на щетите от потопите и в Гърция. В най-тежко пострадалите региони тежка техника разчиства наносите от дървета, кал и камъни, натрупани от придошлите води, посочва NOVA.Днес се очакват нови обилни валежи от над 60 литра на квадратен метър. За района на Халкидики е обявен оранжев код за силни дъждове и гръмотевични бури. Местните власти предупреждават жителите и туристите да бъдат внимателни.", "date": "2018.06.28", "title": "Проливен дъжд с буря парализира Истанбул, валежите не спират и в Гърция"}
{"url": "https://www.novinite.bg/articles/161435/Protestirashti-v-Solun-Makedoniya-e-gracka", "text": "Около 2500 души отново протестираха по улиците на Солун срещу договора за името на Македония, предаде Асошиейтед прес. Те развяваха гръцки знамена и скандираха \"Македония е гръцка\".Протестът е бил организиран от същите хардлайнерски националистически групировки, които организираха големи митинги по-рано тази година в Солун и Атина срещу очертаващия се компромис между двете правителствата в Атина и Скопие за името.Преговорите завършиха с подписване на междудържавен договор този месец.Протестиращите снощи хвърлиха боя по мемориал на Холокоста в града и нанесоха щети на местен ресторант.", "date": "2018.06.28", "title": "Протестиращи в Солун: Македония е гръцка"}
{"url": "https://www.novinite.bg/articles/161439/Erdogan-i-Bahcheli-nyama-da-prodaljavat-izvanrednoto-polojenie-sled-yuli", "text": "\r\nТурският президент Реджеп Тайип Ердоган и неговият коалиционен партньор са се договорили да не удължават извънредното положение след изтичането през юли на тримесечния му срок, предаде Ройтерс, позовавайки се на проправителствения в. \"Сабах\".\r\nТурция въведе извънредно положение пет дни след опита за преврат на 15 юли 2016 г. и оттогава го удължава на всеки три месеца. Ердоган каза по-рано този месец, че то ще бъде премахнато след изборите.\r\nВчера следобед президентът и неговият партньор в предизборната коалиция - Девлет Бахчели, лидерът на Партията на националистическото действие (ПНД) - имаха среща. Според източници турският президент Реджеп Тайип Ердоган може да даде на съюзниците си от ПНД постове в кабинета, възнаграждавайки ги за подкрепата за него самия и за неговата Партия на справедливостта и развитието (ПСР) на изборите в неделя.\r\nУправляващата ПСР получи 43 процента от гласовете на парламентарните избори, но заедно с ПНД, която спечели 11 на сто от гласовете, ще има парламентарно мнозинство. Двете партии заедно имат 343 членове в 600-местния парламент.\r\n  ", "date": "2018.06.28", "title": "Ердоган и Бахчели няма да продължават извънредното положение след юли"}
{"url": "https://www.novinite.bg/articles/161438/Novi-miliardi-i-novi-usloviya-kak-da-gi-harchim", "text": "Нови милиарди от Брюксел и нови условия как да ги харчим. Еврокомисията представя в четвъртък предложенията си разпределянето на парите по еврофондовете, т.нар. \"Политиката на сближаване\" за периода 2021-2027 година.Адриана Сукова, заместник-генерален директор в Генерална дирекция \"Заетост, социални въпроси и приобщаване\", коментира какви средства ще бъдат отпуснати за страната ни по кохезионната политика. \"Средствата за България се увеличават с 8%. В момента имаме 8,3 милиарда към 2018-а. Това, което предлага Еврокомисията, е 8,9 милиарда\", заяви Сукова, която е една от двете българки на високи постове в Еврокомисията.   \"Около 35% трябва да бъдат насочени към финансиране на по-иновативен растеж, 30% - за по-зелен растеж. Социалният фонд ще насочи поне 25%. Той ще бъде изцяло фокусиран върху целта \"Социална Европа\", поясни тя.  ", "date": "2018.06.28", "title": "Нови милиарди и нови условия как да ги харчим"}
{"url": "https://www.novinite.bg/articles/161441/Maj-zakla-dve-deca-blizo-do-uchilishteto-im-v-Shanhaj", "text": "29-годишен мъж нападна с кухненски нож три момчета и майка близо до училище в китайския град Шанхай и уби две от децата, съобщи полицията.Нападателят бе заловен от полицията с помощта на минувачи, каза окръжната служба за сигурност в съобщение, публикувано на страницата си в микроблога \"Сина вейбо\".Две от момчетата починаха в болница. Няма опасност за живота за третото момче и майката.Полицията каза, че мъжът е пристигнал в Шанхай този месец и е безработен. Той бил извършил нападението, \"за да си отмъсти на обществото\".\r\n \r\n", "date": "2018.06.28", "title": "Мъж закла две деца близо до училището им в Шанхай"}
{"url": "https://www.novinite.bg/articles/161459/Pregazil-dete-v-Stara-Zagora-izliza-na-svoboda", "text": "Окръжният съд в Стара Загора свободи предсрочно Георги Сапунджиев, който преди четири години уби с джипа си 4-годишния Паоло на пешеходната зона в Стара Загора. Съдът замени наказанието му от 6 години на пробация за 1 година и 10 месеца с изпитателен срок, предаде БГНЕС. Сапунджиев няма да има право да управлява превозно средство до 2025 година.На 2 юни 2014 година той прегази с джипа си момченцето, което караше колело по главната улица заедно с родителите и сестра си. Шофьорът се призна за виновен и до този момент изтърпяваше наказанието си в затворническото общежитие в Стара Загора.", "date": "2018.06.28", "title": "Прегазил дете в Стара Загора излиза на свобода"}
{"url": "https://www.novinite.bg/articles/161444/Merkel-Tryabva-da-namalim-pritokat-na-migranti-kam-Evropa", "text": "Държавите-членки на ЕС са на мнение, че притокът на мигранти към Европа трябва да бъде намален. Това становище беше изразено от германския канцлер Ангела Меркел пред Бундестага в правителствено изявление.\"Всички в Европа са единни в мнението, че трябва да се ограничи нелегалната имиграция\", каза тя, отказвайки да се съгласи с позицията на баварския Християнсоциален съюз, според която общоевропейско решение по проблема с бежанците не е възможно.Според Меркел \"такава извънредна ситуация, както през 2015 г. повече няма да има“.„Броят на пристигащите бежанци е много по-нисък, отколкото преди“, заключи тя.Германският канцлер Ангела Меркел предупреди, че предизвикателството с миграцията може да определи съдбата на Европа, предава AFP.„Пред Европа има много предизвикателства, но миграцията може да определи бъдещето на континента“, заяви Меркел пред депутатите в Бундестага. Тя допълни, че пътят, който ЕС ще избере може да определи дали Съюзът е реален защитник на ценностите, които прокламира.По-късно днес Ангела Меркел ще присъства на срещата на високо равнище на ЕС в Брюксел, на която се очаква миграцията към Европа да стане основна тема.  ", "date": "2018.06.28", "title": "Меркел: Трябва да намалим притокът на мигранти към Европа"}
{"url": "https://www.novinite.bg/articles/161454/Tim-Jeo-Balgariya-tryabva-da-obmisli-modela-AEC-Paksh-2-za-realizirane-na-AEC-Belene", "text": "България правилно призна нуждата от повече атомна енергия за намаляване на зависимостта на страната от изкопаеми горива. В момента правителството обмисля как да финансира възобновяването на проекта за АЕЦ „Белене“ и може да се поучи от опита на други страни. Това заяви Тим Йео, председател на New Nuclear Watch Europe (NNWE) и бивш министър на околната среда на Великобритания, по време на 11-ия международен форум „Енергиен диалог за Югоизточна Европа“, който се проведе в Солун.По думите на Йео, българското правителство трябва сериозно да обмисли модела на АЕЦ „Пакш“ 2, приет от Унгария, като възможност за реализация и на проекта АЕЦ „Белене“. При модела на АЕЦ „Пакш“ 2 собствеността на централата остава на унгарското правителство, а за изграждането й се използва междуправителствен заем от Русия с ниска лихва, по който плащанията не започват докато централата не започне да печели. Подобно междудържавно финансиране осигурява постигането на доста конкурентна усреднена стойност на електроенергията, коментира Йео.Аз отдавна се застъпвам за директни правителствени инвестиции като начин да се намали усреднената цена на електроенергията (LCOE). Затова приветствам решението на британското правителство да има акционерно участие в проекта за АЕЦ „Уилфа“. Това е голяма крачка напред.В същото време имаме нагледен пример с модела и договора за разлика, използван за АЕЦ „Хинкли Пойнт Си“ във Великобритания. При него финансирането на нова атомна централа е от частния сектор. Но политическият риск, присъщ на големите инфраструктурни проекти, които нямат достъп до правителствено финансиране, кара частните инвеститори да търсят по-висока възвращаемост, което води до високи сметки за потребителите, обясни Йео.Институтът NNWE е основан в края на 2014 г., за да помогне атомната енергия да бъде призната като важен и желан начин от европейските правителства за осигуряване на достъпна, сигурна, нсковъглеродна енергия и да помогне за удовлетворяване на дългосрочните енергийни нужди на техните граждани.", "date": "2018.06.28", "title": "Тим Йео: България трябва да обмисли модела АЕЦ „Пакш“ 2 за реализиране на АЕЦ „Белене“"}
{"url": "https://www.novinite.bg/articles/161463/Dete-i-dve-jeni-zaginaha-sled-vzriv-v-jilishte-v-Germaniya", "text": "Трима души загинаха при мощна експлозия рано сутринта, която почти разруши жилищна сграда в германския град Бремен, съобщиха службите за спешна помощ, цитирани от ДПА.В развалините са открити телата на 41-годишна жена и 7-годишния й син. Взривът е избухнал в 4:30 ч. местно време, съобщи полицията. Загинала е и 70-годишна жена от съседната сграда, предаде БНТ.Коли около сградата са пострадали от летящи отломки. Засега причината за взрива не е ясна, макар че властите подозират, че става дума за изтичане на газ. Жителите на всички къщи в радиус от 100 метра от избухналата сграда са евакуирани. Задействани са около 70 пожарникари. ", "date": "2018.06.28", "title": "Дете и две жени загинаха след взрив в жилище в Германия"}
{"url": "https://www.novinite.bg/articles/161436/Otkriha-naj-golyamata-detska-ploshtadka-v-bolnica-u-nas", "text": "С помощта на дарители и по инициатива на поета Мартин Стратиев в двора на онкохематологичното отделение на болница „Царица Йоанна – ИСУЛ“ вече има детска площадка.Преди 1 година авторът на „Престъпна лирика” и „Тероар” се запознава с работата на Сдружение „Деца с онкохематологични заболявания” и започва да им помага с различни каузи. Преди 5 месеца заедно с негова приятелка – актрисата от „Откраднат живот” Елена Карабойчева – решават да зарадват децата като построят площадка за игра на територията на болница „Исул”.Благодарение на техни приятели, познати и дарители, те събират около 17 000 лева, с които започват изграждане на детската площадка. Около 2 месеца отнема изграждането на съоръженията, като Мартин и жените от сдружението активно се включват в работата. Резултатът е на лице – най-голямата площадка за игри в болница в България.„Площадката се намира точно до лабораторията за изследвания на децата с онкохематологични заболявания и е много важна за тях, защото малките пациенти прекарват дълги години именно там - в лечение и борба с болестта. Играта им помага да се разсейват от болезнените процедури”, коментира поетът Мартин Стратиев.Във своя Фейсбук профил той написа:„Мечтите се сбъдват! Нужни са много усилия, работа, вяра и търпение. Иска ми се да ви напиша колко трудно се случи всичко това, но нямам право да се оплаквам, защото не съм чул нито едно дете с онкохематологични заболявания да го прави. Благодаря на всички дарители, които решиха да подкрепят нашата кауза. Искам да благодаря и на Сдружение „Деца с онкохематологични заболявания“. Това, което правят тези невероятни жени не може да се опише с думи. Те са спасителките в ръжта!Тази детска площадка не е моя, не е на държавата, не е и на болницата. Тази детска площадка е на децата с онкохематологични заболявания и техните родители, които прекарват там години в борба. Надявам се да сме помогнали поне малко за повече усмивки на вашите деца. Най-сетне те имат своята бленувана с години детска площадка!”", "date": "2018.06.28", "title": "Откриха най-голямата детска площадка в болница у нас"}
{"url": "https://www.novinite.bg/articles/161449/Grajdani-obshtinari-i-eksperti-obsadiha-nebostargachite-i-transporta-v-Sofiya", "text": "Вчера в галерия „Структура“ стартира серията от дискусии „Диалози за София”, чието първо издание беше посветено на взаимосвързаността между планираните и реализирани бизнес зони и придвижването в града. Събитието започна с презентация на обработените от екипа на Визия за София данни по темите и продължи с дискусия с участието на арх. Здравко Здравков, главен архитект на Столична община, Евгени Крусев, заместник-кмет по направление „Транспорт и транспортни комуникации” на Столична община, Таня Косева-Бошова - председател на Асоциацията на собствениците на бизнес сгради,Юлиян Милев – главен финансов директор и вицепрезидент финанси на Telus International Europe, и Виктор Чаушев - член на УС на сдружение “Градски транспорт и инфраструктура”. Модератори на събитието бяха Форум Гражданско участие, а в отворената дискусионна част взеха участие представители на водещи граждански организации и активисти от сферата на транспорта, градската и околната среда, архитекти и представители на бизнеса, и граждани.Презентация на екип Визия обобщи данни за връзките между големите офис сгради и придвижването и представи карти на концентрацията на инвестиционни проекти за бизнес сгради, както и на мобилността и най-натоварените кръстовища, линии на наземния градски транспорт. От направените анализи стана ясно, че по данни на Плана за устойчива градска мобилност 38% от придвижването в София е от и до работните места, което го прави основен генератор на трафик в София. Картата на бизнес сградите показа, че инвестициите се реализират на локации с удобен достъп, но и в близост по подходяща работна ръка. На база представените данни, експертите на екип Визия Калоян Карамитов и Ина Вълканова изведоха тезите, че бизнес зони се развиват предимно в райони в разнообразен транспортен достъп и в смесени многофункционални зони (СМФ), които имат удобен достъп, но и са в близост до профилиран човешки ресурс; че разреждането на пиковата натовареност в София е възможно чрез целенасочени транспортни политики на компаниите за по-малко автомобилен трафик; както и че за ефективното дългосрочно планиране на града са необходими качествени данни, които трябва да се набавят чрез регулярни изследвания на трафика и локализацията на инвестиционните проекти.„Картата на локациите на бизнеса от последните години следва бул. „Цариградско шосе“ и бул. „България“. Въпреки метрото, не се развива централната зона около бул. „Тодор Александров“ и в северните райони на града, също няма големи бизнес сгради. С общинско предприятие Софпроект работим по функционален анализ на града. След внимателен анализ трябва да създадем инструменти за стимулиране на създаването на истински многофункционални зони, както и за мултифункционалност не само на зоните, но и вертикално - на сградите.”, коментира Здравко Здравков, главен архитект на Столична община.Като представител на един от големите работодатели в столицата с опит от офиси на различни локации в града Юлиян Милев от Telus International Europe разказа, че освен достъпно местоположение и удобен достъп, ключовото при избор на място за инвестиция или наем е локацията да е фактор за привличане и задържане на подходящи служители. Той сподели опита на компанията, която регулярно търси млади хора и предпочита място в близост до университети. Само шест месеца след смяна на офиса с по-централна локация, компанията е регистрирала двойно намаляване на текучеството, а дългосрочната им политика е за стимулиране на ползването на градски транспорт от страна на служителите.Заместник-кметът по транспорта Евгени Крусев посочи, че мисленето за достъпността започва от етапа на проектиране на всяка сграда и са необходими много предварителни анализи от страна на бизнеса преди реализация на инвестицията, както и стимулиране на устойчивите начини за придвижване след това. Като председател на Асоциацията на собствениците на бизнес сгради, Таня Косева-Бошова посочи, че правят много инвестиции в паркоместа, дори и в душове и кабини за преобличане за колоездачите, но метрото е водещ фактор и в момента няма инвеститор, който би избрал район, далеч от планирана спирка на метрото. Според Виктор Чаушев от сдружение “Градски транспорт и инфраструктура” инвестициите в по-добра мобилност трябва да са комплексни, но първо трябва да се създадат такива транспортни връзки, които могат да “свалят” много голям брой хора от личните автомобили. Според него, времето за пристигане е по-важно от комфорта на придвижване и това може да е факторът, който да помогне на градския транспорт да стане основно средство за придвижване в София.В последвалата отворена дискусия с въпроси, коментари и предложения се включиха над 30 експерти и активисти от публиката, чиито предложения ще бъдат обработени и представени от екипа на Визия за София. Събитието беше предавано на живо във Facebook страницата на инициативата, където и непряко присъстващите граждани можеха да задават своите въпроси и да изкажат мнение по обсъжданите тези. Дискусията беше модерирана от Ива Таралежкова и Диaна Андреева от Форум Гражданско Участие - мрежа от граждански организации от цялата страна, която насърчава сътрудничеството между НПО, гражданите и местните и национални институции и работи за структурирано гражданско участие във вземането на решения и формулирането на политики. ", "date": "2018.06.28", "title": "Граждани, общинари и експерти обсъдиха небостъргачите и транспорта в София"}
{"url": "https://www.novinite.bg/articles/161429/Oranjev-kod-za-dajd-v-pochti-cyalata-strana", "text": "Днес от юг-югозапад валежите отново ще се активизират, ще обхванат страната и отново на много места ще са значителни по количество. Оранжев код за обилни валежи е обявен за територията за почти цялата страна за 28 юни, четвъртък, сочи справка в сайта на НИМХ-БАН. Единственото изключение е област Видин, където е в сила жълт код.За 27-те области на страната, където е в сила оранжев код за четвъртък, синоптиците предупреждават, че се очакват значителни валежи, като прогнозата е за количества за денонощието на места до 30-50 л/кв.м, в отделни райони и повече. Валежите ще продължат и през нощта срещу петък. Метеоролозите предупреждават и за гръмотевични бури в четвъртък на места в областите Благоевградска, Пазарджишка, Пловдивска, Старозагорска, Смолянска, Кърджалийска, Хасковска, Ямболска,  Сливенска, Бургаска, Варненска, Добричка, Силистренска, Русенска, Разградска, Търговищка, Шуменска, Великотърновска и Габровска.За Видинска област е в сила жълт код за валежи в четвъртък, като се очаква количествата дъжд за денонощието на места там да са до 15-30 л/кв.м, в отделни райони и повече. Валежите ще продължат и през нощта срещу петък. Ще продължи да духа до умерен вятър от изток-североизток. Ще се задържи хладно за края на юни с максимални температури между 20 и 25 градуса.Над планините ще бъде облачно и дъждовно. На много места валежите ще са значителни, главно в Рило-Родопската област, придружени с гръмотевици. Ще духа умерен вятър от изток-югоизток. Максимална температура на височина 1200 метра – около 14 градуса, на 2000 метра – около 9градуса.Над Черноморието ще е предимно облачно с валежи, на места значителни, придружени и с гръмотевици. Ще духа до умерен вятър от изток-североизток. Максималните температури ще са 24-25 градуса, близки до температурата на морската вода. Вълнението на морето ще бъде 2-3 бала.През нощта срещу петък, главно в западната половина от страната валежите ще продължат, като на места отново ще са значителни.", "date": "2018.06.28", "title": "Оранжев код за дъжд в почти цялата страна"}
{"url": "https://www.novinite.bg/articles/161466/Germanci-vse-po-masovo-po-nashite-balneokurorti", "text": "Планираме съвместни проекти за задълбочаване на сътрудничеството в образованието в туризма. Предстои работно посещение в провинция Шлезвиг-Холщайн с цел обмяна на опит. Това каза министърът на туризма Николина Ангелкова след конференция на тема „Eвропейски стандарти за туризма в България“, във Варна. Форумът се организира съвместно от Министерството на туризма и фондация „Конрад Аденауер“, а сред официалните лица в него бяха Kлаус Шлий, председател на Ландтага на Шлезвиг-Холщайн, Tорстен Гайслер, ръководител на фондация „Конрад Аденауер“ за България и областният управител на Варна Стоян Пасев.„Сътрудничество между България и Германия е базирано на добро приятелство. На форума коментирахме варианти за повече общи инициативи, както и възможността за засилване на рекламата на българските балнео и СПА туристически продукти, които също представляват интерес за посетителите от Германия. Страната е на трето място за входящ туризъм у нас през миналата година и е на първа позиция за посещения през лятото в последните 2 години. За две години имаме ръст на германските туристи от 47%, а тази година очакваме също увеличение на посещенията и Германия да запази водещото си място”, каза министър Ангелкова. Тя уточни, че с нарастването от този сезон очакваме общият ръст на германски туристи за последните 3 години да е над 50%. Министърът благодари на г-н Tорстен Гайслер за помощта в организацията на събитието.Г-н Гайслер коментира, че данните за германските туристи в България наистина са впечатляващи, но и потенциалът не е изчерпан. Той уточни, че много от сънародниците му свързват почивката в България с море, а малко знаят, че има възможност и за зимни спортове. Нашата задача ще е да разпространяваме в Германия информацията, че тук може не само се почива, но има възможности за балнео и СПА, конферентен и винен туризъм.Има решение един клас от 25 ученика да специализират професионално обучение в областта на хотелиерството и ресторантьорството в рамките на 3 години. Предстои детайлно да се обсъди начина на подбор, обясни г-н Гайслер и припомни, че в Германия има много добре развита дуална система на обучение, като учениците прекарват 3 дни седмично в предприятия.Считаме, че нашата провинция може да помогне много при създаване на съвместни проекти за развитие на българския туризъм, заяви Kлаус Шлий, председател на Ландтага на Шлезвиг-Холщайн. И от своя страна благодари на министър Ангелкова и г-н Гайслер за организацията на форума.  ", "date": "2018.06.28", "title": "Германци все по-масово по нашите балнеокурорти"}
{"url": "https://www.novinite.bg/articles/161434/Srutishta-zatvoriha-patishta-v-Smolyansko-dve-sela-sa-bez-tok", "text": "Паднали камъни, кална маса и дървета затвориха два основни пътя тази сутрин в Смолянско, съобщиха слушатели на Дарик.Непроходими са били пътните артерии Влахово-Тикале, както и Рудозем-Смилян. Първият път бе правен в спешен порядък, за да е обходен на Смолян-Средногорци, който стои затворен от месеци заради свлачище, а Рудозем-Смилян е в експлоатация от повече от година, но по трасето постоянно има проблеми и свлачищни процеси.На пътя Тикале-Влахово има образувана сериозна колона от автомобили. От Областно пътно управление потвърдиха за постъпили сигнали при тях за проблеми във въпросните участъци, като уточниха, че в момента екипи на пътноподдържащите фирми пътуват към оказаните места и за заемат с разрешаването на проблема.Има сигнали и за свличане на земна маса на изхода на Смолян в посока Смилян. Според областният управител на Смолян Недялко Славов, пътя Влахово – Тикале към 08:30 ч. вече е бил разчистен и движението се осъществява нормално.„Спокойна е въпреки валежите, повишаване на водните нива има навсякъде, но е далеч под критичните стойности. Става въпрос за реките Арда край Рудозем и Черна в Смолян. Нивото на водата в язовир „Пловдивци“ е 3,50 м под преливник, в Златоград също е над 3 м. В големите язовири и там ситуацията е идентична, има достатъчно свободни обеми. Проблемите са паднали камъни по пътищата и то в основни направления. Имаше проблем с обходния път над Тикале, но е разчистено. Към Чокманово и Смилян има пропадания,“ коментира областният управител Недялко Славов.Без ток в Смолянско са селата Киселчово и Кремене, заради паднал стълб в района на Затворническото общежитие над Смолян. Проблемите са заради непрестанните валежи от дъжд в региона. Доста от улиците в Смолян също са наводнени, като най-тежка е ситуацията на околовръстния път и стръмните улици в областният град.Според Недялко Славов, до час проблемните участъци по пътните артерии в областта ще бъдат разчистени.", "date": "2018.06.28", "title": "Срутища затвориха пътища в Смолянско, две села са без ток"}
{"url": "https://www.novinite.bg/articles/161445/Bedstveno-polojenie-e-obyaveno-v-Smolyan", "text": "Община Смолян обявява бедствено положение. Река Черна е преляла и наводнила сградата на Пожарната, обществени сгради, складове, частни имоти, съобщават от Областна администрация. Магистралата е непроходима и затворена за движение. Главният булевард също е наводнен, движението е сериозно затруднено. Свикан е Областният щаб за защита при бедствия и аварии. Падналият дъжд в района на Рожен и в смолянското село Арда е 67 л/кв. м за последното денонощие, информират от Метеорологичната станция-Рожен.Близо 60 л/кв. м са валежите в Мугла и Триград , а в Смолян измереното количество е 46 литра. Арда повиши нивото си край Рудозем, а р. Черна в зоната на кв. Райково, според информация от Областната администрация.Проливните валежи активизираха две свлачища, които вече са разчистени. На критичните участъци на обходния път за Мадан ще дежурят екипи с техника, за да се реагира в случай на ново активизиране на свлачищни процеси.Селата Киселчово и Кремене са без ток след авария, предизвикана от паднало върху електропровод дърво. Най-интензивните валежи се очакват в обедните часове, предупреждават от Областната администрация.", "date": "2018.06.28", "title": "Бедствено положение е обявено в Смолян"}
{"url": "https://www.novinite.bg/articles/161455/Kupishta-signali-za-navodneniya-ot-cyalata-strana", "text": "От началото на денонощието в пожарните служби в страната са получени над 70 сигнала за произшествия, свързани с усложнената метеорологична обстановка. Към момента силите и средствата на ГД „Пожарна безопасност и защита на населението“ участват в извършването на 22 аварийно-спасителни дейности. Няма данни за застрашени хора и населени места.Постъпилите сигнали са предимно за територията на Столична община  и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета.В област Пловдив екипите са  извършили отводнителни дейности на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета.На телефон 112 са подадени 15 сигнала за локални наводнения на територията на област Смолян. Със заповед на кмета на община Смолян е обявено бедствено положение на територията на цялата община. Основната част от сигналите са концентрирани около речното корито на река Черна. За оказване помощ на РДПБЗН – Смолян е предислоциран  хидро-модул от пожарната служба в Пловдив. Със заповед на кмета е обявено бедствено положение на община Чепеларе.", "date": "2018.06.28", "title": "Купища сигнали за наводнения от цялата страна"}
{"url": "https://www.novinite.bg/articles/161462/Vodno-bedstvie-v-Rodopite", "text": "След продължилия повече от 24 часа обилен валеж в Смолян настъпи истински воден апокалипсис – река Черна преля, деретата се препълниха с вода, свлачища и срутища тръгнаха под напора на натежалата земя, предаде БГНЕС Със заповед на кмета в цялата община Смолян е обявено бедствено положение, бедстващи хора на този етап няма. Основната част от сигналите са концентрирани около речното корито на река Черна. За оказване помощ на РДПБЗН – Смолян е предислоциран хидро-модул от пожарната служба в Пловдив.Заради високите количества валежи кодът е вдигнат от оранжев на червен. На телефон 112 са подадени 15 сигнала за локални наводнения на територията на област Смолян. В Чепеларе, където река Чая е преляла, има наводнени приземни етажи, мазета, части от пътната и уличната инфраструктура са разрушени. На едно място в самия град реката започва да излиза от коритото. Там е изпратена тежка техника, която да насипе коритото, за да не позволи водата да излезе и да застраши близка детска градина и църква. Пратена е техника да разчиства и пътя за село Зорница заради активирало се свлачище. В Сърница е паднала стена. В село Смилян вода е навлязла в къща. Започнало е принудително изпускане на язовирите „Доспат“ и „Цанков камък“ в област Смолян.След интензивен дъжд в пожарните служби на територията на област Пазарджик са получени над 30 сигнала за произшествия. Основната част от сигналите са за наводнени мазета, както и на приземни етажи на обществени сгради и части от уличната инфраструктура. За по-малко от час пет екипи на пожарната са оказали помощ в 22 от случаите, работата по отводняване на останалите обекти продължава. Сред засегнатите обществени сгради са МБАЛ-Пазарджик и болница Ескулап. Към момента няма данни за бедстващи и пострадали хора. Превантивните мерки, взети след прогнозата за обилни валежи, този път предотвратиха традиционни наводнявания в Пловдив. Не се размина без новопоявили се реки, като на кръговото движение в подлеза на Скобелева майка, но изводът е, че където грешно е построено, ще се наводнява при всеки дъжд. Шахтите в последните дни се почистиха основно, дори в дъжда, продължил и през деня след цяла нощ, служители на \"Чистота\" се грижеха те да бъдат в добро състояние. Не се размина и без материални щети по автомобили- две дървета паднаха и осакатиха общо пет леки автомобила, като в единия имаше и човек. Служителите на пожарната го освободиха. Сутринта между 6 и 8 светофарите в града не работеха, после повредата бе отстранена. Два наводнени подлеза също доста бързо бяха върнати в достъпно състояние. Нивото на река Марица леко се покачва, но все още е много далеч от запълване дори на цялото корито. В доста по-сериозно положение в момента е град Съединение, там нивото на река Потока се покачва, улиците са наводнени- някъде до 30-40 см, има множество жалби за наводнени къщи, дворове и градини. Обмисля се обявяване на бедствено положение. В града няма канализация и това силно затруднява отводняването при подобни валежи. Ограничено е движението по пътя II-86 Чепеларе – Проглед поради свличане на наноси върху пътното платно. Обходният маршрут е: Смолян - Девин - Кричим – Пловдив и обратно. Необходимо е шофьорите да карат внимателно, с повишено внимание и съобразена скорост. Заради обилните валежи в региона председателят на Управителния съвет на Агенция „Пътна инфраструктура“ инж. Светослав Глосов изпраща в Смолян директорът на дирекция „Поддържане на пътната инфраструктура“ инж. Михаил Рашков.Екипите на пътноподдържащата фирма работят на 24-часов режим, за да разчистват падналата скална маса от проливните дъждове.Поради срутване на скални маси в една лента се осъществява движението по път II-86 в участъка Бачково - Нареченски бани. Трафикът е в една лента и по пътя III-8681 Рудозем - Смилян при Бяла река, заради пропадане на пътното платно.Временно движението по път III-866 Смолян - Стойките в кв. „Райково“ в Смолян е ограничено за всички превозни средста. Причината е наводнено пътно платно от река Черна. Обходните маршрути са през уличната мрежа на гр. Смолян. Поради свличане на земна маса движението по пътя III-197 Грохотно - Девин в границите на Девин е в една лента.", "date": "2018.06.28", "title": "Водно бедствие в Родопите"}
{"url": "https://www.novinite.bg/articles/161457/Radev-iska-zashtita-na-pravata-na-balgarite-vav-Velikobritaniya-sled-Brekzit", "text": "Напускането на Европейския съюз от Великобритания не трябва да се отразява негативно на правата на българите, които живеят в Обединеното кралство. И ЕС, и Великобритания, имат интерес от постигането на съгласие по отношение на достъпа до работа и образование на 3.8 млн. европейски граждани, които живеят във Великобритания, както и на около 900 000 британци в ЕС. Това заяви президентът Румен Радев на среща на „Дондуков“ 2 с председателя на Групата на европейските консерватори и реформисти в Европейския парламент Сайед Камал.Двамата бяха единодушни, че вотът на британските граждани трябва да бъде уважаван, но в интерес на държавите от ЕС и Великобритания е да запазят доверието, конструктивния диалог и сътрудничеството в чувствителни сфери като сигурността и отбраната. Президентът Радев открои и доброто двустранно сътрудничество на България и Великобритания в сферата на сигурността и борбата с тероризма и изрази увереност, че това партньорство ще продължи да се развива.", "date": "2018.06.28", "title": "Радев иска защита на правата на българите във Великобритания след Брекзит"}
{"url": "https://www.novinite.bg/articles/161442/Razkriha-6-nezakonni-zavedeniya-na-plaja-v-Shkorpilovci", "text": "Шест незаконни заведения на неохраняемата част от плажа в Шкорпиловци край Варна установиха от Министерството на туризма.Нарушителите са стигнали дотам, че събират такса за услуги.Стартира процедура за премахване и налагане на санкции, заяви Николина Ангелкова. ", "date": "2018.06.28", "title": "Разкриха 6 незаконни заведения на плажа в Шкорпиловци"}
{"url": "https://www.novinite.bg/articles/161452/Drugata-sedmica-stava-yasno-koj-shte-stroi-novi-otsechki-ot-Struma-i-Sofiya-Kalotina", "text": "През следващата седмица ще бъдат отворени ценовите оферти за изграждането на тунел „Железница“ на магистрала „Струма“ и за двата участъка от магистралата „София - Калотина“, съобщи председателят на Управителния съвет на Агенция „Пътна инфраструктура“ инж. Светослав Глосов в сутрешния блок на бТВ.Предстои след отхвърляне на жалбата за отсечката Мездра - Ботевград да продължи тръжната процедура за избор на изпълнители и съответно да се пристъпи към подаване и отваряне на офертите.Новият председател на УС на АПИ посочи, че предложението за заемане на длъжността е направено лично от министъра на регионалното развитие и благоустройството Николай Нанков, тъй като инж. Дончо Атанасов е подал молба за освобождаване по здравословни причини. Разговарях с инж. Атанасов и го убедих да остане в Управителния съвет, защото е с безспорен авторитет и с опит в пътното строителство, каза инж. Глосов.Относно твърденията за конфликт на интереси като управител на строителни компании преди назначението му в АПИ през юни 2017 г. инж. Глосов заяви, че няма никакъв конфликт, тъй като фирмата, която е управлявал и дружествата, в които е участвал преди, не са работили по проекти на пътната агенция. Дейността им е била свързана предимно с високото строителство и изграждането на ВиК обекти в малките населени места. Още при встъпването си в длъжност през миналата година той е подал и декларацията си за конфликт на интереси и такъв категорично няма. Като председател на строителната камара съм представлявал всички фирми. Големите компании са много малък процент от 5000 фирми, вписани в регистъра на камарата. 90% от тях са малки и средни, каза още инж. Глосов.Инж. Глосов съобщи, че напредва изграждането на 10-километровия участък от магистрала „Хемус“ между Ябланица и Боаза. От стартирането на работата в края на март досега са изпълнени над 20% от строителните работи. Очакванията са обектът да бъде завършен с около 5-6 месеца по-рано от предвиденото по договор и до края на следващата година отсечката да бъде готова. Той обясни, че предстои стартиране на тръжните процедури за избор на изпълнители на над 50 км от „Хемус“ от Боаза до разклона на пътя Плевен - Ловеч. Работи се и по подготовката на останалите участъци. В началото на следващата година ще открием процедурите и за отсечката от Плевен - Ловеч до връзката с пътя Русе - Велико Търново. Целта ни е до 2024 г. цялата магистрала „Хемус“ да бъде изградена, заяви председателят на УС на АПИ.", "date": "2018.06.28", "title": "Другата седмица става ясно кой ще строи нови отсечки от \"Струма\" и \"София-Калотина\""}
{"url": "https://www.novinite.bg/articles/161461/Borisov-iska-ot-ES-da-zatvori-granicite-si-za-migranti", "text": "Министър-председателят Бойко Борисов ще представи пред европейските лидери позицията на страната ни по въпроса с решаването на мигрантската криза. Това обяви той пред журналисти преди редовното заседание на Европейския съвет в Брюксел. Премиерът припомни, че България ще настоява за незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни.Българският министър-председател ще апелира споразумението с Турция за мигрантския поток да продължи да работи и ЕС да изплати останалата част от договорените средства. „Всички лидери са категорични, че българското председателство на Съвета на ЕС беше успешно. Положихме огромни усилия да бъдат решени проблемите с миграцията. Всички дават за пример добре охраняваната българска граница с Турция и казват, че се справяме прекрасно“, каза още премиерът Борисов.Министър-председателят обяви, че утре ще запознае лидерите на страните от еврозоната с кандидатурата на България за „чакалнята“ на еврозоната и критериите, които страната ни изпълнява.„Не се меся в работата на независими организации. Нямаме отношение към КЕВР. Ако не харесват Иван Иванов, да търсим друго решение тогава“, коментира министър-председателят по повод исканата от БСП оставка на председателя на КЕВР Иван Иванов. ", "date": "2018.06.28", "title": "Борисов иска от ЕС да затвори границите си за мигранти"}
{"url": "https://www.novinite.bg/articles/161431/Zemedelskiyat-ministar-Dve-godini-ne-mojem-da-izkorenim-ptichiya-grip", "text": "\"Вече е факт нормативната уредба, която забранява в обект, в който се преработват млечни продукти, въобще да влизат растителни мазнини\". Това заяви за \"Здравей, България\" министърът на земеделието и храните Румен Порожанов.В същото време той призна, че това не е пълна забрана за производство на имитиращи продукти. Ако някой обаче използва имитиращ продукт, той трябва да бъде отделно пакетиран, на него да не пише, че е млечен продукт, и разположен на друг щанд. По темата за двойния стандарт при храните в ЕС той каза: „Ограниченията и възможността да не се слагат различни съставки в един и същ продукт няма еднозначно третиране в ЕС. „Ако една компания е преценила, че нейният продукт ще има една или друга различна съставка на източноевропейския пазар, това е тяхно решение. За да може да има еднакъв състав, трябва да има единно европейско законодателство. И това според мен не би трябвало да бъде проблем за големите компании”.По повод градушките, които удариха страната през последните месец и които нанесоха щети на земеделските райони, той коментира: \"Климатичните промени са доста сериозни и за жалост това ни оаква и следващите години. Безспорно е, че има създаден механизъм, по който се обезщетяват производителите. Той вече работи пет години, и то много успешно. Има държавна помощ, която покрива 80% от разходите на земеделските производители\". По думите му земеделците не трябва задължително да имат застраховка, за да получат държавното обезщетение.  В същото време той призна, че вече втора година птичият грип не може да бъде изкоренен от страната: \"Има какво да се желае от БАБХ по отношение на контрола по биосигурността на фермите производители. Имаме 11 огнища с унищожени около 1 милиона патици, кокошки-носачки и птици\".Toй коментира и опасенията на родните свиневъди, които наскоро поискаха спешни мерки срещу африканската чума. Огнище на заболяването е открито в Тулча, на 100 км от Русе. Министърът уточни, че ваксина и лечение за тази болест няма: \"Тя засяга дивите и питомните свине. Тръгна от Грузия, мина през редица държави. Доскоро вирусът стоеше на горната граница на Румъния с Унгария, но вече от близо 2 седмици той е на 160 км от северната ни граница\". Относно сагата с кравата Пенка той заяви: \"Нейната съдба беше ясна много рано. Още в първия ден съм дал ясни указания тя да не бъде евтаназирана, ако няма болести. През първите седмици се оказа, че тя е здрава\". ", "date": "2018.06.28", "title": "Земеделският министър: Две години не можем да изкореним птичия грип"}
{"url": "https://www.novinite.bg/articles/161440/Na-kakvo-obezshtetenie-imame-pravo-pri-provalena-pochivka", "text": "Лошото време проваля плановете на хората, но трябва да се различат няколко хипотези, обясни пред Игнат Арсенов, изпълнителен директор на Европейския потребителски център за България. При първата хипотеза - когато почивката вече е започнала и ние сме там на място, има два варианта - единият е да сме си купили пакетна почивка с туроператор и всичко организирано, авторият - сами да сме си организирали транспорт, хотел и резервация. „Ако нашата почивка е пакетна, трябва да искаме съдействие от съответния туроператор и неговия представил на място, да ни съдейства, да ни прибере вкъщи, да организира транспорта или да ни намери алтернативно място, където да спим, докато ни прибере вкъщи поради огромното бедствие“, посочи Арсенов. В тези случаи ние нямаме право на допълнително обезщетение за това, че сме прекарали лошо вместо на плажа, коментира Арсенов, а причината е, че това е природно бедствие и няма как да се влияе на времето. За тези, които сами са си организирали почивката и транспортът е техен, обаче, ще трябва да си организират сами възможността да се приберат, подчерта той.Когато човек напусне хотела си по-рано - заради лошото време - той няма да има право на обезщетение, тъй като договорът е прекратен поради извънредни обстоятелства, каквото е лошото време, каза още специалистът.", "date": "2018.06.28", "title": "На какво обезщетение имаме право при провалена почивка"}
{"url": "https://www.novinite.bg/articles/161433/Chastichno-bedstveno-polojenie-e-v-sila-za-3-sela-v-Ivajlovgradsko", "text": "Частично бедствено положение е обявено в района на Ивайловград в 3 села - Ленско, Соколенци и Меден бук, съобщава БНР. Падналият там пороен дъжд, както и в Симеоновград, е достигнал 100 литра на литра на квадратен метър за последното денонощие.Придошлите води са разрушили части на пътната настилка до село Ленско, където са се образували дупки по 250 квадратни метра. Второто населено място е село Соколенци, където поради големия водосбор има компрометирана пътна настилка. Част от пътя е непроходим заради натрупани наноси и лепкава кал. В село Меден бук е отнесено половината от пътното платно с ширината на участъка над метър и половина и дължина около 5 метра.Няма пострадали и бедстващи хора. Екипи работят по захранването с електричество в пет ивайловградски села. Затова и кметът на Ивайловград Диана Овчарова обяви частично бедствено положение:\"Най-разрушен е пътят за село Мандрица и Меден бук, където точно преди него в продължение на 9 метра участъкът от едното пътно платно, което е част от републиканската пътна мрежа, е отнесено от придошлата вода. И всъщност и компрометиран целият подход към пътят, който води към селото, защото това е единствения вход за селото\", каза Диана Овчарова.\"Никой нито очакваше, нито предвещаваше да се случи това бедствие, на което станахме свидетели. Небето отново се затъмнява, но се надяваме, че няма да имаме неприятната ситуация. Готови сме да реагираме\", добави кметът на Ивайловград , където бедственото положение ще бъде отменено след спиране на обилните валежи. Направен е и разчет на необходимите финансови средства за преодоляване на кризата. Спокойно е положението в останалите части на Хасковска област. В момента слаби превалявания има по високите места в района на Тополовград и Минерални бани. Очакваните количества дъжд за тази вечер са от 40 до 60 литра на квадратен метър. Утре ще продължи да вали, като към този момент ток няма само в селата Соколенци и Розино.За утре е в сила предупредителен \"оранжев\" код за обилни валежи в цяла България - с изключение на Видин, където кодът е жълт. Очакват се количества до 50 литра на квадратен метър.Какво разказват хората от най-засегнатото от придошлите води село Ленско - можете да чуете в репортажа на кореспондента ни Дора Атанасова в звуковия файл.", "date": "2018.06.28", "title": "Частично бедствено положение е в сила за 3 села в Ивайловградско"}
