{"url": "https://www.novinite.bg/articles/167265/Zemedelci-zaplashvat-s-protesti", "text": "Асоциацията на зърнопроизводителите предупреждава, че новата наредба на Министерството на икономиката, свързана със закона за горивата, въвежда тежки бюрократични изисквания, които са неизпълними при използването на горивата в земеделието. Земеделците смятат, че наредбата е умишлена провокация към тях и, ако не бъде променена, ще започнат масови протести по пътищата. След дълги преговори зърнопроизводителите успяха да променят закона за горивата, който в първоначалния си вариант ги третираше като търговци, а не като крайни потребители на горива. Сега с наредбата отново се въвеждат абсурдни изисквания, казва Георги Милев от Асоциацията. \"Отново искат монтирани средства за измерване на изведените от нашите съдове количества. Никъде не пише какво е това средство за измерване - дали е нивомер, дали е колонка, дали е помпа с брояч, дали е водомер. Просто нямаме никаква идея\", каза той в предаването \"12+3\" на \"хоризонт\".Обяснение за тази наредба председателят на бранша Костадин Костадинов търси или в чиновническа некадърност, или в преднамерена провокация: \"Хората, които създават това нещо, не знам какво целят. Целят да ни изкарат на улицата\".Земеделците ще излязат на улицата, ако до дни икономическото министерство не ги покани на среща, за да чуе аргументите им и да промени наредбата.\"При изготвяне на наредбата са поканени други браншови организации, по специално газовата и петролна асоциация, които да помогнат на икономическото министерство. В същото време - никой от земеделското министерство. На въпроса \"защо\", отговорът е бил \"не сме длъжни\", разказа Костадинов.\"Земеделският производител стана администратор на данни. Описваме всяка капчица във всяко време какво правим, а нашата работа е постоянно на полето. Ние какво ще правим - ще пишем или ще работим\", пита Костадинов. ", "date": "2018.11.13", "title": "Земеделци заплашват с протести"}
{"url": "https://www.novinite.bg/articles/167260/Intenziven-trafik-po-granicite-na-stranata", "text": "На граничен контролно-пропускателен пункт (ГКПП) \"Капитан Андреево\" на българо-турската граница и на ГКПП \"Дунав мост-Русе\" и ГКПП \"Дунав мост-Видин\" на българо-румънската трафикът е интензивен на изход за товарни автомобили. Това съобщиха от пресцентъра на Главна дирейкция (ГД) \"Гранична полиция\". На българо-сръбската, българо-македонската и българо-гръцката граница трафикът е нормален на всички контролно-пропускателни пунктове.", "date": "2018.11.13", "title": "Интензивен трафик по границите на страната"}
{"url": "https://www.novinite.bg/articles/167261/Taksimetrovi-shofori-protestirat-vav-Varna", "text": "Таксиметрови шофьори от Варна се вдигнаха на протест днес от 14.00 часа. Близо 100 души се включиха в акцията. Водачите на жълтите коли ще проведат пешеходно шествие пред сградата на Общината, съобщиха от Независимия синдикат „Авто – 94“. Недоволството на шофьорите е свързано с тарифите на такситата, като водачите настояват за повишение на цената. Те искат за километър пробег скок от 1 лев и 1.20 лева съответно за дневна и нощна тарифа. Водачите настояват и за намаляване на алтернативния данък за такситата под 690 лева на година. Варненските шофьори на таксита настояват и за повече стоянки.", "date": "2018.11.13", "title": "Таксиметрови шофьори протестират във Варна"}
{"url": "https://www.novinite.bg/articles/167263/Globiha-8-protestirashti-dupnichani-zaradi-zatvaryaneto-na-GP-E-79", "text": "8 акта на участници в протеста в Дупница са съставили служители на ОДМВР – Кюстендил. Отделно от това са съставени и около десетина предупредителни протокола заради затварянето на ГП Е-79.„Организаторите на мирния протеста в Дупница бяха заявили начален час 11.30 ч на 11. ноември. Те са посочили, че недоволството ще се проведе на разклон за Дупница /без да уточняват на кой разклон/, а след което са се събрали на площад „Барикадите“. По - късно протестът прерасна в затваряне на движението по ГП Е-79, в района на пътен възел „Байкал“, за времето от 11.30 до 18.00 ч.“, обясни ситуацията говорителят на ОДМВР – Кюстендил, Катя Табачка.По нейни думи далеч по-кротки са били протестиращите кюстендилци. Те са спазили предварително заявения маршрут на автошествието, като спиране на движението не е имало.Въпреки това обаче двама от тях също се сдобиха с актове заради липсата на лични карти.", "date": "2018.11.13", "title": "Глобиха 8 протестиращи дупничани заради затварянето на ГП Е-79"}
{"url": "https://www.novinite.bg/articles/167247/Otpada-tavanat-na-obezshteteniyata-za-blizkiya-krag-rodnini-pri-smart-na-patya", "text": "ГЕРБ се отказва от идеята да има таван на обезщетенията при смърт на пътя за най-близкия кръг роднини. Остава предложението от 5 хиляди лева за по-широкия кръг. Това съобщи пред журналисти председателят на бюджетната комисия в парламента Менда Стоянова. Снощи на заседание на Изпълнителната комисия на ГЕРБ е обсъдено напрежението в страната и исканията на протестиращите срещу повишаването на цената на застраховката Гражданска отговорност.", "date": "2018.11.13", "title": "Отпада таванът на обезщетенията за близкия кръг роднини при смърт на пътя"}
{"url": "https://www.novinite.bg/articles/167254/MVR-Nyama-protest-kojto-da-razreshava-blokiraneto-na-magistrali-i-glavni-patishta", "text": "Предварително заявените в много градове в страната протести преминават при добър обществен ред, съобщиха от пресцентъра на МВР. Въпреки отделни провокации, които създават напрежение, служителите на реда действат съобразно правомощията си. От полицията припомнят, че няма протест, който да разрешава блокирането на магистрали и главни пътища, законите трябва да важат за всички и в този смисъл е задължително спазването на дадените от служителите указания.Снощи, в рамките на протестните действия в Добрич се включиха близо 70 моторни превозни средства, като 13 от водачите блокираха част от пътните артерии. След многократни приканвания да освободят движението и получен категоричен отказ и с цел недопускане на образуване на колони от изчакващи автомобили, полицейските служители осигуриха обходен маршрут за преминаване. Към нарушителите ще бъдат предприети мерки по ЗДвП и Закона за административните нарушения и наказания.По време на шествието вчера в столицата няма сериозни нарушения на обществения ред. В районно управление са отведени двама 14-годишни младежи, които след снемане на обяснения, са предадени на родителите.Две нерегламентирано затворени кръстовища и осем установени нарушения на Закона за движение по пътищата е резултатът по време на протестните действия, проведени на 11 ноември т.г. в Силистра. Благодарение на създадената от полицията организация не са допуснати груби нарушения на обществения ред. В разрез със законоустановените норми протестиращите са затворили за движение възлово кръстовище, образувано от бул. „Македония“ и „Добруджа“ и „Добрич“, както и кръстовището между път I-7, II-21 и III-213 извън града, което е довело до създаване на напрежение сред водачите. За констатирани нарушения са съставени 8 фиша по Закона за движение по пътищата.Отново на 11 ноември по време на протестните действия от 14 до 21 часа нерегламентирано бе затворена автомагистрала „Струма“ преди ГКПП-Кулата, което причини затруднение в движението и преминаването през граничния пункт. За часове бяха блокирани и пътища, водещи към Благоевград откъм районите на селата Железница и Церово.Полицейски служители от Варна предотвратиха своевременно задълбочаването на конфликт, възникнал между симпатизанти на политическо движение и други участници в протеста, провел се на 12 ноември. Няма пострадали при инцидента, участниците в него са установени.Във връзка с провелите се протестни действия през почивните дни на територията на Варна са санкционирани петима водачи на автомобили по ЗДвП заради възпрепятсване на нормалното придвижване на граждани по пътните артерии на Варна.При проведените в неделя протестни действия на територията на Ловешка област на едно лице е издадено полицейско разпореждане за опит за организиране на незаконосъобразни действия. Заради затваряне на основни пътища в района на Троян са задържани двама мъже. Образувани са едно досъдебно производство и едно бързо производство за управление на МПС в срока на изтърпяване на принудителна административна мярка за временно отнемане на СУМПС, съставени са и актове по УБДХ, ЗДвП и ЗБДЛ. Изготвени са и три полицейски разпореждания по чл.64 ал.1 от ЗМВР.Във Видин при проведеното спонтанно автошествие в областния град на 11 ноември, полицейските служители незабавно са създали организация за регулиране на уличното движение и осигуряване на обществения ред. Участниците стриктно са изпълнявали указанията на контролните органи, няма санкционирани.В понеделник бе проведено и шествие, определено като автопоход, разрешено от Община – Перник за пътен възел „Даскалово“. В хода на протеста е блокирана автомагистрала „Люлин“, свързваща с автомагистрала „Струма“. Полицейските служители са реагирали на изплъзнал се от кордона младеж. След водени преговори движението е възстановено.В района на Ботевград, на входа на с. Врачеш, протестиращите, излезли на нерегламентирано шествие, са блокирали движението по пътя. След извършен задълбочен анализ на разпространените кадри са установени към момента 12 от активните участници. Съставени 3 акта по ЗДвП, 3 акта по ЗМВР, 2 акта по ЗСММ и 5 предупредителни протокола. Предстои установяване на другите участници и вземане на отношение спрямо тях.По време на автомотошествието във Велико Търново протестиращите затвориха главен път І-4 на кръгово кръстовище ул. „Магистрална“ и ул. „Краков“ в града и в двете посоки. Проведени са беседи с организатори и участници в протеста, с цел предотвратяване на действия, нарушаващи обществения ред и маршрута на движение. Съставени са 12 предупредителни протокола.", "date": "2018.11.13", "title": "МВР: Няма протест, който да разрешава блокирането на магистрали и главни пътища"}
{"url": "https://www.novinite.bg/articles/167264/EK-chastichno-prekratyava-nablyudenieto-nad-Balgariya", "text": "Европейската комисия частично прекратява наблюдението над България догодина, съобщава БНР.  Комисията представя редовните доклади за Румъния и България по механизма за сътрудничество и проверка. Tова е последният доклад за напредъка на България и Румъния, изготвен от екипа на Жан-Клод Юнкер.Tри от шестте области за наблюдение над България отпадат. Това са: показателите за независимост на съдебната власт, нормативна уредба и борба с организираната престъпност. Ще продължи, обаче мониторингът в ключови сфери. В доклада се препоръчва да продължаване на съдебната реформа с цел нарастване на професионализма, отчетността и ефективността. Страната ни трябва да докаже, че у нас се извършват  професионални и надпартийни разследвания по обвинения в корупция по високите етажи на властта. Нужно е да се вземат по-нататъшни мерки за предотвратяване и борба с корупцията, особено по границите и в местното управление. Въпреки че Румъния ще поеме след два месеца европредседателството, наблюдението над северната ни съседка продължава. Европейският парламент прие днес резолюция, с която настоява Букурещ да гарантира върховенството на закона.", "date": "2018.11.13", "title": "ЕК частично прекратява наблюдението над България"}
{"url": "https://www.novinite.bg/articles/167267/KFN-400-po-skapa-Grajdanska-samo-pri-smart-na-patya", "text": "Под 1% от шофьорите ще плащат четири пъти по-скъпа „Гражданска отговорност“ и то само при виновно причинена смърт на пътя. Това показват предварителните разчети на Комисията за финансов надзор (КФН).80% от собствениците на автомобили ще плащат по-евтина задължителна застраховка, тъй като ще попаднат в бонус-класовете.Като елемент от общественото обсъждане на наредбата, с която се въвежда системата „бонус-малус“ КФН е започнала интензивни срещи с браншови асоциации и неправителствени организации. Целта на тези срещи е в режим на диалог да се чуят конструктивни мнения, които да бъдат отразени в окончателния вариант на системата „бонус-малус“.В началото на декември финансовият регулатор заедно с Министерство на вътрешните работи и транспортното министерство, които също ще трябва да одобрят наредбата, организират кръгла маса, на която ще бъдат поканени всички заинтересовани страни, включително и медиите, съобщиха от още от КФН.", "date": "2018.11.13", "title": "КФН: 400% по-скъпа „Гражданска“ само при смърт на пътя"}
{"url": "https://www.novinite.bg/articles/167268/Tehnicheski-universitet-Sofiya-i-KRIB-sklyuchiha-sporazumenie-za-strategichesko-satrudnichestvo", "text": "Днес ректорът на Технически университет-София чл. кор. проф. дтн инж. Георги Михов и председателят на Конфедерацията на работодателите и индустриалците в България (КРИБ) Кирил Домусчиев подписаха Рамково споразумение за стратегическо сътрудничество. Целта на споразумението е да се засили връзката между образованието и бизнеса чрез повече съвместни проекти, които да намират реални решения на предизвикателствата както от страна на работодатели, така и от страна на висшето образование. „Проблемите на висшето образование не са малко. Като започнем с това, че изпитваме недостиг от финансиране. Срещаме все по-големи трудности при осъвременяването на материалната база в университета.Усеща се и недостигът на кадри в секторите енергетика и машиностроене, които са изключително важни за България. За съжаление, интересът на кандидат-студентите към тези специалности е недостатъчен. Ето защо е изключително важно прякото участие на бизнеса в процеса на обучение на студентите. Това партньорство ще ни помогне съвместно да правим по-задълбочен анализ на процесите на пазара на труда, да осъвременяваме материалната база в университета и да адаптираме обучителните си програми в реално време според изискванията на компаниите за по-голяма ефективност на бъдещите им кадри“, заяви чл.-кор. проф. дтн Георги Михов, ректор на ТУ-София. „Аз съм много съпричастен с ролята на Техническия университет - София, не само поради това, че съм завършил този университет и съм много доволен от образованието и от знанията, които съм получил и от всичко, което университетът ми е дал, за да мога да се реализирам.Съпричастен съм, защото Техническият университет е мястото, където се създават най-търсените инженерни специалисти, от които пазарът на труда в България има голяма нужда. Факт е, че има сериозен недостиг на такива кадри и се надявам, че заедно ще продължаваме да убеждаваме обществеността и младите хора да се насочват към такива специалности. В индустрията възнагражденията на инженерните кадри растат и там добрите специалисти могат да се реализират и да получат едно европейско възнаграждение. Имаме много работа, която можем да свършим съвместно като университет и работодателска организация, защото вие подготвяте кадрите, а ние ги назначаваме и развиваме, и трябва да работим заедно в тази посока.Този ръст на БВП, на индустрията, на износа, който постигаме през последните години, може да бъде още по- сериозен, ако има добре подготвени кадри. Надявам се, че съвместно с високо уважавания Технически университет можем да дадем един допълнителен тласък на българската икономика. Благодаря и за поканата да бъда член на вашето Настоятелство заедно с други уважавани колеги от бизнеса“, заяви Кирил Домусчиев, председателят на най-голямата работодателска организация на бизнеса в България, КРИБ, който е и възпитаник на Технически университет-София. Сътрудничеството между партньорите ще се развива чрез съвместни инициативи, свързани със свободни работни позиции и стажове за студенти на ТУ-София в компаниите- членове на КРИБ. Предвижда се и по-голяма активност на бизнеса в учебния процес на университета чрез участие на представители на КРИБ и нейни компании-членове в презентации пред студенти, лекции, семинари или други събития, организирани от ТУ- София. От съществено значение са и предвидените съвместни анализи за текущата ситуация на пазара на труда с оглед на нуждите на бизнеса от кадри, особено в сектори, където остро се усеща тяхната липса.", "date": "2018.11.13", "title": "Технически университет-София и КРИБ сключиха споразумение за  стратегическо сътрудничество"}
{"url": "https://www.novinite.bg/articles/167253/KEVR-Cenite-na-toka-i-parnoto-nyama-da-se-promenyat-do-kraya-na-otoplitelniya-sezon", "text": "Цените на тока и парното няма да се променят до края на отоплителния сезон. Това заяви председателят на КЕВР Иван Иванов след днешното заседание на регулатора, по повод обявеното от Булгаргаз прогнозно поскъпване на синьото горива с близо 5% през първото тримесечие на новата година.Иван Иванов- председател на КЕВР: Ако се запази тази тенденция на световните пазари, където цената на суровия петрол, който преди около месец достигна стойност от 86 долара за барел, но постепенно намаля и в момента е малко под 70 долара за барел, мога да заявя, че цената на природния газ ще бъде коригирана, но това няма да доведе нито до повишаване цената на топлинната енергия, нито до повишаване цената на електрическата енергия. Цената на електрическата енергия и на топлинната ще останат непроменени до края на отоплителния сезон.", "date": "2018.11.13", "title": "КЕВР: Цените на тока и парното няма да се променят до края на отоплителния сезон"}
{"url": "https://www.novinite.bg/articles/167229/Cvetan-Cvetanov-BSP-stoi-zad-protestite", "text": "\"БСП стои категорично зад протестите. Има и други политически формации, които са извън парламента, които също желаят да има оставка и предсрочни избори.\" Това каза председателят на ПГ на ГЕРБ и зам.-председател на партията Цветан Цветанов. По думите му \"има определена организация и тя е много ясна, защото на срещата с Корнелия Нинова с техните кметове само преди една седмица са имали послание - на 11-и да ги изметем, идва хаоса, можем да предизвикаме избори\", допълни той.\"Протестите са знак на демократични способи. От тази гледна точка, разбира се, наблюдаваме процеса, но не се отклоняваме от управленската си програма, която е за 4-годишен мандат. Нека първо да погледнем кой настоява за оставка - това са опозицията, в лицето БПС и координираните действия на президента Радев. Това са факторите, които провокират и натягат положението\", посочи Цветанов. Той допълни, че не може всички протестиращи по улиците да бъдат сложени под общ знаменател. \"Но знам какви са указанията, дадени от БСП към техните структури. Пълна мобилизация за 11-и, да не излизат кметове, знакови лица, а просто да организират хората и да застанат на кръстовищата в пътната артерия на страната\", каза още той в интервю за bTV. Според него, когато се прави подобен подход, трябва да дадеш равносметка на това което е направено. Цветанов посочи, че има грешки в управлението, но ако се поставят исканията на хората, се вижда, че нещата са по-добри от преди. Относно цените на горивата Цветанов обясни, че правителството не може да влияе на пазарните цени в световен план.\"Когато говорим за цените на данък за стари автомобили и обръщението на президента Радев, не му прави чест. В момента имаме един данък, желание на местната власт в продължение на 5 години да може да бъде коригиран този данък и общините и държавата да правят политики. Трябва да въведем екологичен елемент, който да бъде много ясен и категоричен, защото сами разбирате, че след 3 дни някой излиза и казва: \"Фините прахови частици са много завишени, защо не се предприемат конкретни действия\", допълни още Цветанов. Според него между президента Радев и политическа група ГЕРБ няма битка, а има спор и допълни, че в спора се ражда истината. Относно исканата оставка на вицепремиера Валери Симеонов Цветанов повтори: \"Той се извини, премиерът се извини. Ние осъждаме подобни изказвания. Валери Симеонов е настоявал да има повече пари за хората с увреждания. Казвам ви какви са действията, предприемани от него през всичките тези години.\"", "date": "2018.11.13", "title": "Цветан Цветанов: БСП стои зад протестите"}
{"url": "https://www.novinite.bg/articles/167236/Spipaha-nad-51-tona-goriva-bez-dokumenti", "text": "35 495 литра дизелово гориво задържа митническа мобилна група при проверка на стопански двор в района на София, извършена на 08.11.2018 г. Митническите служители установили, че в двора са паркирани три цистерни, собственост на две търговски дружества, едното от които притежава и обекти за търговия на дребно. В цистерните са открити съответно 1954 л., 3 751 л. и 29 790 л. дизелово гориво. В рамките на проверката за количествата не са представени документи по Закона за акцизите и данъчните складове. Взети са проби за лабораторен анализ.При друг случай, отново екип на митническа мобилна група задържа  6366 л. дизелово гориво и бензин без документи за платен акциз при проверка на два микробуса и три бензиностанции. На 02.11.2018 г. на главен път Е-79 в района на село Драгичево посока Перник, екип на митническа мобилна група спира за „роуд стоп\" проверка два микробуса с българска регистрация. В багажното отделение на микробусите са открити  по два еднотонни ПВЦ съдове, пълни с по около 700 литра дизелово гориво. Съдовете са били снабдени с монтирана помпа с пистолет. За откритото общо 1460 л. дизелово гориво шофьорите са представили документи, които в последствие, след лабораторен анализ, е установено, че не са съотносими към превозваното гориво. Митническите служители извършили проверки и в обектите, от които по документи е закупено горивото, както и в трети обект, стопанисван от същото дружество. При последвалите проверки в трите обекта са открити общо 4906 литра бензин без документи по ЗАДС. Горивата са задържани. Работата по случая продължава съвместно с НАП и МВР.При друга проверка на бензиностанция в района на Свиленград, извършена в същия период, митнически служители от митница Пловдив и митническа мобилна група установяват 9240 литра гориво, предимно дизел, без документи по Закона за акцизите и данъчните складове. Работата по случая продължава съвместно с НАП и МВР.", "date": "2018.11.13", "title": "Спипаха над 51 тона горива без документи"}
{"url": "https://www.novinite.bg/articles/167215/BSP-organizira-blagotvoritelen-teatar-v-pomosht-za-ochna-operaciya-na-dete-i-Kyustendilskata-bolnica", "text": "Парламентарната група  на „БСП за България“ помогна на младите актьори от Кюстендил от „Арт студио трупа“ да дефилират в „Нов театър“ в НДК. На спектакъла „Наследникът“ присъства  лидерът на левицата Корнелия Нинова. Средствата от постановката ще бъдат дарени на малката Стефания Йовева от Кюстендил, която се нуждае от спешна операция на очите, както и на Клиниката по неонатология в града. Народният представител Иван Ченчев прочете поздравително писмо от актьора и депутат от левицата проф. Стефан Данаилов. „С радост научих, че сте инициатори на проект, с който да популяризирате театъра и сценичните изкуства сред своите съграждани, с характерния възторг на младия ви дух. Желанието ви да промените отношението им към заобикалящата ви действителност ме кара да вярвам, че очите на младото българско поколение не са лишени от стремеж към съвършенство“, пише професорът. „Талантът е искра, с която обикновено човек запазва себе си, осветявайки със собствения си пожар пътя на другите. Пазете тази искра и я раздавайте безкористно в името на доброто и истината за нещата, които ни заобикалят\"- завършва посланието си към младите актьори Стефан Данаилов. Младежите благодариха на лидера на БСП Корнелия Нинова и на парламентарната група на левицата за помощта да реализират спектакъла в НДК. Нинова ги поздрави за благородната кауза да помагат на болни деца. Младите актьори са носители на Гранд При на Международния театрален фестивал „Приятели на България“ от Албена тази година и Първа награда за авторска драматургия с режисьор и сценарист – Станислава Ризова, която бе и автор на спектакъла.", "date": "2018.11.13", "title": "БСП организира благотворителен театър в помощ за очна операция на дете и Кюстендилската болница"}
{"url": "https://www.novinite.bg/articles/167233/Ubijstvoto-na-mlada-jena-v-Gorna-Oryahovica-bilo-ot-revnost", "text": "Уийството на 45-годишната Мария в Горна Оряховица било от ревност. Това е една от версиите на разследващите.\r\nТрупът на жертвата бе открит около 17.30 часа на 10 ноември в жилище в кв. „Пролет“ в железничарския град. Снощи заподозряният за убийството – 36-годишния Николай Кънчев, бе задържан от криминалисти в района на автогарата в Горна Оряховица.\r\nМъжът се е опитал да избяга, но е бил заловен, съобщи за БНР шефът на ОД МВР старши комисар Димитър Машов. В рамките на 24 часа предстои да бъдат събрани достатъчно доказателства, за да бъде повдигнато обвинение на Кънчев. Той има четири присъди, като последната е от тази година – условна за притежание на наркотици.\r\n", "date": "2018.11.13", "title": "Убийството на млада жена в Горна Оряховица било от ревност"}
{"url": "https://www.novinite.bg/articles/167237/Zapechataha-5-benzinostancii-sled-proverki-na-Agenciya-Mitnici", "text": "Сериозни нарушения на законодателството са открити във всички бензиностанции - обект на съвместни проверки на Агенция „Митници\", МВР, НАП и Българския институт по метрология (БИМ) през изминалата седмица. И петте обекта, които се намират на територията на Перник, Драгичево, Свиленград и Бургас, са запечатани, а за част от нарушенията са образувани досъдебни производства.След извършени анализ и проверка от служители на Агенция „Митници\" са установени нарушения и са предприети съвместни действия  под  координацията на Междуведомствения координационен център за противодействие на контрабандата и контрол на движението на рискови стоки и товари. В хода им е установено, че в една от бензиностанциите са монтирани допълнителни устройства към фискалния апарат на обекта. По този начин е било възможно подаването на некоректна информация за извършените доставки, наличните и проточените количества горива към НАП. В друга бензиностанция пък са открити неодобрен тип колонки.Служителите на НАП, отговорни за принудително събиране на данъчни дългове, са иззели налични парични средства в два от обектите, заради непогасени данъчни дългове. От три от бензиностанциите инспекторите от Агенция „Митници\" са иззели гориво, заради нарушения на акцизното законодателство. Задържани са общо над 14 000 литра гориво.", "date": "2018.11.13", "title": "Запечатаха 5 бензиностанции след проверки на Агенция „Митници“"}
{"url": "https://www.novinite.bg/articles/167245/Zadarjani-sa-dvama-sistemni-narushiteli-na-gorskoto-zakonodatelstvo", "text": "На 12.11.2018 г. служители от Регионална дирекция по горите – Ловеч и Областна дирекция на МВР – Ловеч проведоха съвместна акция в землището на с. Торос, общ. Луковит, обл. Ловеч, по сигнали за незаконна сеч. Проверяващите са заловили двама души, отсекли и направили опит да транспортират 2,50 пространствени куб. м церови дърва за огрев. Лицата, които са от с. Галата, общ. Тетевен са системни нарушители. Оказали са съпротива на проверяващите и са се опитали да избягат с превозното средство. Превозното средство, дървесината и един моторен трион са задържани. За определен срок са задържани от органите на МВР правонарушителите, на които са съставени и актове по Закона за горите", "date": "2018.11.13", "title": "Задържани са двама системни нарушители на горското законодателство"}
{"url": "https://www.novinite.bg/articles/167227/Dneven-horoskop-za-vtornik-13-noemvri-2018-g", "text": "Днес ще натрупате повече точки, отколкото сте предполагали, че можете. Както в работата, така и вкъщи. Хората са силни впечатлени от вас и то с право. Продължавайте в същия дух.Днес е по-лесно от всякога всички чуят какво казвате. Способността ви да говорите завладяващо кара хората да се вслушват в думите ви и прави комуникацията по-лесна.Не се натъжавайте, ако вашите най-близки роднини не ви разбират днес. Това е моментно състояние, няма да е винаги така. Преминавате някои граници, но не е нищо фатално. Вижте повече на: ", "date": "2018.11.13", "title": "Дневен хороскоп за вторник, 13 ноември 2018 г."}
{"url": "https://www.novinite.bg/articles/167258/Ubiecat-ot-G-Oryahovica-napravil-samopriznaniya", "text": "Задържаният Николай Кънчев от Горна Оряховица направил пълни самопризнания, че е извършител на убийството на 45-годишната си приятелка Мария.Убийството беше извършено в петък през нощта в апартамент на ул. Славянска в кв. Пролет в града. Кънчев разказал пред разследващите, че е пребил до смърт 45-годишната жена след едновременна употреба на „коктейл” от алкохол и наркотици, а причина за убийството била болезнена ревност. По време на купон с много алкохол и дрога в дома на авера на убиеца, мъж на име Светльо, мъртво пияният и дрогиран Николай решил, че гаджето му се сваля с домакина. Той се нахвърлил върху двамата и им нанесъл жесток побой. В резултат на побоя домакинът Светльо е в болница с травми по главата, а Мария умряла.След като осъзнал какво е направил в продължение на цели три дни убиецът се криел във входовета на блокове и на други необитаеми места в железничарския град, преди да бъде разпознат от гражданин и да бъде посочен на полицейска патрул край местната автогара. При ареста той не опитал да бяга или да се съпротивлява, а след отвеждането в полицията веднага си признал за извършеното престъпление.Междувременно познати на Николай от Горна Оряховица споделиха в социалните мрежи, че той честичко упражнявал физическа насилие както върху приятелката си Мария, така и върху родната си майка. Заради побоищата преди време Мария дори го напуснала, но след това вероятно отново са се сдобрили. Голяма част от познатите на убиеца пък не крият изненадата и твърдят, че Николай още като ученик бил много тихо и скромно момче и не било възможно да извърши едно толкова ужасно престъпление. Убитата жена пък била известна в Горна Оряховица като Мария Бъзето.", "date": "2018.11.13", "title": "Убиецът от Г. Оряховица направил самопризнания"}
{"url": "https://www.novinite.bg/articles/167216/Otbelyazvame-Mejdunarodniya-den-na-nezryashtite", "text": "На 13 ноември отбелязваме Международния ден на незрящите.Международният ден на слепите хора се отбелязва от 1946 г. 13 ноември е рождената дата на френския благородник Валентин Аюи, който полага основите за световното обучение на слепите и основава в Париж първия в света интернат за слепи. Заслугата за въвеждането на белия бастун като отличителен белег и средство за придвижване на незрящите е на французойката Жили Дербемон и в САЩ на Джордж Бонъм. Дългият бял бастун е изобретение на военния психолог Ричард Хувър през 1943 г.Брайловото писмо (релефно-точковото писмо на Луи Брайл) е въведено през 1906 г. От 1928 г. до днес Националното читалище на слепите \"Луи Брайл\" в София е основният издател на художествена литература на брайл, а библиотеката му има фонд от почти 2000 заглавия. Първите български „говорещи книги\" са записани през 1959 г.", "date": "2018.11.13", "title": "Отбелязваме Международния ден на незрящите"}
{"url": "https://www.novinite.bg/articles/167217/EK-shte-razgleda-dokladite-za-napredaka-na-Balgariya-i-Rumaniya", "text": "Европейската комисия ще разгледа докладите за напредъка на България и Румъния по механизма за сътрудничество и проверка.Tова е последният доклад за напредъка на България и Румъния, изготвен от екипа на Жан-Клод Юнкер, но не е сигурно дали с него ще приключи наблюдението за България и Румъния.Преди време председателят на ЕК изрази надежда, че до края на неговия мандат, който изтича на 31 октомври догодина, има вероятност мониторинга за двете държави да отпадне.", "date": "2018.11.13", "title": "ЕК ще разгледа докладите за напредъка на България и Румъния"}
{"url": "https://www.novinite.bg/articles/167243/Obyaviha-Gruevski-za-obshtodarjavno-izdirvane", "text": "Идадоха заповед за общодържавно издирване на бившия македонски премиер Никола Груевски.Тя е издадена от вътрешното министерство на страната по искане на Наказателния съд в Скопие. Искането бе отправено, след като в продължение на няколко дни съдебните куриери безуспешно търсеха на домашния адрес Груевски, за да му връчат заповедта за започване на изтърпяване на двегодишната му присъда.Бившият министър-председател на Македония няма паспорт и, според решение на Апелативния съд от 23 юли, той трябва да се явява поне веднъж месечно в Наказателния съд. Груевски получи две години ефективна присъда по делото „Танк“ за закупуването на служебния му „Мерцедес“ за над 650 000 евро, докато беше премиер.По делото „Танк“ бившият министър на вътрешните работи Гордана Янкулоска беше осъдена на шест години затвор. Груевски управлява еднолично Македония в продължение на 10 години - до януари 2016 година. Той бе принуден да подаде оставка след масови протести и разкритията за тежки корупционни схеми, натиск върху съдебната система и тотален контрол над медиите. В края на 2017 година Груевски подаде оставка като лидер на ВМРО-ДПМНЕ. В момента той е почетен председател на партията, а сегашният лидер на ВМРО-ДПМНЕ Християн Мицкоски се смята за негово протеже.", "date": "2018.11.13", "title": "Обявиха Груевски за общодържавно издирване"}
{"url": "https://www.novinite.bg/articles/167256/KFN-zapochva-obsajdaneto-na-naredbata-za-bonus-malus", "text": "Като елемент от общественото обсъждане на наредбата, с която се въвежда системата „бонус-малус“ Комисията за финансов надзор (КФН) вече започна интензивни срещи с браншови асоциации и неправителствени организации. Целта на тези срещи е в режим на диалог да се чуят конструктивни мнения, които да бъдат отразени в окончателния вариант на системата „бонус-малус“, съобщиха от КФН.Опазването живота на българските граждани и намаляване броя на пътно-транспортните произшествия е основната цел пред системата „бонус-малус“. Предварителните разчети сочат, че 80% от собствениците на автомобили ще плащат по-евтина Гражданска отговорност, тъй като ще попаднат в бонус-класовете. Под 1% от шофьорите ще бъдат в най-високите класове по малус, които предвиждат оскъпяване с 400%. Същевременно е важно да се посочи, че попадането в този клас най-често е следствие на виновно причинена смърт на пътя.Комисията за финансов надзор заедно с Министерство на вътрешните работи и Министерство на транспорта, информационните технологии и съобщенията, които също ще трябва да одобрят наредбата, организира на 3 декември 2018 година (понеделник) кръгла маса, на която ще бъдат поканени всички заинтересовани страни, включително и медиите.", "date": "2018.11.13", "title": "КФН започва обсъждането на наредбата за „бонус-малус“"}
{"url": "https://www.novinite.bg/articles/167262/Vlastite-razchistvat-golyam-migrantski-lager-v-Rim", "text": "\r\nВластите разчистват голям мигрантски лагер в Рим, а италианският вътрешен министър Матео Салвини обяви, че неразрешените обекти \"повече няма да бъдат толерирани\".\r\n\r\n\r\n\r\n\r\n\r\n", "date": "2018.11.13", "title": "Властите разчистват голям мигрантски лагер в Рим"}
{"url": "https://www.novinite.bg/articles/167214/Predimno-slanchevo-s-temperaturi-do-15", "text": "Днес със слаб до умерен вятър от североизток ще прониква студен въздух. Над равнинната част от страната ще има ниска слоеста облачност и намалена видимост. На отделни места ще преръми. Предимно слънчево ще се задържи времето над Югозападна България и Предбалкана. Преобладаващите максимални температури ще бъдат между 10° и 15°, в крайните югозападни райони до 18°. Над планините ще бъде предимно слънчево. Ще духа до умерен североизточен, по билата силен северен вятър. Максимална температура на височина 1200 метра около 8°, на 2000 метра – около 3°.Над Черноморието ще бъде предимно облачно, на места преди обяд и мъгливо. На отделни места ще преръми. Ще духа до умерен североизточен вятър. Максимални температури на въздуха: 12-14°. Температурата на морската вода е 15-16°. Вълнението на морето ще бъде 2-4 бала.", "date": "2018.11.13", "title": "Предимно слънчево с температури до 15°"}
{"url": "https://www.novinite.bg/articles/167219/Izrael-bombardira-sgradata-na-televiziyata-v-Ivicata-Gaza", "text": "Израел бомбардира и разруши сградата на телевизията в Ивицата Газа. Палестинците са били предупредени за удара и евакуирали сградата. Бомбардировката на телевизията беше сред 70-те цели, които Израел удари. Според тях всички са свързани с групировките \"Хамас\" или ИДИЛ. \"Хамас\" разпространиха кадри как взривяват бус на израелската армия с противотанкова ракета. Един войник е бил тежко ранен.", "date": "2018.11.13", "title": "Израел бомбардира сградата на телевизията в Ивицата Газа"}
{"url": "https://www.novinite.bg/articles/167231/Rosatom-podkrepi-baleta-Bayaderka-na-balgarska-scena", "text": "Туската атомна корпорация „Росатом“ подкрепи балетния шедьовър „Баядерка“, поставен на българска сцена и зарадва стотици ценители на балетното изкуство. За представлението в София специално гостуваха и звездите на световния балет Светлана Захарова и Денис Родкин - солисти от трупата на Болшой театър. Кариерата на Захарова и Родкин преминава и до днес през сцените на оперните театри в Съединените щати, Миланската „Ла Скала“ и редица други европейски страни. „Баядерка“, по музика на Лудвиг Минкус и хореография на гения Мариус Петипа, бе поставен на сцената на Софийската опера и балет.„За никого не е тайна близостта между руския и българския народ. Ние си сътрудничим с България в областта на атомната енергетика повече от половин век. Но в сферата на културата и изкуството нашето приятелство е още по-дълго. За „Росатом“ е изключително удоволствие да спонсорира представянето на балета „Баядерка“ на българска сцена“, заяви Вадим Титов, директор на „Росатом Централна Европа“. По думите му, успешното партньорство, което България и Русия са изградили през годините, е възможно благодарение на високия професионализъм на българските и руските специалисти, културната близост и атмосферата на доверие. „Като отговорен партньор „Росатом“ обръща специално внимание на благотворителните програми в регионите, където развива своята дейност. Преди година подарихме на град Козлодуй детска площадка. Сега с финансовата подкрепа на „Русатом Сервис“ в града ще бъде построен и съвременен спортен комплекс, който ще бъде достъпен за всички желаещи. Вярваме, че балетът „Баядерка“ с участието на такива звезди като Светлана Захарова и Денис Родкин е донесъл много приятни мигове на българските зрители“, каза още Титов.Диригент бе Павел Клиничев, щатен диригент на Болшой театър с богата международна кариера в оперните театри в Съединените щати, Южна Корея, Италия, Германия, носител на редица международни и национални награди. За първи път считаният за най-значим балетмайстор и хореограф в историята на балета Мариус Петипа поставя „Баядерка“ в далечната 1877 г. в Санкт Петербург. Първоначално е замислен като бенефисен спектакъл за примата на Имперския руски балет Екатерина Вазем, но с времето се превръща в класика. „Баядерка“ е един от най-значимите балети и заедно с \"Лебедово езеро\" е в основата на успеха на Мариинския театър.", "date": "2018.11.13", "title": "„Росатом“ подкрепи балета „Баядерка“ на българска сцена"}
{"url": "https://www.novinite.bg/articles/167249/Zavarshi-rehabilitaciyata-na-12-km-ot-patya-Pleven-Lovech", "text": "Изпълнени са 100% от строително-монтажните работи при рехабилитацията на 11,784 км от път II-35 Плевен – Ловеч. Отсечката е включена в лот 7 на Оперативна програма „Региони в растеж“ 2014-2020 г., която се съфинансира чрез Европейския фонд за регионално развитие и националния бюджет. Предстои издаването на акт 16 и разрешението за ползване на обекта. Второкласният път осигурява най-кратката връзка между Плевен и Ловеч, свързвайки двата областни града, и е основна пътна комуникация към фериботния комплекс „Никопол - Турну Мъгуреле“ на река Дунав. В лот 7 на ОПРР е включен участъкът от път II-35 от км 13+600.47 до км 25+384.27, който не преминава през населени места. Напълно е подменена пътната настилка и е подобрено отводняването. Положена е нова хоризонтална маркировка, пътни знаци и ограничителни системи. Основно са ремонтирани мостът над река Пърчовица и селскостопански подлез, както и четири кръстовища. Две от кръстовищата са с третокласния път III-3502 - за село Беглеж, а останалите са с общински пътища за с. Бохот и с. Ралево. За осигуряване на по-добра видимост и повишаване на безопасността кръстовищата са преоформени. Със средства от ЕС се ремонтират над 30 км от второкласния път II-35 Плевен - Ловеч - Троян. През миналия програмен период чрез ОП „Регионално развитие“ 2007- 2013 г. бяха основно обновени 10 км на територията на област Ловеч, в участъка между Троян и Кърнаре. По ОП „Региони растеж“ 2014-2020 г. сега завършва рехабилитацията на 12 км в Плевенска област (лот 7) и продължава ремонтът на още 9 км в област Ловеч - Околовръстният път на Ловеч (лот 16). Изпълнител на строително-монтажните работи на лот 7 е „Автомагистрали Хемус“ АД. Стойността на договора е 6 427 766,89 лв. с ДДС. Строителният надзор е осъществен от „Пътинвест-инженеринг“ АД. Техният договор е за 196 881,6 лв. с ДДС. Авторският надзор е от „ВИА ПЛАН“ ЕООД по договор за 17 880 лв. с ДДС. Общата стойност на проекта BG16RFOP001-7.001-0011 „Лот 7 Път II-35 Плевен - Ловеч от км 13+600 до км 25+384, с обща дължина 11,78 км, област Плевен”, е 6 769 696,49 лв. с ДДС. Финансирането от Европейския съюз е 5 743 956,17 лв. с ДДС. Националното съфинансиране е 1 025 740,32 лв. с ДДС.", "date": "2018.11.13", "title": "Завърши рехабилитацията на 12 км от пътя  Плевен - Ловеч"}
{"url": "https://www.novinite.bg/articles/167218/BAN-s-merki-sreshtu-demografskata-kriza", "text": "Съвременната демографска картина - раждаемост, смъртност, вътрешна и външна миграция, обезлюдяване са основните акценти на проекта \"Мерки за преодоляване на демографската криза в Република България\". Как ще се справим с негативните тенденции и какъв е начинът от отрицателен да минем към положителен прираст ще каже екипът от Института за изследване на населението и човека при БАН, който разработва мерките по проекта, възложен от Министерския съвет.Учените от Департамент \"Демография\" ще обобщят резултатите от проучванията, свързани с проекта и ще предложат конкретни мерки за промяна на негативните тенденции в демографското развитие на страната", "date": "2018.11.13", "title": "БАН с мерки срещу демографската криза"}
{"url": "https://www.novinite.bg/articles/167220/I-dnes-se-ochakvat-blokadi-v-golemite-gradove-zaradi-cenite-na-benzina", "text": "И днес се очаква да продължат протестите срещу цените на горивата, застраховката \"Гражданска отговорност\" и данъците на старите автомобили. Все още не е ясно къде протестиращите ще бъдат най-активни.Снощи те блокираха основни пътни артерии в София и Варна. Спряха и движението по магистрала \"Люлин\". На места се стигна до леки сблъсъци, но като цяло протестите преминаха без насилие.Най-напрегната беше ситуацията край Перник, където за часове беше затворен пътен възел \"Даскалово\".", "date": "2018.11.13", "title": "И днес се очакват блокади в големите градове заради цените на бензина"}
{"url": "https://www.novinite.bg/articles/167257/Nad-95-ot-remontnite-dejnosti-v-Severniya-park-v-Sofiya-sa-izpalneni", "text": "Кметът на София Йорданка Фандъкова провери ремонтните дейности в Северния парк. В момента се работи в района при входа на парка в кв. \"Свобода\" на ул. \"Народни будители\".Повече от 95% от дейностите на настоящия етап от реконструкцията са изпълнени. Изградени са поливна система, две нови детски площадки, спортна площадка, кучешка площадка, осветление и канализация, уточни Фандъкова.Тя посочи, че през 2015 г. е приключен първият етап на Северния парк, който е бил на стойност 2,5 млн. лв. За този етап са отпуснати около 1,5 млн. лв. По думите й вече е кандидатствано за продължаване на работата по парка. Като краен резултат проектът трябва да включи цялостната реконструкция на този вход на парка, с което на практика ще са обновени около 140 дка паркови пространства.Районният кмет инж. Димитър Димов посочи, че до края на следващата година се надява да приключи реконструкцията на тази част от Северния парк. Той отбеляза, че се запазва цялата архитектура, която е създадена през 1977 г.Йорданка Фандъкова отхвърли обвиненията, че се инвестира само в центъра, и допълни, че огромни инвестиции се правят и в крайните райони като \"Надежда\" и \"Витоша\".„Тази година направихме първия етап на парк \"Въртопо\" в район \"Младост\", продължава реконструкцията на розариума в Борисовата градина, в Южния парк беше обновен още един вход откъм бул. \"Гоце Делчев\", припомни Фандъкова.Продължава работата в Борисовата градина, в парк \"Дружба\", както и цялостната реконструкция на Западния парк.", "date": "2018.11.13", "title": "Над 95% от ремонтните дейности в Северния парк в София са изпълнени"}
{"url": "https://www.novinite.bg/articles/167221/Nad-2350-stari-gumi-sa-sabrani-v-Sofiya-prez-posledniya-mesec", "text": "Кампанията по събиране на стари автомобилни гуми за една година - събрани над 9300 изхвърлени гуми. За един месец са събрани над 2350. Това коментира Татяна Асенова от Столичния инспекторат. В столицата има 13 обособени площадки, където гражданите могат да оставят старите си автомобилни гуми. В ход са и засилени проверки на сервизите за смяна на гуми, както и пунктовете за вторични суровини, като са проверени над 600 обекта, съставени са 2 акта на юридически лица, тъй като е установено нарушение за изхвърлени гуми. На физически лица са съставени 33 акта, от тях 26 са в район \"Красна поляна\". Глобите са в размер от 100 до 5000 лв. Сформирани са денонощни екипи, като от петък до понеделник няма установено горене на открито.", "date": "2018.11.13", "title": "Над 2350 стари гуми са събрани в София през последния месец"}
{"url": "https://www.novinite.bg/articles/167224/Pochitame-Sv-Joan-Zlatoust", "text": "На 13 ноември православната църква почита паметта на Св. Йоан Златоуст, патриарх Константинополски. Проповедник и богослов, един от тримата „светители“ –„вселенски учители“, наравно с Василий Велики Кесарийски и Григорий Богослов.Той бил велик християнин, живял през 4-ти и малко от началото на 5-ти век. Роден в Антиохия, Йоан получил добро образование. Първоначално започнал да работи като адвокат, но после се посветил изцяло на вярата в Исус Христос.В последствие той прекарал 4 години в пустинята, в пълна изолация от света, изучавайки Христовата вяра. През 397 г. Йоан Златоуст бил избран за патриарх на Константинопол. Той обаче се отличавал от досегашните глави на църквата в Цариград. Не толерирал пиршествата и помагал на бедните повече, отколкото на богатите. Това не се харесало на населението, което искало да се радва на светски живот. Така Йоан Златоуст бил свален от власт и изпратен на заточение, но по пътя починал, изричайки вечните думи „Слава Богу за всичко“.Освен св. литургия, Св. Йоан е оставил много трактати, писма (около 240) и проповеди. Съхранени са повече от 1900 ръкописи с негови съчинения. Преведен е на почти всички езици. Най-пълното издание на съчиненията му излиза от печат в Париж през 1718-1738 г. в 13 тома.Един от най-древните паметници на старобългарската литература е тъй нареченият сборник „Златоструй“, който е съставен от българския цар Симеон Велики и който съдържа избрани цитати от Златоустовото писмено творчество.Само крем не е достатъчен срещу бръчкитеedna.bgМощите на Св. Йоан Златоуст се пазят в църквата „Свети Георги“, намираща се в днешен Истанбул, Турция.Днес имен ден празнуват всички с името Евлоги.", "date": "2018.11.13", "title": "Почитаме Св. Йоан Златоуст"}
{"url": "https://www.novinite.bg/articles/167222/Dvijenieto-po-AM-Trakiya-v-tunel-Trayanovi-vrata-shte-bade-ogranicheno", "text": "От 9 до 16:30 часа движението по АМ „Тракия\" в тунел „Трaянови врата\" в посока Бургас ще бъде ограничено. То ще се осъществява двупосочно в тунелната тръба към София поради геодезическо измерване. Временни ограничения и по АМ \"Люлин\" - между 9 и 17 часа днес движението от 9-ти до 12-ти км в посока София ще се осъществява в изпреварващата лента заради ремонтни дейности.", "date": "2018.11.13", "title": "Движението по АМ „Тракия\" в тунел „Трaянови врата\" ще бъде ограничено"}
{"url": "https://www.novinite.bg/articles/167225/Tejka-katastrofa-v-Starozagorsko-zaradi-kone-na-patya", "text": "Нова тежка катастрофа вследствие на внезапно излезли на пътя животни в Старозагорско.Бременна в шестия месец жена пострада при пътен инцидент край павелбанското село Габарево. Тя блъснала с автомобила си два коня и ги уби на място. Инцидентът станал в понеделник около 21 часа.Жената е откарана в Казанлъшката болница.Полицията започна разследване по случая. Все още не е ясно какво са правили животните на пътя и чия собственост са те.Само преди дни двама младежи загинаха заради излязла внезапно каруца на пътя Казанлък-Стара Загора. Друг младеж от Николаево загина на място край Мъглиж, когато кон връхлетя върху семейния автомобил, шофиран от баща му", "date": "2018.11.13", "title": "Тежка катастрофа в Старозагорско заради коне на пътя"}
{"url": "https://www.novinite.bg/articles/167248/Rosatom-i-UNSS-organiziraha-publichni-lekcii-za-yadrenata-sigurnost", "text": "Руската корпорация „Росатом“ и Университетът за национално и световно стопанство организираха публични лекции за студентите от международната магистърска програма „Ядрена сигурност“. С презентация по интернет от Русия се включи директорът на „Росатом Централна Европа“ Вадим Титов, а лекция пред студентите и гостите в УНСС изнесе доцент к.т.н. Виктор Слободчук от катедра „Оборудване и експлоатация на ядрени енергийни инсталации“ към Обнинския институт за атомна енергия, който е филиал на Националния изследователски ядрен университет на Русия – МИФИ.Титов запозна студентите с постиженията на „Росатом“ в различните сфери на мирния атом и представи развитието на някои от ключовите проекти на корпорацията на глобалния ядрен пазар.  „Днес „Росатом“ заема първо място в света по строителството на АЕЦ в чужбина като реализира проекти за изграждането на 36 енергоблока в 12 страни и, отчитайки пазарните особености на регионите, използва гъвкави подходи при финансирането на проектите“, подчерта Титов.Вадим Титов специално наблегна на отличното дългогодишно партньорство, което България и Русия имат в сферата на ядрените технологии. „Ние стабилно осъществяваме доставки на гориво за АЕЦ „Козлодуй“, участваме в програмата за удължаване на срока на експлоатация на Пети и Шести енергоблок с реактори ВВЕР-1000 на централата. Вече повече от половин век си сътрудничим с България в областта на атомната енергетика. Като се вземе предвид уникалният опит на „Росатом“, ние ще се радваме да продължим да оказваме всестранна подкрепа на българските колеги в областта на развитието на атомните енергийни програми“, каза в своята онлайн презентация Титов. Доцент к.т.н. Виктор Слободчук говори по темата за ядрената безопасност. Той запозна гостите с устройството на ядрените енергоблокове с реактори ВВЕР. Слободчук обърна специално внимание на иновативните руски разработки, повишаващи ядрената безопасност на централите, пасивните и активни системи за сигурност. Интерес предизвика устройството „уловител на стопилка“, което е част от АЕЦ от поколение „3 плюс“. Слободчук подчерта, че руските АЕЦ са изчислени да отговарят на редица критерии и, свързани със сигурността, като дори могат да удържат дори падане на самолет.     По време на публичните лекции присъстваха и студенти и преподаватели от Технически университет – София, Софийския университет „Св. Климент Охридски“, представители на Института за ядрени изследвания и ядрена енергетика към Българска академия на науките, БУЛАТОМ, атомни специалисти и медии.  След края на лекциите бе представен и филмът „Дивите райски кътчета: Русия“ на NatGeo Wild и „Росатом“, посветен на проблема с климатичните промени. Като се фокусира върху флората и фауната на единствени по рода си природи хабитати в Русия, филмът показва уникални и крехки местообитания в Алтай, полуостров Камчатка и Арктика.", "date": "2018.11.13", "title": "„Росатом“ и УНСС организираха публични лекции за ядрената сигурност"}
{"url": "https://www.novinite.bg/articles/167226/Pochti-3-meseca-sled-ada-kraj-Svoge-mantinela-nyama", "text": "Почти 3 месеца след ужасяващата катастрофа край Своге, която отне 20 човешки живота, много въпроси все още стоят неразрешени. На среща с омбудсмана Мая Манолова и представители на АПИ граждани на Своге изразиха своите опасения за свършената работа след инцидента.Мантинелата, през която автобусът премина и се обърна, все още не е ремонтирана и поставена. Стана ясно, че от АПИ ще поставят мантинелата, въпреки че не било тяхна задача.\"Това нещо трябваше да бъде свършено много отдавна. Това е отговорност и задача на стопанина на пътя - Агенция \"Пътна инфраструктура\". Стопаните на пътищата в България така действат - от тях да мине, да отбият номера\", посочи Диана Русинова от Института за пътна безопасност пред репортер на Bulgaria ON AIR.Тя подчерта, че първопричината за настъпване на ПТП-то с автобуса не е премахната. Мантинелата продължава да е вдадена в платното за движение, автомобилите опитват да я избягват и отиват към центъра на платното, разясни Русинова.Според нея АПИ е почистила пътя козметично, а застрашаващите живота фактори продължават да са налице.\"Оправени са неща, които са видими за хората. Къде е задължителният знак: \"Внимание, опасен завой\"!?, попита Русинова.Представителят на Института за пътна безопасност се чуди защо се създават всички правила в България, след като никой не ги спазва. И попита кой санкционира хората, които се грижат за организацията на движението у нас.\"Не може да се крият 3 месеца зад \"следствена тайна\", настоя тя по адрес на АПИ.Одити на Института за пътна безопасност установяват множество пропуски след ремонта от страна на Агенция \"Пътна инфраструктура\".Според Русинова има над 90 пропуска на АПИ само от нулевата точка на проверката до мястото на фаталния инцидент.", "date": "2018.11.13", "title": "Почти 3 месеца след ада край Своге – мантинела няма!"}
{"url": "https://www.novinite.bg/articles/167230/Nesebar-bez-voda-dnes-poradi-stroitelstvo-na-nov-vodoprovod", "text": "Днес Несебър остава без вода от 9.30 до 16 часа, съобщиха от ВиК - Бургас. Причината е превключване към нов водопровод по улица \"Христо Ботев\". Строителните дейности ще продължат 60 дни. В периода ще има временни спирания на водата, а крайната цел на ремонтите е подобряване на услугата, уточняват от дружеството.", "date": "2018.11.13", "title": "Несебър без вода днес поради строителство на нов водопровод"}
{"url": "https://www.novinite.bg/articles/167259/3-godini-ot-atentatite-v-Parij", "text": "\r\nФренските спецслужби са предотвратили шест терористични нападения от началото на годината. Това съобщи министърът на вътрешните работи Кристоф Кастанер в деня, когато Франция почита паметта на загиналите при атентатите в Париж преди три години. При най-новия случай е осуетен заговор на крайнодесни екстремисти, задържани миналата седмица по подозрение, че готвят атака срещу президента Еманюел Макрон.\r\n\r\n\r\n\r\n\r\n\r\n\r\n", "date": "2018.11.13", "title": "3 години от атентатите в Париж"}
{"url": "https://www.novinite.bg/articles/167238/Imam-li-bum-na-hepatit-A-v-Sofiya", "text": "Хепатит А се разпространи в над 20 училища и детски градини в София. Данните, разпространени в петък от Министерството на здравеопазването, са за периода от 5 юли до 5 ноември. Има ли бум на хепатит А в столицата?„Не става въпрос за бум на заболявания. Има епидемични взривове в отделни училища. За цялата страна се отчитат 900 случая по-малко”, коментира в „Здравей, България” проф. Тодор Кантарджиев от Националния център по заразни и паразитни болести.Той обясни, че хигиената на ръцете е от особена важност. Хубаво е и да не ходим с външните си обувки вкъщи. Препоръча хората да се имунизират.Относно симптомите проф. Кантарджиев поясни, че при децата до 2-годишна възраст няма пожълтяване. От 10 деца, жълти стават само две.От СЗО алармираха за прекомерна употреба на антибиотици. От там прогнозираха, че до 2050 г. антибиотичната резистентност ще е по-честа причина за смърт, отколкото онкологичните заболявания.„Тенденцията на резистентността е такава, че ако не се вземат мерки за умна употреба на антибиотиците, през 2050 г. 10 млн. европейски граждани ще умират”, заяви проф. Тодор Кантарджиев.По думите му от държава, износител на антибиотици, България е станала страна-вносител.„Мотивацията на лекаря да изпише антибиотик невинаги е само медицинска”, допълни той.Ето защо всяка година от Националния център по заразни и паразитни болести дават инструкция, по която всяка болница трябва да направи собствена антибиочна политика.", "date": "2018.11.13", "title": "Имам ли бум на хепатит А в София?"}
{"url": "https://www.novinite.bg/articles/167244/Dete-postrada-v-stolichna-detska-gradina", "text": "Дете пострада в столичната 167 детска градина в район “Триадица”, сигнализира майката в социалната мрежа. Два часа след като го завела в градината се наложило да го вземе, защото било нападнато, пише Според думите на майката има агресивно дете в групата и не само нейното дете е пострадало. Тя твърди, че не са предприети никакви мерки, нито от страна на ръководството на детската градина, нито от страна на родителите на детето.Майката уточнява, че единственото действие предприето от страна на директорката е да назначи психолог в групата, но това според нея не е достатъчно. С изваденото медицинско свидетелство от болница “Пирогов” притеснената майка ще подаде жалба в най-близкото районно управление.", "date": "2018.11.13", "title": "Дете пострада в столична детска градина"}
{"url": "https://www.novinite.bg/articles/167232/Valentin-Popov-V-momenta-nyamame-osnovanie-da-izlezem-na-protest", "text": "В момента нямаме основание да излезем на протест, заяви в предаването „Преди всички“ председателят на Синдикалната федерация на служителите в МВР Валентин Попов. Той припомни, че в началото на годината протестите бяха прекратени. Тогава правителството удовлетвори едно от исканията на полицаите – увеличение на заплатите. По другите искания и в момента се работи. Не очакваме министър Маринов да успее да разреши тези проблеми в рамките на 2-3 месеца, каза Валентин Попов и добави: „За нас би било достатъчно да видим целенасочени действия в посока на решаване на проблемите или минимизиране на щетите, които те предизвикват. Някои разногласия най-вероятно ще продължим да имаме с представители на някои от административните дирекции. Надявам се да успеем в рамките на диалога да стигнем до решения“.Не за първи път подкрепяме протестиращи граждани, подчерта Попов относно декларацията, с която полицейските служители от синдиката на МВР подкрепиха протестиращите граждани. Той уточни, че тази декларация са я изпратили още в самото начало на протестните действия.„Готови сме да застанем до всеки гражданин, който защитава свое изконно право – правото на всеки да се бори за по-добър живот, стига, разбира се, това да става със законови средства. Ние също сме хора, ние също сме граждани на тази държава, не виждам защо да не подкрепим тези хора. Полицаят не е от „другата страна“, когато става дума за граждани и служители на МВР – ние сме от една страна. Униформените колеги, които работят докато хората протестират, изпълняват задълженията си, които са за опазване на обществения ред и защита на живота, здравето и сигурността на гражданите“.Попов не вижда причина декларацията да бъде посрещната зле от ръководството на МВР. \"Би било странно, ако имаме някакви проблеми с ръководството, защото сме подкрепили граждани, които протестират със законови средства\", смята той.", "date": "2018.11.13", "title": "Валентин Попов: В момента нямаме основание да излезем на протест"}
{"url": "https://www.novinite.bg/articles/167235/Rumen-Radev-Darjavata-e-dlajnik-na-balgarskiya-biznes-po-otnoshenie-na-pravila-i-zakonnost", "text": "Развитието на иновативния и почтен бизнес през последните десетилетия у нас нямаше как да се случи, ако не бяха българските предприемачи и мениджъри с богат опит, управляващи ефективно процеси и хора, вземащи важни оперативни и стратегически решения. Това заяви президентът Румен Радев на церемонията, на която бяха отличени финалистите от конкурса „Мениджър на годината – 2018“. Държавният глава обяви победителя от 11-ото издание на надпреварата за успешни бизнес ръководители, организирано от списание „Мениджър“. Президентът връчи кристалната статуетка на Александър Димитров, председател на управителния съвет и главен изпълнителен директор на „А1 България“. Страната ни ще е различна, ако по-често представителите на нашия политически елит се вслушваха и вглеждаха в знанията, професионалния път и опита на десетимата мениджъри-финалисти, номинирани за наградата, които ръководят сложни процеси, проекти и хора в трудна и динамична среда, заяви президентът Румен Радев. Държавният глава посочи, че в българския бизнес се налага разграничение: „първият тип бизнес у нас фокусира изцяло усилия в търсене на подходящите хора сред онези, които разпределят и управляват публичния ресурс, с цел по-лесно да печелят обществени поръчки и пари. Другият залага изцяло на ефективен мениджмънт, иновации, производство с висока добавена стойност, развитие на конкурентоспособност“, посочи президентът Радев. По думите на държавния глава, непочтеният бизнес ражда несправедливост и корупция, изкривява икономическите и обществените отношения, задушава качеството и конкурентоспособността, отдалечава страната от модерния свят и води надолу цялото общество. Вторият тип бизнес е този, който движи напред българската икономика и придава реална добавена стойност – това е истинският и прогресивен български бизнес, който инвестира в обучение и квалификация на своите служители, в нови форми на управление и постепенно, но неотклонно модернизира обществото и интегрира страната в Европа, заяви Румен Радев. Президентът призова държавата и обществото да подкрепят именно почтения и прогресивен бизнес. „Ще се превърнем в просперираща държава само когато имаме ясното съзнание, че не можем да разделим успехите на държавата от успехите на обществото и бизнеса“, каза още президентът. Румен Радев подчерта, че държавата е длъжник на българския бизнес по отношение на правила, предсказуемост и законност, но българският бизнес е длъжник на гражданите по отношение на заплащането на труда.От обучението си в Стратегическата академия на Военновъздушните сили на САЩ научих, че бъдещето принадлежи на онези ръководители, които успеят да съчетаят науката за мениджмънта с изкуството на лидерството, отбеляза още Румен Радев. Той посочи, че това послание е въплътено в целия конкурс и изрази благодарност към организаторите му от списание „Мениджър“. Церемонията по награждаването се състоя в понеделник вечерта на сцената на Софийската опера и балет. Президентът Румен Радев беше придружаван от съпругата си Десислава Радева.", "date": "2018.11.13", "title": "Румен Радев: Държавата е длъжник на българския бизнес по отношение на правила и законност"}
{"url": "https://www.novinite.bg/articles/167228/API-obyavi-nachaloto-na-zimata", "text": "Със заповед на председателя на Управителния съвет на Агенция „Пътна инфраструктура“ инж. Светослав Глосов от утре - 13 ноември, се въвежда зимното поддържане на републиканската пътна мрежа. АПИ призовава шофьорите, ако досега не са сменили летните гуми на автомобилите си със зимни да го направят, тъй като в края на седмицата се очаква застудяване и по високопланинските райони е възможно дъждове да преминат в сняг. Това съобщиха от пресцентъра на АПИ.В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктуве са осигурени необходимите количества сол, пясък, луга и химическти вещества.На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри.Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.13", "title": "АПИ обяви началото на зимата"}
{"url": "https://www.novinite.bg/articles/167241/Vatreshniyat-ministar-prizova-protestirashtite-da-spazvat-zakona", "text": "\r\nПризовавам протестиращите да спазват закона, да не влизат в провокация с полицията, да изпълняват полицейските разпореждания. Това заяви днес в Сливен министърът на вътрешните работи Младен Маринов, който има работни срещи с кметове на населени места от областите Сливен и Ямбол. Той каза, че всеки има право на мирен протест, но и всеки български гражданин има право на свободно придвижване и трябва да се намери баланс, за да няма засегнати.\r\n\r\n\r\n\r\n\r\n\r\n", "date": "2018.11.13", "title": "Вътрешният министър призова протестиращите да спазват закона"}
{"url": "https://www.novinite.bg/articles/167234/Menda-Stoyanova-iska-sreshta-s-prezidenta", "text": "\r\nСреща с президента Румен Радев ще поиска шефката на бюджетната комисия Менда Стоянова днес, съобщи самата тя пред Нова телевизия. На нея е готова да изложи аргументите на управляващите за последните решения, които касаят данъц;ите на старите коли и вдигането на „Гражданска отговорност“. Стоянова ще придружи финансовият министър Владислав Горанов.\r\n\r\nИзпълнителната комисия на ГЕРБ снощи е обсъдила причините за вълната от протести, която става все по мощна.\r\n“Ще поискам среща с президента, защото искам той да разбере нашите аргументи и неговата позиция да бъде наистина информирана и се надявам, че тогава той подкрепи това, което предлагаме”, коментира шефката на стопанската комисия в парламента. Тя се надява, че държавният глава ще прояви разбиране, след като изслуша аргументите.\r\n", "date": "2018.11.13", "title": "Менда Стоянова иска среща с президента"}
{"url": "https://www.novinite.bg/articles/167250/Marinov-Garantirame-pravoto-na-protest-na-vseki-kojto-go-pravi-zakonno", "text": "Министърът на вътрешните работи Младен Маринов призова за разум и спазване на законите по време на протестите. Важно е да се изпълняват и полицейските нареждания.\"Всеки има право на мирно събиране на протест, както и всеки български гражданин има право на свободно предвижване. Трябва да се намери баланс, за да няма засегнати. Ние гарантираме това право на всеки, който го прави законно\", заяви Маринов.По неговите думи случаите на насилие и съпротива срещу полицейски служители са свързани с изпълняването на служебните им задължения. Според него подобна съпротива се наблюдава основно на места, в които има компактни маси, които редовно нарушават закона. Той увери, че са взети всички мерки за сигурност.Междувременно протестите срещу цените на горивата, срещу застраховката \"Гражданска отговорност\" и данъците на старите автомобили продължават. Все още не е ясно къде протестиращите ще бъдат най-активни. Сигурни са протести и блокади в София, Варна и Перник.", "date": "2018.11.13", "title": "Маринов: Гарантираме правото на протест на всеки, който го прави законно"}
{"url": "https://www.novinite.bg/articles/167239/KNSB-Uvelichenieto-na-zaplatite-e-reshenieto-na-protestite", "text": "Хората имат основание за недоволство, коментира президентът на КНСБ Пламен Димитров. \"Това трябва да е явен знак за управляващите и работодателите в нашата страна. Те трябва да разберат, че няма друга алтернатива освен увеличението на доходите\", заяви президентът на КНСБ Пламен Димитров пред NOVA.Според него масовото недоволство е проява на недоверие на гражданите към институциите. Той заяви, че никой не обяснява как се образуват цените на горивата в България, което кара обществото да се съмнява, че те са реални. Същото се отнася и до всички застрахователни продукти, добави Димитров.\"Тази неяснота в комбинация с ниските доходи води до автентичен гняв\", категоричен беше президентът на КНСБ.Пламен Димитров заяви, че има обща координация на недоволството. По неговите думи проблемът за финансовото стабилност на страната не трябва да се подценява. Застрахователите очевидно имат проблем, но той трябва да се реши, без да се вдига \"Гражданската отговорност\".\"Увеличението на заплатите в частния сектор е единственото решение. Всеки, който протестира за заплати, е подкрепен от нас\", добави Димитров.", "date": "2018.11.13", "title": "КНСБ: Увеличението на заплатите е решението на протестите"}
{"url": "https://www.novinite.bg/articles/167255/Ministar-Mladen-Marinov-provede-rabotna-sreshta-s-kmetove-na-oblast-Sliven", "text": "Главен комисар Терзийски: Показателите на областната дирекция са много добри – при сравнително малък числен състав, голяма територия и спецификата на района Министърът на вътрешните работи Младен Маринов проведе работна среща с кметове на населени места от Сливенска област. Тема на разговорите бе взаимодействието между местната власт и полицията при обезпечаване на обществения ред и сигурността. Дискусиите са полезни, очакваме както критики, така и идеи, за да бъде работата ни по-ефективна, заяви в началото на срещата вътрешният министър. По думите му по-добра организация и повече взаимодействие са резервът, който трябва да бъде използван. На срещата присъстваха областният управител Чавдар Божурски, директорът на ГДНП гл. комисар Христо Терзийски, началникът на политическия кабинет на министъра Михаил Златанов, директорът на ОДМВР-Сливен ст.комисар Димитър Величков и представители на прокуратурата. В лицето на кметовете виждаме партньори, с които да работим за подобряване на средата на сигурност. Разговаряме за това с какво всеки може да допринесе, за изграждането на системи за видеонаблюдение, за необходимостта от по-добра комуникация с охранителни фирми, както и за механизма за връщането на децата в училище. Идеята е да се обединят усилията, така че всеки да допринесе за по-добър обществен ред, уточни още министър Маринов. Той подчерта, че работата на кмета е от основно значение, тъй като най-добре познава общностите и техните нагласи. Важен за тези процеси е диалогът - областен управител, местната власт и полицейски началник, допълни още вътрешният министър. Показателите на областната дирекция са много добри – при сравнително малък числен състав, голяма територия и спецификата на района. Основно отчитаме данните по криминогенната обстановка в региона, противодействието на битовата престъпност и пътнотранспортния травматизъм, обобщи гл.комисар Терзийски. По повод протестните действия в страната министър Младен Маринов коментира отговорностите на полицейските служители и на протестиращите граждани. Смятам че всеки има право на протест, но и всеки български гражданин има право на свободно предвижване. Трябва да се намери балансът, така че да няма засегнати”. Там където протестите са заявени в общината и е спазен редът, полицейските служители ще организират движението и ще наблюдават да няма провокации да спречкване между участници. Там където те не са заявени се стремим да организираме движението така, че да не се създава затруднение на останалите граждани, които се движат по пътищата, обясни вътрешният министър и призова всички, които протестират, да го правят съобразно закона.", "date": "2018.11.13", "title": "Министър Младен Маринов проведе работна среща с кметове на област Сливен"}
{"url": "https://www.novinite.bg/articles/167251/Ninova-BSP-podkrepya-protestite-no-ne-gi-iniciira", "text": "От няколко дни виждаме много протести в различни градове на България. Има начин проблемите и исканията на хората да бъдат решени. Това може да стане в парламента.Това заяви на пресконференция лидерът на БСП Корнелия Нинова, която коментира темата за протестите в страната. \"Ние от няколко месеца внасяме различни законопроекти, които отговарят точно на исканията на хората, но мнозинството ги отхвърля. Ще внесем отново нашите искания за премахване на данъка върху старите коли. Ще настояваме Министерски съвет да отмени екотаксите върху дрехите и обувките втора употреба. Ще настояваме да се дават 6 400 лева на младите семейства за второ дете. Ще настояваме за намаляване на ДДС за хляба. По-важното е, че тези протести показват, че хората искат смяна на модела. В протестите участват и хора от средната класа. Още днес внасяме законодателни промени за данъчните промени от миналата седмица, които обременяват хората\", закани се Нинова.\"Искам да кажа на Цветан Цветанов, че пактът за миграция на ООН не се гласува в европарламента и от евродепутатите. Пактът е гласуван в Ню Йорк от представител на правителството. Г-н Цветанов отново оспори конституционното право в държавата, като заяви, че служебното правителство управлява на тъмно и еднолично. Служебното правителство е разписано в Конституцията и никой няма право да оспорва неговата роля. Г-н Цветанов намеси и кметовете от БСП, които са организирали протестите. Искам да попитам как нашите кметове от Харлец и Изворище са организирали протестите в София, Пловдив, Варна, Благоевград? Разбирам ги ГЕРБ, че имат разправии с патриотите. Имат и вътре в ГЕРБ разправии, но да се разберат и да си решат проблемите, защото вече имат разправии с хората. Ще видите, че още тази седмица в парламента ние ще бъдем естественото продължение на исканията на хората от улицата. БСП подкрепя протестите, но не ги инициира. Изразяваме същото мнение, като протестиращите. Внасяли сме месеци наред в НС точно такива законопроекти и сега ще го направим пак\", каза Нинова по повод изказването на Цветанов от сутринта.\"Няма да се регистрираме в парламента, докато Валери Симеонов не подаде оставка. Ще уважим мнението на Бойко Борисов от преди няколко години, че кворумът е задача на управляващите. Ние няма да осигуряваме кворум на ГЕРБ и ОП. Ако съберат кворум, ще участваме активно в дебатите и ще защитаваме нашите позции\", разкри Нинова.", "date": "2018.11.13", "title": "Нинова: БСП подкрепя протестите, но не ги инициира"}
{"url": "https://www.novinite.bg/articles/167266/Barza-pomosht-izvikana-zaradi-Temenujka-Petkova", "text": "Министърът на енергетиката Теменужка Петкова няма да участва в МЕ на работна среща, на която ще бъде представено предложението за актуализиране на Енергийната стратегия на Република България. Това съобщи в началото на срещата Жечо Станков, зам.-министър на енергетиката, информира Канал 3. Причината е, че Теменужка Петкова не се е почувствала добре. Наложило се е да бъде повикан медицински екип, но ситуацията е овладяна, каза Станков.", "date": "2018.11.13", "title": "„Бърза помощ” извикана заради Теменужка Петкова"}
{"url": "https://www.novinite.bg/articles/167223/Na-pat-sa-vajni-promeni-za-avtomobilite", "text": "Ако автомобилът не отговаря на минималните норми за отделени газове, не пунктът, а онлайн системата автоматично ще го спира и няма да получи документ за технически преглед. Това е едно от предложенията в проекта за Закон за пътните превозни средства. Това не е добро решение, заяви за „Дарик“ председателят на Българското обединение на шофьорите Христо Радков. Според него при надвишаване на екологичните норми, шофьорът трябва да получи възможност в определен срок да отстрани нередностите, каквато е практиката във Франция.Отпада задължението автомобилите да се пререгистрират по местоживеене при смяна собственика, предвижда още проектът за Закон за пътните превозни средства. Това означава, че ако купим кола с бургаска регистрация, а живеем в Благоевград, например, няма да има нужда от нов регистрационен номер с различни букви.Новост са и пунктовете за идентификация на автомобилите, където внесените в България автомобили ще минават преглед. Досега това се правеше в КАТ, а бъдещите пунктове ще бъдат частни. Идеята е да има повече пунктове и по-малко опашки. КАТ обаче ще продължи да извършва проверки дали автомобилът не се издирва от Интерпол, или в шенгенската система.За първи път се въвежда и регистър на автосервизите, който ще включва информация за извършените ремонти и вложените части. Тази информация от своя страна ще отива регистър на „Автомобилна администрация” и в техническия паспорт на автомобила.И още една новост - ако автомобилът не отговаря на минималните норми за отделени газове, не пунктът, а онлайн системата автоматично ще го спира и няма да получи документ за технически преглед.Според председателя на Българското обединение на шофьорите Христо Радков обаче, че не е добро решение, а по-скоро трябва да заимстваме опит от Франция.„Там прегледът е до две години. Прегледът е 45 минути, много обстоен, много неща гледат. Но ако случайно отидете с автомобил, който пуши като комин, няма спирачки, те пак ви дават срок, в който вие да можете да се оправите. Той си знае, че има този проблем и знае, че има разумен срок, за който трябва да оправи“, каза Радков.Новите предложения с проекта за закон, които вестник „24 часа“ публикува, предвиждат още собствениците на пунктовете за технически прегледи, на автошколи и психолаборатории да не могат по свое желание да прекратяват дейността си, когато е започнала процедура за отнемане на разрешителното им или за заличаването им. Така те няма да могат при такава процедура да отварят нови фирми с ново разрешително, за да продължат да работят.А на изпитите – по-малко въпроси в листовките, но пък интерактивни клипове, с които ще се проверяват реакциите на кандидатите. Предвижда се и задължително да има обучение на полигон и кормуване извън населено място.Идеята за полигон, каквато я познаваме, е остаряла и неефективна, смята дългогодишният инструктор по кормуване и член на Българското обединение на шофьорите Йонко Иванов.„И в момента има обучение на полигон, само че този полигон е една площадка. Първите шест упражнения се дават на тази площадка - дали се казва полигон, или площадка, няма значение. Ние говорим за съвсем различен полигон. А именно полигон, който да даде възможност на кандидатите и на хората, които имат свидетелство за управление да свикнат с поведението на автомобила, когато минава от суха към мокра настилка, от мокра към хлъзгава и от хлъзгава към заледена настилка. Това са европейските стандарти и е нормата за покриване на новите ситуации, заради които имаме толкова загинали по пътя“, посочи Иванов.Други законодателни предложения са предварително определени маршрути за изпити да се дават на кандидат-шофьора от онлайн система на произволен принцип, за да не знае изпитващият откъде ще мине.Режимът на учебните центрове вече няма да е разрешителен, а регистрационен. Ще се правят проверки на място – както на самия учебен център, така и на автомобилите.", "date": "2018.11.13", "title": "На път са важни промени за автомобилите"}
{"url": "https://www.novinite.bg/articles/167240/Vav-Veliko-Tarnovo-organizirat-bezplatni-izmervaniya", "text": "Кампания за превенция на хроничните незаразни болести ще се състои във Велико Търново. Инициативата „Ден на отворените врати“ ще се проведе на 15 ноември /четвъртък/ от 10,00 до 13,00 ч. в салона на Регионалната здравна инспекция. Всеки желаещ ще може безплатно да изследва своето дишане чрез спирометър, да провери нивата на кръвната си захар и кръвното си налягане, да се запознае с новостите при лечението на различни заболявания. Ще бъдат правени също безплатни изследвания за носителство на вируса на ХИВ/СПИН. Посетителите ще могат да се включат в изработването на постери и табла по темите „Какво ще спечеля, ако не пуша“ и „Какво мога да правя, вместо да пуша“. Организатор е Регионалната здравна инспекция, а партньори са Община Велико Търново и Великотърновският филиал на Медицински университет – Варна. Всички изследвания ще бъдат извършвани от експерти от РЗИ и студенти от висшето учебно заведение. Инициативата е посветена и на Международния ден без тютюнопушене – 15 ноември.", "date": "2018.11.13", "title": "Във Велико Търново организират безплатни измервания"}
{"url": "https://www.novinite.bg/articles/167252/Prezidentat-naloji-veto-na-zakonovi-promeni", "text": "Президентът Румен Радев е наложил вето върху промените в Закона за корпоративното подоходно облагане. Това стана ясно от думите на държавния глава пред журналисти. На 7 ноември 2018 г. парламентът прие окончателните промени в Закона за корпоративното подоходно облагане, с които се направиха изменения и в редица други данъчни закони. Парламентът прие собствениците на стари автомобили да плащат по-висок данък. Вчера финансовият министър Владислав Горанов обясни, че данъкът за старите коли ще се повиши с между 6 и 10 лева на година. След приемането на промените президентът отправи критики по отношение на увеличаването на данъка за старите автомобили. След като съобщи за ветото, президентът посочи, че с това дава възможност на парламента да има достатъчно време да разгледа ветото и да не се забавят сроковете за приемане на бюджет 2019 г. На въпрос дали приема среща с ГЕРБ за предложенията на управляващите за застраховка „Гражданска отговорност“, държавният глава заяви: „Първо, ако искат да обяснят нещо на някого, трябва да бъде обяснено на българския народ. По Конституция президентът стои в края на законотворческия процес. И аз активно участвам в него“, каза още държавният глава, давайки пример с връщането на промените в Закона за корпоративното подоходно облагане. Ветото върху промените на Закона за корпоративното подоходно облагане е единадесетото за президента, като до момента парламентът е подкрепил само едно от тях - върху Закона за приватизация и следприватизационен контрол.", "date": "2018.11.13", "title": "Президентът наложи вето на законови промени"}
{"url": "https://www.novinite.bg/articles/167246/Novite-konstitucionni-sadii-se-zakleha", "text": "Заклеха се четиримата новоизбрани конституционни съдии. Клетвата беше положена в присъствието на председателя на парламента Цвета Караянчева, държавния глава Румен Радев, председателя на ВКС Лозан Панов и председателя на ВАС Георги Чолаков. Така съставът на Конституционния съд беше попълнен с по един представител от квотата на парламента и президента. Двама са излъчени от съдебната власт. Двете върховни съдилища избраха на съвместно събрание зам.-председателите си Павлина Панова и Надежда Джелепова. Депутатите гласуваха за зам.-председателя на Върховния касационен съд Красимир Влахов. Президентът Румен Радев издигна кандидатурата на професора по европейско право Атанас Семов.", "date": "2018.11.13", "title": "Новите конституционни съдии се заклеха"}
{"url": "https://www.novinite.bg/articles/167242/Zapochva-izkupnata-kampaniya-na-tyutyuna-ot-tazgodishnata-rekolta", "text": "Започва изкупната кампания на тютюна от тазгодишната реколта. 31 са дружествата, които имат разрешение от Министерството на земеделието за изкупуване, но само 7 от тях имат предварителни договори с производителите, съобщават от Националната браншова асоциация. Близо 6 хиляди тона от сорт \"басми\" и 900 тона от \"кабаколак\" - това са количествата дребнолистен тютюн, който производителите очакват да реализират на пазара тази година. Дали липсата на предварителни договори ще се отрази негативно на кампанията и ще предизвика недоволство и протести заради останали неизкупени количества тютюн е още рано да се прогнозира. Очакванията в сектор \"Тютюн\" са от всички сортови групи от реколта 2018-а в България да бъдат произведени общо между 11 и 13 хиляди тона тютюнева суровина, което е спад с над 20% в сравнение с предишната година. ", "date": "2018.11.13", "title": "Започва изкупната кампания на тютюна от тазгодишната реколта"}
