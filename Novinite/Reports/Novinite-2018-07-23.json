{"url": "https://www.novinite.bg/articles/162275/Plovdivchanin-ukril-polovin-milion-DDS", "text": " Пред пловдивските магистрати от Окръжния съд днес ще се изправи мъж, укрил близо половин милион лева ДДС. Подсъдимият е обвинен, че в периода от август 2012 г. до средата на май 2013 г. е избегнал установяването и плащането на 442 508 лв., дължим данък от фирмата си, предаде Дарик.При водене на счетоводството и упражняване на стопанска дейност обвиняемият е използвал документи с невярно съдържание.Делото е насрочено в разпоредително заседание.", "date": "2018.07.23", "title": "Пловдивчанин укрил половин милион ДДС"}
{"url": "https://www.novinite.bg/articles/162256/Shofor-otkri-strelba-po-drug-avtomobil-v-Plevensko", "text": "На 19 юли около 21:50 часа чрез тел.112 е получен сигнал от 34-годишен от село Търнак, обл. Враца, затова че движейки се с лек автомобил \"БМВ 320 и\" по пътя от село Бреница към село Търнaк, близо до село Лазарово, е бил засечен от лек автомобил \"Ауди А3\". При извършване на изпреварване водачът на \"Ауди\" изважда пистолет, неустановена марка и модел и произвежда изстрел по посока на „БМВ“-то.От проведените незабавни оперативно издирвателни мероприятия е установено, че зад волана на „Ауди“ е 29-годишен от село Лазарово и че той е произвел изстрел със законно притежавания си газов пистолет марка \"Екол\". Оръжието е предадено доброволно от 29-годишния и се намира на съхранение в РУ- Кнежа.Уведомен е прокурор при РП- Кнежа. Образувано е досъдебно производство за престъпление по чл.325, ал.1 от НК. Работа продължава разследващ полицай.", "date": "2018.07.23", "title": "Шофьор откри стрелба по друг автомобил в Плевенско"}
{"url": "https://www.novinite.bg/articles/162257/Rusnak-s-kolelo-zagina-blasnat-ot-avtomobil-na-AM-Hemus", "text": "Около 09:30 часа днес на АМ „Хемус” в посока Варна, на ПВ Неофит Рилски, е възникнало ПТП, съобщиха от ОДМВР-Варна.35-годишен руски гражданин, пребиваващ в България, по време на движението си с велосипед, навлиза в активната лента на АМ „Хемус” и е блъснат от лек автомобил Мерцедес, управляван от 61-годишен мъж. Вследствие на инцидента водачът на ППС е загинал на място. Изясняват се причините и обстоятелствата за ПТП. На място текат процесуално-следствени действия.", "date": "2018.07.23", "title": "Руснак с колело загина блъснат от автомобил на АМ \"Хемус\""}
{"url": "https://www.novinite.bg/articles/162258/Plovdiv-stava-svetovna-stolica-na-spirtnite-napitki-prez-avgust", "text": " От 20 до 25 август 2018 г. „Градът на тепетата“ ще се превърне в световна столица на високоалкохолните напитки. Тогава Пловдив ще бъде домакин на международния конкурс Spirits Selection by Concours Mondial de Bruxelles. Експерти от цял свят ще дегустират уиски, водка, текила, бренди, джин, грапа, байжиу, писко и ракия, ще посещават български производители и културно-исторически забележителности.Програмата на Spirits Selection 2018 вече е готова. Това заяви Меглена Михова от Probegex, представителят на конкурса у нас. Над 70 международни журналисти, енолози и вносители ще открият българската индустрия, традиции, история и култура.Експертите пристигат в страната ни още на 19 август. На 20 август сутринта започват майсторските класове за тях, които ще продължат цял ден. Как се разпознават различните видове уиски ще представи френският експерт и автор на енциклопедия Сирил Малд, който пристига специално за конкурса. „Посланикът“ на чилийското писко Родриго Флорес ще говори за отлежали спиртни напитки. Три от майсторските класове са за българската ракия – различни видове, как се дегустира и консумира, как се съчетава с храна. Мастъркласовете за родната „вода на живота“ ще водят проф. Николай Бакалов, проф. Николай Стоянов и собствениикът на Rakia Shop Светлин Мирчев. Вечерта на 20 август 2018 г. ще има експо „Запознайте се с българските производители“, а след него е официалното откриване на Конкурса.  До обяд през всеки един от следващите три дни -  21, 22 и 23 август - международното жури ще оценява чрез „сляпа дегустация“ високоалкохолни напитки. На 21 и 22 август следобяд ще се посещават производители като „Ви Пи Брандс Интернешънъл“, най-голямата на Балканите фабрика за етанол и суровини „Есентика“ и изба „Карабунар“. Следващата страна-домакин на Spirits Selection ще бъде обявена на 23 август на обяд. Следобяд международното жури ще посещава забележителности в Пловдив. Денят ще приключи с шоу в Амфитеатъра и галавечеря в Стария град.За международните съдии, които искат да научат повече за България, е предвидена допълнителна програма в централната и източната част на страната ни. На 24 и 25 август ще се посещават производствата на български фирми като „Сис Индустрийс“ и „Едоардо Миролио“, Долината на тракийските владетели (Казанлъшката гробница) и Долината на розите, както и дестилерията „Дамасцена“, където експертите ще видят как се прави българско розово масло.България участва в Spirits Selection за първи път през 2015 г., като успеваемостта ни (спечелени медали спрямо подадени мостри) e между 30% и 40%. Миналата година, когато 1200 мостри от 54 страни се борят за отличие, родна напитка е отличена за първи път с Grand Gold медал.Spirits Selection 2018 се организира с подкрепата на Министерството на икономиката и община Пловдив. Той е единственият пътуващ конкурс в света и единственият, който прави проверка на качеството на отличените напитки. Представителят на Конкурса в България е „Пробежекс“.", "date": "2018.07.23", "title": "Пловдив става световна столица на спиртните напитки през август"}
{"url": "https://www.novinite.bg/articles/162252/Izgrajdat-kladenec-i-polivna-sistema-v-park-Vazrajdane", "text": "Тръбен кладенец и поливна система ще бъдат изградени на територията на парк \"Възраждане\", съобщават от \"Софийски имоти\".От дружеството разпространиха официално съобщение, което гласи: На основание чл. 4, ал. 2 от Наредбата за условията и реда за извършване на оценка на въздействието върху околната среда (Наредба за ОВОС, ДВ, бр. 25/2003 г., изм. и доп.„Софийски имоти“ ЕАД, гр. София, ул. „Ген. Гурко“ № 12, ет. 6СЪОБЩАВАна засегнатото население, че има инвестиционно предложение за „Изграждане на тръбен кладенец „ТК Софийски имоти“ и автоматизирана поливна система на територията на Парк „Възраждане“. Кладенецът и поливната система се намират в имот в част от УПИ I „за парк“, кв.1, м. Парк „Възраждане“ Зона Б-5-4, идентичен с ПИ 68134.305.79, гр. София. За осигуряване на необходимите водни количества за автоматизираната поливна система ще бъде изграден един тръбен кладенец с дълбочина 60 m.За контакти: Елена Попова – 0882036686, Писмени становища и мнения се приемат в \"Софийски имоти\" ЕАД, гр. София, ул. „Ген. Гурко“ № 12, ет. 6", "date": "2018.07.23", "title": "Изграждат кладенец и поливна система в парк \"Възраждане\""}
{"url": "https://www.novinite.bg/articles/162249/Gradushka-kato-orehi-opustoshi-Mezdra", "text": " Градушка се изсипа над Мездра и района, като заради стихията беше спряно движението по международния път Е79 между железничарския град и Враца. Малко след 17 часа трафикът беше възобновен, но преди това се образуваха задръствания, предава Конкурент. Само за 10 минути поройният дъжд наводнил улиците, които заприличали на пълноводни реки, а тротоарите побелели от ледените късове.Според очевидци, ледените топчета са били с размера на лешник. Те са се изсипали над селата край Мездра. Първоначално градушката е била с размерите на лешник, но бързо е променила своя размер и е нараснала до тези на орех и яйце. Куриозното е, че това се е случило, докато над железничарския град е греело слънце.Има изпочупени клони. Унищожени са много зеленчукови градини. Засега липсва информация за сериозни поражения по покриви на частни и обществени сгради.Паднали клони блокираха движението вчера на булевард „Източен”, съобщава TrafficNews.bg. След краткия порой, който се изсипа в града, булевардът напълно е барикадиран и клони. По информация на очевидци има увредени коли. Клони има и на тротоара. В района се образува задръстване, движението е затруднено и на други места в града Междувременно силна градушка се изсипа над Ягодово, малко след това в района се появи дъга. Към момента няма информация какви са щетите след градушката.", "date": "2018.07.23", "title": "Градушка като орехи опустоши Мездра"}
{"url": "https://www.novinite.bg/articles/162259/Sedem-pojara-v-Kyustendilsko-pred-poslednite-tri-dni", "text": "В края на миналата седмица екипи на районните служби на противопожарната служба в Кюстендил са гасили седем пожара в областта. При един от пожарите е загинал и човек, съобщи днес говорителят на полицията в Кюстендил Катя Табачка. Четири от възникналите пожари са причинени поради небрежност.В къща в с. Търновлак, община Кюстендил, при пожар е загинал 66-годишният собственик. Огънят е нанесъл и материални загуби, унищожени са вторият етаж на къщата и покривната конструкция.Пожарът е възникнал на 21 юли. Причините за възникването му се изясняват от полицията.Небрежно ползване на нагревателни уреди е причинило пожар в апартамент в Дупница същият ден - унищожени са бяла, черна и компютърна техника. Няма пострадали хора. При пожар в землището на с. Бараково, община Кочериново, са изгорели 8 дка пшеница. Пожарът е причинен поради небрежно боравене с открит огън.Противопожарният екип е спасил 25 дка посеви. Пожарът е възникнал на 22 юли. Пожар възникна и в сметището на с. Бараково. Той също е причинен поради небрежност. Сметището е под наблюдение, няма опасност за гражданите, каза Табачка.На 21 юли екип на РСПБЗН Дупница е оказал техническа помощ на болница в града - отстранена е змия от двора на здравното заведение. Няма пострадали хора.", "date": "2018.07.23", "title": "Седем пожара в Кюстендилско пред последните три дни"}
{"url": "https://www.novinite.bg/articles/162248/Bivsh-shef-na-BABH-Kyustendil-za-chumata-Veterinari-uchastvat-v-shemi-po-naj-grozen-nachin", "text": "Насилствените мерки срещу болестта чума по животните в Странджанско трябва да спрат час по-скоро, за да може самите специалисти да решат ситуацията, каза в интервю за БНР д-р Първан Дангов, бивш кмет на Дупница и бивш директор на областната Агенция по контрол на храните в Кюстендил. Той представи своята версия за случилото се в Ямболско и Бургаско преди евтаназията на стадото на баба Дора в Шарково вчера. \"Ситуацията е не толкова тежка, колкото абсурдна и глупава и е забъркана от политиците\", смята той. Според д-р Дангов заболяване чума няма: \"И при положение, че официалните власти твърдят, че се борят с чумата, питам аз, чисто професионално, защо козите на баба Дора са още живи? Т.е. ако имаме - хипотетично, според тях, нали имаме заразно огнище - те са там, в заразното огнище. Практически вирусът досега трябваше да ги е довършил и те щяха да умрат. Само че те са живи и баба Дора ги храни всеки ден. Видяхме как политици нагазиха в заразно огнище, което е недопустимо. Тези хора физически, с обувките си, ако имаше наличие на вируса, щяха да го разнесат до София, само че на практика такава картина не наблюдаваме\". Д-р Дангов прогнозира: \"Да не стане така, че да изолираме марокански тип вирус и да се каже, че този вирус върлува в България. Само че как така от Мароко този вирус скочи в клета България, пък и в Странджа. Да не стане така, че официалните власти да кажат, че някой си е позволил да приложи ваксина и има пробив на ваксината и ваксинирано животно в момента е заразило нашите български животни. Стана така че министърът на вътрешните работи е най-големият разбирач по заразни болести, което е абсурдно. Стана така, че председатели на парламентарни групи разбират повече от заразни болести и от ветеринарите. Мен ме е срам, защото в цялата тази история участват мои колеги, участват по най-грозен начин, участват в схеми, преднамерено\". Преди три години д-р Първан Дангов и екип от ветеринарни специалисти работеше срещу заболяването бруцелоза по животните в района на Рилското корито. Той разказа как е било тогава: \"Ние тогава умъртвихме хуманно над 400, може би 500 животни от различни животински видове - овце, кози, говеда, кучета. И в Рила нито един човек не ни спря. Всеки си доведе козичката, защото каза: \"Тя е болна. Тя заразява и хората\". Има 51 човека болни. Те са все още болни и тогава се справихме само с ресурса на Агенцията по храните от Кюстендил, отдел \"Заразни болести\". 10-12 човека бяхме и не сме били тъпана и сме се справяли. Сега цяла държава, с целия ресурс впрегнат, в една абсурдна ситуация, те се въртят в един омагьосан кръг и не знаят какво да правят\".", "date": "2018.07.23", "title": "Бивш шеф на БАБХ-Кюстендил за чумата: Ветеринари участват в схеми по най-грозен начин"}
{"url": "https://www.novinite.bg/articles/162260/Masovo-lovcite-otkazvat-da-vklyuchvat-v-grupoviya-lov-na-divi-svine", "text": "Масово позицията на ловците е, че няма да се възползват от законовите промени, с които се разреши груповият лов на диви свине извън предвидения досега срок. Това заяви председателят на Националното ловно-рибарско сдружение „Съюз на ловците и риболовците в България“ Васил Василев относно приетите от депутатите промени в Закона за лова пред БНР.     Намаляването на популацията на глиганите е един от начините за справяне с африканската чума по свинете. Василев подчерта, че ловците няма да бойкотират усилията на държавата за справяне със заболяването, но самият подход за групово ловуване няма да бъде подкрепен от хората. Васил Василев смята, че ще търпят обвинения в тази насока.„Съзирам опити за прехвърляне на отговорността от страна на институциите, които са отговорни. Няма да има никаква ефективност от гледна точка на този лов. Пречката, която съществува и към момента за индивидуалното ловуване, е една ограничителна мярка, заложена в правилника за прилагане на закона, която казва, че задължително ловът се извършва в присъствието на длъжностно лице от Държавното горско или ловно стопанство. В случай, че нито един от горските не боледува или излиза в отпуск и се занимава само с това да придружава ловци, това означава, че пак не повече от 5 до 10% от ловците биха могли да ловуват индивидуално. Необходима е промяна в този правилник, която би могла в рамките на 1-2 седмици би могла да мине през МС и да бъде приета“, коментира още той.  Според него обаче начинът, по който трябва да се случи намаляването на дивата свиня, трябва да бъде избран много внимателно. „В момента в горските територии, които са ловно-стопански райони, където ние ловуваме, има изключително намалена видимост – от гъстата листна маса, не се вижда надалеч. В същото време има много хора, които извършват някаква дейност на територията на горските масиви. Това създава риск за здравето и живота на хората, които участват в лова, но и за случайно присъстващи. Чух аргументи, че министерството щяло да забрани на гъбарите да берат гъби в гората и на билкарите да събират билки. В Конституцията е казано обаче, че достъпът до горските територии е свободен на собствен риск. От друга гледна точка в момента провеждането на групов лов с използване на ловни кучета крие риск от компрометиране прираста на останалите видове дивеч. Тук говорим за три пъти групово ловуване в рамките на една седмица, което е изключително много“, отбеляза още Васил Василев.Тази промяна е направена, без да се вземе мнението на специалистите, подчерта той и обясни: „До настоящия момент нашата организация не е включена официално в нито един оперативен щаб, който трябва да обсъжда, да взима мерки, да действа за превенция и недопускане навлизането на африканската чума на територията на страната. От нас се очаква да изпълняваме някакви разпореждания, без по никакъв начин да се допитат отговорните държавни институции до това дали от практическа гледна точка са изпълними мерките, които те изискват от нас“.Според Василев при навлизане на заразата в България, ще наблюдаваме десетки случаи на умъртвяване на животни, както се случва с чумата по дребните преживни животни. Още няма официален анализ за очаквания размер на щетите, подчерта той и добави мнението си, че те могат да достигнат 1,5-2 млрд. лв. щати, които ще бъдат в сектор \"Свиневъдство\".", "date": "2018.07.23", "title": "Масово ловците отказват да включват в груповия лов на диви свине"}
{"url": "https://www.novinite.bg/articles/162263/EK-odobri-balgarskata-programa-po-dvojniya-standart-pri-hranite", "text": "\"Имаме поредна ефективна крачка за двойния стандарт с храните. Европейската комисия одобри предложения от България пилотен проект за справяне с двойния стандарт в храните и напитките. Вече ще има българска програма на стойност 1.3 млн. евро, която ще подпомага всички потребителски организации, които да се борят с двойните стандарти. Те вече ще могат и да водят потребителски искове\". Това заяви на пресконференция евродепутатът Емил Радев, който заедно с колегата му Андрей Новаков представиха напредъка по българското предложение, съобщи БГНЕС. „Радвам се, че решението дойде от нашата страна. Потребителските организации ще могат да ползват парите за информационни кампании, за тестове, за сътрудничество по сходни проекти със съседни страни. Очакваме събраните данни от реализацията на проектите да послужат за въвеждане на минимални стандарти в ЕС“, заяви Новаков. Очаква се изготвянето на същинската законодателна рамка да започне от началото на 2019 година, а събирането на първите проекти - от края на следващата година. \"Двойните стандарти са огромен бич за ЕС. Ние ще направим всичко възможно да бъдат уеднаквени критериите при храните, особено в Източна Европа. Следващата стъпка е при козметиката\", добави още Новаков.", "date": "2018.07.23", "title": "ЕК одобри българската програма по двойния стандарт при храните"}
{"url": "https://www.novinite.bg/articles/162246/Stopanite-v-Berkovica-tryabva-da-registrirat-jivotnite-zaradi-afrikanskata-chuma", "text": "Регистриране на всички свине от домашните стопанства е първата мярка за предпазване от болестта африканска чума.Това обясни на заседание на общинската епизоотична комисия в Берковица ветеринарният лекар д-р Янко Борисов. Заради регистрираните огнища на тази болест в съседна Румъния, ветеринарите са на крак за недопускане на разпространението и у нас. В крайните квартали много жители на града отглеждат поедно-две прасета за собствени нужди. Регистрацията им е нужна за по-голям контрол и за обезщетение при наложително умъртвяване. Освен това, жителите на града трябва да съобщават за всяка умряла свиня - домашни или дива. За това е открит дежурен телефон в общината. Сигнали може да се подават и на телефон 112.", "date": "2018.07.23", "title": "Стопаните в Берковица трябва да регистрират животните заради африканската чума"}
{"url": "https://www.novinite.bg/articles/162242/Vojnata-po-patishtata-vze-tri-novi-jertvi", "text": "През изминалото денонощие на територията на страната са станали 22 тежки катастрофи. Трима са загинали, а 24 са ранени, информира МВР. В София са регистрирани 36 леки автопроизшествия.", "date": "2018.07.23", "title": "Войната по пътищата взе три нови жертви"}
{"url": "https://www.novinite.bg/articles/162264/Naprejenieto-v-Bolyarovo-ostava-oshte-ne-sa-vzeti-vtori-probi-ot-jivotnite", "text": "Пореден ден обстановката пред овцефермата в Болярово остава напрегната, след като собствениците на животни отказват да допуснат ветеринарен екип за втори проби. Доброволците, които охраняваха стадото на баба Дора от село Шарково, от вчера вече са в Болярово. Животновъдът и собственик на ферма с 200 овце Тодор Димитров е категоричен, че докато не свери протоколите с взетите проби от животните му, няма да допусне в стопанството нов ветеринарен екип. Тодор Димитров, собственик на овцеферма: Искам точно моите проби. Искам да видя, да ме уверят, че действително тези са пробите. Имам си аз някакви...които искам да сверя някакви неща да видим дали е всичко както трябва. И тогава да заповядат. Но в момента няма никакъв диалог между нас. Нито аз им звъня, нито те. Така че не знам как ще го решим този проблем... Очаква се днес да бъдат взети втори проби за чума по животните в село Болярово Очаква се днес да бъдат взети втори проби за чума по животните в село Болярово В село Болярово днес се очаква да бъдат взети нови проби от стопанството на Ана Петрова и Тошко Димитров, за да се установи дали наистина има зараза в... Решението на проблема явно ще се проточи във времето, защото до обедните часове ветеринарни лекари в Болярово все още не бяха пристигнали.", "date": "2018.07.23", "title": "Напрежението в Болярово остава, още не са взети втори проби от животните"}
{"url": "https://www.novinite.bg/articles/162253/Koj-oriz-e-po-polezen-byal-ili-kafyav", "text": "Оризът е част от традициите и трапезата на над половината от световното население. Той е най-значимият източник на хранителна енергия за 17 страни в Азия и Океания, 9 страни в Америка и 8 страни в Африка. На ориза се падат 20% от калориите в света при 19% за пшеницата и 5% за царевицата. Каква е обаче разликата във видовете ориз и защо  все по-често протягаме ръка към кафявия?Всъщност кафявият ориз е първоначалният облик на белия. След преминаване на различни процеси, премахващи външната обвивка, зрънцата започват да добиват малко по-пазарен вид. Следва и полиране на оризовите зрънца, те трябва да станал лъщящи и бели.  От целия този процес на рафиниране оризът губи антиоксиданти, витамини от група В, минерали, мазнини, фибри и белтъчини. Много от разновидностите на белия ориз се обогатяват допълнително. Кафявият ориз съдържа повече полезни вещества, белият може да се похвали единствено с богато съдържание на желязо и фолиева киселина. Ето и някои от важните вещества в кафявия ориз, превъзхождащи тези в белия:Манганът е минерал, който е от съществено значение за производството на енергия и антиоксидантните функции. Кафявият ориз е отличен източник на това хранително вещество, докато в белия ориз, той е почти неоткриваем.Кафявият ориз има повече влакна от белия. Съдържането на влакно е важно за доброто храносмилане, спомага за намаляване на теглото, контролира нивата на кръвна захар, намалява риска от сърдечни заболявания.Кафявият ориз е добър източник на селен, който играе важна роля в производството на тиреоидни хормони, антиоксидантна защита и имунна функция. Селенът и витамин Е действат добре за предпазване на клетките от рак.За разлика от белия ориз, кафявият обикновено е добър източник на магнезий. Средната порция варен ориз, около 1/2 чаша, може да осигури около 11% от дневното препоръчвано количество магнезий. Приемът на магнезий е важен за кръвосъсирването, клетъчното производство и здравината на костите, пише Агрозона.", "date": "2018.07.23", "title": "Кой ориз е по-полезен – бял или кафяв"}
{"url": "https://www.novinite.bg/articles/162255/Pristanishte-Svishtov-zabrani-na-korabite-ot-Rumaniya-da-izhvarlyat-otpadaci", "text": "Концесионерът на пристанище Свищов забрани на акостиращите кораби и на превозните средства, влизащи от Румъния, да изхвърлят битовите и хранителните си отпадъци в района на порта. Мярката е превантивна срещу разпространение на заразата от африканска чума по свинете у нас от северната ни съседка.За превантивната мярка се инструктират всички екипажи и пътниците, ползващи ферибота Свищов-Зимнич, посочи изпълнителният директор на пристанище Свищов Румян Йорданов пред БНР.\"Когато се правят входни контроли, се предупреждават екипажите, че не могат да изхвърлят сметта си в нашите контейнери за смет\", уточни той.По разпореждане на областната епизоотична комисия, до средата на тази седмица на пристанище Свищов трябва да бъде изградена дезинфекционна площадка.\"То е метално съоръжение. Едното е за камиони, другото е за коли. имаше вариант да се пръска. Накрая се реши, че трябва да се изгради това съоръжение\", отбеляза Йорданов.", "date": "2018.07.23", "title": "Пристанище Свищов забрани на корабите от Румъния да изхвърлят отпадъци"}
{"url": "https://www.novinite.bg/articles/162261/Bosiya-Samo-kuklovodite-razbirat-gladnata-mi-stachka", "text": " Николай Колев-Босия публикува в блога си последен текст, озаглавен \"За тълпата, кукловоди и саможержвата.\"Той му бе споделен във фейсбук от дипломата Илиян Василев, управляващ партньор на консултантската компания по анализи на проектни и стратегичски рискове „Иновейтив енерджи солюшънс“ ЕООД, който написа: Ето поредното доказателство, че Босия е висок и светъл ум, чист човек и патриот в онзи дълбок и съдържателен смисъл, които ни завещава Дякона. Неговата саможертва е функция на Тълпата и на Кукловодите. Хората са анестезирани, чувствителността е притъпена, за това няма трети път, няма мек или междинен вариант.Няколко пъти сядах да пиша това есе и все нещо се се случва, та започвам отново. Надявам се, че този път ще го довърша.В това есе ще ще засегна както тълпата, която в една голяма степен решава настоящето, така и т. нар. \"здрав селски разум\", действията на кукловодите и страха от саможертвата на тези, които сега владеят ситуацията и искат да я владеят още дълго време.", "date": "2018.07.23", "title": "Босия: Само кукловодите разбират гладната ми стачка"}
{"url": "https://www.novinite.bg/articles/162278/Izzeha-blizo-12-kg-nelegalen-tyutyun-v-Belogradchik", "text": "Общо 11,600 кг насипен тютюн без бандерол са иззели на 20 юли служителите на реда. Нередовната акцизна стока униформените открили при претърсване на имот в Белоградчик, обитаван от 62-годишен мъж. По случая в Районно управление-Белоградчик е образувано досъдебно производство.", "date": "2018.07.23", "title": "Иззеха близо 12 кг. нелегален тютюн в Белоградчик"}
{"url": "https://www.novinite.bg/articles/162247/Zapochvat-zasileni-proverki-na-kamioni-i-avtobusi", "text": "Засилени проверки на товарните автомобили и автобусите ще се извършват в страната до 29 юли, съобщават от ГД \"Национална полиция\".Операцията се провежда във всички държави членки на европейската организация на службите на Пътна полиция - TISPOL.В акцията участват също служители от криминална и икономическа полиция, както и представители на Изпълнителната агенция \"Автомобилна администрация\" при Министерството на транспорта, информационните технологии и съобщенията.Водачите ще бъдат проверявани за валидна задължителна застраховка \"Гражданска отговорност\", както и за наличието на винетен стикер за ползване на републиканските пътища.", "date": "2018.07.23", "title": "Започват засилени проверки на камиони и автобуси"}
{"url": "https://www.novinite.bg/articles/162241/Nyama-danni-za-postradali-balgari-pri-strelbata-v-Toronto", "text": "Няма данни за пострадали или загинали българи стрелбата в гръцкия квартал на канадския град Торонто, съобщиха от Министерството на външните работи. Снощи около 22:00 часа местно време в квартал \"Грийктаун\" мъж откри стрелба с пистолет, в резултат на която са ранени 13 души, а един е загинал. Един от пострадалите е в тежко състояние. Нападателят е ликвидиран от полицията. Генералният ни консул в Торонто Петър Крайчев се е свързал с канадската полиция, откъдето са заявили, че до момента няма информация за пострадали или загинали българи.Консулството ни е в контакт с местните власти, следи развитието на ситуацията и е на разположение за оказване на съдействие при необходимост.Наши сънародници, които желаят на получат актуална информация или да подадат сигнал за техни близки, могат да го направят на дежурния телефон на представителството ни: +1 416 892 1738.", "date": "2018.07.23", "title": "Няма данни за пострадали българи при стрелбата в Торонто"}
{"url": "https://www.novinite.bg/articles/162270/Vitaminite-na-hapcheta-sa-bezpolezni", "text": "Членове на Американската асоциация на кардиолозите извършиха изследване, което показва незначително въздействие на повечето витамини върху човешкия организъм. Въз основа на анализ на пуснатите на пазара мултивитаминни комплекси, медиците заключили, че съдържащите се в повечето биоактивни добавки витамини B, C и D на практика са безполезни. Натуралните продукти са единственият източник на нормални витамини, категорични са учените Натуралните продукти са единственият източник на „нормални“ витамини, категорични са учените ThinkStock/Getty Images В рамките на изследването било констатирано, че като източник на \"нормални\" витамини, други полезни вещества и микроелементи могат да се използват единствено натурални продукти, а фармацевтичните препарати не оказват почти никакво въздействие, като по-специално витамините А, С и Е се приемат от организма само при консумация на зеленчуци и плодове. Натуралните продукти са единственият източник на нормални витамини, категорични са учените Натуралните продукти са единственият източник на „нормални“ витамини, категорични са учените ThinkStock/Getty Images При това витамин С не допринася за бързо оздравяване при простуда, отбелязват медиците. По-рано бе изяснено, че недостигът на витамин D не влияе върху състоянието и здравето на мозъка, макар да бе смятан за една от причините за развитие на болестта на Алцхаймер. Резултатите от изследването са качени на сайта Business Insider.", "date": "2018.07.23", "title": "Витамините на хапчета са безполезни"}
{"url": "https://www.novinite.bg/articles/162243/Tramp-vdigna-mernika-na-FBR", "text": " Американският президент Доналд Тръмп обвини Федералното бюро за разследване и Министерството на правосъдието, че са шпионирали незаконно предизборната му кампания през 2016 година в услуга на кандидатката на демократите Хилъри Клинтън, предадоха американските медии.Обвиненията на президента срещу ФБР бяха отправени ден, след като Бюрото публикува над 400 страници документи от разследването на предполагаемата руска намеса в президентските избори. Публикацията съдържа искания към съда да разреши следене на сътрудника на Тръмп Картър Пейдж, заподозрян, че сътрудничи на руските тайни служби.Тръмп обвини ФБР, че е подвело съда, но не представи доказателства за твърдението си. Самият Картър Пейдж заяви пред Си Ен Ен, че твърденията за него са безпочвени: „Това е толкова нелепо. Нямам думи да го опиша. Смешно е!\".Републиканецът Доналд Тръмп спечели президентските избори през 2016 година, нанасяйки шамар на демократите. Те обвиниха щаба му за връзки с Кремъл – нещо, което Тръмп отрича. Американските служби обявиха, че е имало руска атака на изборите за президент. От Москва отричат обвиненията, че са се намесили във вота за държавен глава.", "date": "2018.07.23", "title": "Tръмп вдигна мерника на ФБР"}
{"url": "https://www.novinite.bg/articles/162276/Prokuratura-izdade-evropejska-zapoved-za-Brendo", "text": "Софийска градска прокуратура (СГП) днес издаде европейска заповед за арест на Евелин Банев (Брендо) с цел изпълнение на постановената спрямо него осъдителна присъда от 6 години „лишаване от свобода“.Евелин Банев е осъден за това, че през периода от 17 октомври 2002г. до 30 май 2005 г. на територията на Република България, Великобритания и Северна Ирландия, Британските Вирджински острови, Конфедерация Швейцария и Република Австрия е участвал в организирана престъпна група, създадена с цел да извърши финансови операции със средства, за които е знаел, че от трафик на наркотични вещества.Присъдата спрямо Банев е в сила на 26.04.2018 г. и Софийска градска прокуратура е разпоредила задържане на осъдения Банев и провеждането му в затвора. Спрямо него е наложена и забрана за напускане пределите на страната.След като е установено, че той не пребивава на известните адреси и местонахождението му в страната е неизвестно, Банев е обявен за последователно за местно, общодържавно и международно издирване.", "date": "2018.07.23", "title": "Прокуратура издаде европейска заповед за Брендо"}
{"url": "https://www.novinite.bg/articles/162244/Silno-zemetresenie-raztrese-Iran", "text": " Земетресение с магнитуд 5.9 по скалата на Рихтер разтърси западната част на Иран, предаде радио „Свободна Европа“, позовавайки се на информация на иранските медии.Няколко силни труса са били регистрирани и в южната провинция Хормозган. Над 150 души са пострадали. Епицентърът на земетресението е близо до границата с Ирак.Над двадесет от пострадалите са били хоспитализирани. Нанесени са щети и по жилищни сгради, а на няколко места са се образували свлачища. Според Геологическата топографска служба на САЩ магнитудът е малко по-слаб от обявения в Иран.", "date": "2018.07.23", "title": "Силно земетресение разтресе Иран"}
{"url": "https://www.novinite.bg/articles/162254/Emanyuel-Makron-reorganizira-Elisejskiya-dvorec", "text": "Истинска политическа буря се разрази във Франция заради скандала с висш служител от охраната на държавния глава, заснет да бие демонстранти. По случая бяха обвинени, освен охранителя, още четирима, сред тоито трима полицаи и мъж, работил за партията на Макрон. Френският вътрешен министър ще бъде изслушан днес от парламентарната комисия заради скандала.Еманюел Макрон е наредил да бъде извършена реорганизация на неговата канцелария. Френският президент е признал за слабости в начина, по който Елисейският дворец е подходил към случая. Миналата седмица в. „Монд” публикува видеозапис, на който се вижда как президентският охранител Александър Бенала влачи жена, а после бие мъж по време на протести на 1 май в Париж. Скандалното видео е било предадено от трима полицаи. Те са отстранени от служба и обвинени в нарушаване на професионалната тайна.Срещу президентския телохранител Александър Бенала бяха повдигнати обвинения за насилие над протестиращи хора на 1 май. Той беше уволнен в петък, а на следващия ден следователи претърсиха дома му.Същото обвинение е повдигнато и срещу Венсан Краз - член на управляващата партия \"Република, напред!\". Според разследващите двамата са били на демонстрацията на 1 май като наблюдатели, не е ясно обаче защо са били с полицейски каски.Докато тече процесът, Бенала и Краз нямат право да носят оръжие и да заемат обществени длъжности.Случаят предизвика вълна от обществено недоволство във Франция. Макрон е определил действията на своя бодигард като \"неприемливи\" и \"шокиращи\". Френският президент е критикуван, че дълго мълча по случая и не е предприел действия по-рано. ", "date": "2018.07.23", "title": "Еманюел Макрон реорганизира Елисейския дворец"}
{"url": "https://www.novinite.bg/articles/162251/Shte-ima-vtori-probi-za-chuma-po-jivotnite-ot-vsichki-stada-v-zona-ot-20-km", "text": "Втори проби за чума по животните трябва да се вземат не само от село Болярово, а от всички стада в обособената 20-километрова зона, а в най-скоро време ще бъдат наети фирми за подпомагане в почистването на стопанствата. Това каза министърът на земеделието Румен Порожанов в ефира на БНТ. \"Имаме под възбрана седем общини, които да търгуват своите продукти. Това са само част от сериозните икономически загуби, които може да предизвика разпространението на болестта\", добави той. Министърът подчерта, че е създадена организация, така че между 5- и 7-дневен срок да бъдат изплатени обезщетенията на всички стопани, чиито животни са били евтаназирани. \"Убеден съм, че БАБХ е свършила коректно работата си. Животните ще останат под постоянно наблюдение. Никой няма за цел да манипулира. Изнесохме данни, че в района на трите села има 22 положителни проби\", припомни Порожанов. По повод стадото на Тодорка Сакалиева, която медиите наричат баба Дора, той добави, че освен обезщетението не нея й е било предложено стадо от сто кози, което да й предостави, но тя била отказала. \"От края на тази седмица ще наемем фирми, за да помогнем на малките стопани да изчистят дворовете си – заради потенциалните заразители. Тази болест се е завъртяла през Северна Африка и е достигнала до Турция. В момента се опитваме да намерим основната причина, заради която е дошла\", каза той. Пресцентърът на Министерството на земеделието съобщи, че по хуманен начин са умъртвени всички животни от последните три стада в село Шарково, област Ямбол. Стопаните от Шарково ще получат обезщетение от не по-малко от 190 лв. на овца или коза, като плащането започва утре. Фермерите от селата Крайново и Странджа вече са получили парите си в петък.", "date": "2018.07.23", "title": "Ще има втори проби за чума по животните от всички стада в зона от 20 км"}
{"url": "https://www.novinite.bg/articles/162267/Erdogan-zaminava-na-chetiridnevna-obikolka-v-Afrika", "text": "Турският президент Реджеп Тайип Ердоган заминава на 25-ти юли на четиридневно посещение в две африкански страни, съобщи Анадолската агенция, цитирана от БТА.Кабинетът на президента съобщи, че Ердоган ще присъства на срещата на върха на страните от групата БРИКС - Китай, Бразилия, Русия, Индия и Южна Африка, от 25-ти до 27-ми юли в Йоханесбург, Южна Африка.Присъствието на Ердоган на срещата ще бъде първият контакт на високо равнище между Турция и БРИКС.В Йоханесбург турският президент ще има двустранни разговори с лидерите на страните членки на БРИКС и на други страни, поканени на срещата.На 28-ми юли турският президент ще бъде на официално посещение в Замбия, където ще се срещне с президента Едгар Лунгу, за да обсъдят двустранните отношения и да разменят мнения по регионални и международни въпроси.Това ще бъде първото официално посещение на турски президент в Замбия. ", "date": "2018.07.23", "title": "Ердоган заминава на четиридневна обиколка в Африка"}
{"url": "https://www.novinite.bg/articles/162233/Dnes-nad-po-golyamata-chast-ot-stranata-shte-e-predimno-slanchevo", "text": "Днес над по-голямата част от страната ще е предимно слънчево. Над Северна България още преди обяд, а над Южна – по-късно през деня, отново ще се развива купеста и купесто-дъждовна облачност, на много места ще има валежи и гръмотевични бури. Ще има и градушки. Ще духа слаб до умерен северозападен вятър. Максималните температури ще са между 28° и 33°, в София около 28°. През нощта срещу вторник валежите ще продължат, в Източните Родопи ще са значителни. В планините около и след обяд ще се развива купесто-дъждовна облачност, ще има краткотрайни валежи и гръмотевици. По билата ще духа слаб до умерен западен вятър. Максимална температура на височина 1200 метра около 24°, на 2000 метра – около 17°.По Черноморието още преди обяд ще се развива купесто-дъждовна облачност, ще има краткотрайни валежи и гръмотевици. Ще духа слаб до умерен вятър от изток-югоизток. Максимални температури по крайбрежието: 27-29°. Температурата на морската вода е 26-27°. Вълнението на морето ще бъде 1-2 бала.", "date": "2018.07.23", "title": "Днес над по-голямата част от страната ще е предимно слънчево"}
{"url": "https://www.novinite.bg/articles/162245/Dneven-horoskop-za-ponedelnik", "text": "Проявете разбиране към проблемите на другите и не показвайте раздразнението си от несъвършенството им. Също така запазете неутралност, ако ви въвлекат в спор и не се намесвайте в решенията на никого. Обърнете повече внимание на собствените си задачи.Ако срещнете забавяне в развитието на делата ви или други проблеми, не унивайте. Мислете положително и също така се отнасяйте добронамерено към хората, с които работите. Много скоро нещата ви ще тръгнат в желаната посока.Следвайте програмата си и по възможност не се обвързвайте с нови отговорности, за да ви стигне времето. Среща с неочакван човек ви носи искрена радост и приятни емоции. Вечерта също е наситена с изненади. Радвайте се на малките моменти в живота.", "date": "2018.07.23", "title": "Дневен хороскоп за понеделник"}
{"url": "https://www.novinite.bg/articles/162232/Organizaciya-na-dvijenieto-vav-vrazka-s-remont-na-ul-quotJoakim-Karchovskiquot", "text": "Във връзка с преасфалтиране на ул.\"Йоаким Кърчовски\" в участъка между ул.\"Владайска\" и ул.\"Дамян Груев\" се въвеждат промени в организацията на движение. Забранява се влизането на пътни превозни средства, както следва: - от 00.00 часа на 23.07.2018 г. до 24.00 часа на 27.07.2018 г. по ул.\"Йоаким Кърчовски\" в участъка между ул.\"Владайска\" и ул.\"Дамян Груев\"; - от 00.00 часа на 28.07.2018 г. до 24.00 часа на 31.07.2018 г. по ул.\"Йоаким Кърчовски\" в участъка между ул.\"Владайска\" и ул.\"Дамян Груев\", както и през кръстовището ул.\"Йоаким Кърчовски\" - ул.\"Дамян Груев\".", "date": "2018.07.23", "title": "Организация на движението във връзка с ремонт на ул. &quot;Йоаким Кърчовски&quot;"}
{"url": "https://www.novinite.bg/articles/162262/Rekordno-visoki-temperaturi-v-Yaponiya", "text": "Японските медии съобщиха, че в град северно от Токио са били измерени най-високите температури, откакто в Япония се води статистика.Тази сутрин температурите в Кумагая, намираща се на 65 километра северозападно от столицата, достигнаха 41,1 градуса по Целзий. Япония и Южна Корея са обхванати от продължителна гореща вълна. Според японската агенция Киодо в страната са регистрирани повече от 40 смъртни случая, предизвикани от жегата. В Южна Корея жертвите са най-малко 20.Прогнозите са, че горещини ще се задържат. Очаква се днес в Централна Япония температурите да стигнат до 39 градуса, а в Токио 37. Южнокорейската агенция Йонхап съобщи, че най-високата сутрешна температура на сянка в страна е измерена в град Каннън - 31 градуса в 6.45 ч. сутринта. А сутринта в Сеул бе 29 градуса. Стотици хора са настанени в Япония в болници. Властите предупредиха хората да стоят на закрито и да използват климатици.", "date": "2018.07.23", "title": "Рекордно високи температури в Япония"}
{"url": "https://www.novinite.bg/articles/162274/Golyam-skandal-s-vaksini-sreshtu-byas-trese-Kitaj", "text": "Китайският премиер Ли Къцян призова за тежки санкции и нулева толерантност след скандала с ваксини, който доведе до срив при акциите на фармацевтичните компании в страната, съобщава Франс прес. Китайската служба за храните и лекарствата (China Food and Drug Administration) обяви, че е спряла производството на ваксини срещу бяс на голяма компания - Чанчун Чаншън (Changchun Changsheng), след като при инспекция са открити фалшифицирани данни и други проблеми. Фирмата е \"прекрачила червената линия на етиката\", каза Ли Къцян. Премиерът обяви, че се създава правителствена комисия за разследване, която да извади на бял свят практиките на целия сектор. \"Няма значение кои са замесените компании или хора, те ще подлежат на тежки санкции и ние ще покажем нулева толерантност\", заявява Ли Къцян в комюнике, публикувано снощи на сайта на правителството. Скандалът предизвика лавина от статии и коментари, които засилиха страха и гнева на обществото, което в по-голямата си част определя националната фармацевтична индустрия като слаба. Акциите на основните китайски производители на ваксини се сринаха днес. На борсата в Шънчжън три от компаниите отчетоха максимално допустимия спад от 10 процента - Уолвакс биотекнолъджи (Walvax Biotechnology), Шънчжън кантай (Shenzhen Kangtai) и Чунцин Чжъфей (Chongqing Zhifei). Компанията майка на Чанчун Чаншън, която е в центъра на новия скандал, също отчете спад от 10 процента на котировките си. Тя е вторият най-голям производител на ваксини против бяс в Китай. Регулаторният орган обяви, че инкриминираните дози не са напуснали завода на компанията. Медиите в страната обаче твърдят обратното и родители са обезпокоени от прилагането на ваксини, неотговарящи на стандартите, върху децата им. Освен това северната провинция Хъбей съобщи днес, че 150 000 души са били ваксинирани срещу дифтерия, тетанус и коклюш с по-ниско качество ваксини, произведени от друга компания.", "date": "2018.07.23", "title": "Голям скандал с ваксини срещу бяс тресе Китай"}
{"url": "https://www.novinite.bg/articles/162234/Kakvo-e-Hrana-ne-vojna-Sofiya", "text": "\"Храна, не война - София\" e самоорганизирана инициатива за подкрепа на хора в нужда. Вече втора година всяка неделя доброволци готвят и споделят заедно с десетки гладни хора вкусна вегетарианска храна, дрехи, обувки и преди всичко - грижа и съпричастност.За да станеш част от тази Солидарна акция, трябва просто да влезеш в кухнята на Солидарния клуб някоя неделя и да помогнеш за приготвянето и раздаването на храната. Повече за инициативата разказва Галина Лачева: \"Имали сме опити, между другото, за взаимодействие с институции, например пуснали сме официално предложение към парламента и Министерски съвет за това столовата на държавната администрация, които не се използват в неделя, да бъдат използвани за солидарни кухни като нашата. На практика няма никакво движение, за което е необходимо да пускаме явно жалби, защото не спазват законово установения срок да реагират. Свързали сме се и с църквата близо до мястото, където сме ситуирани, с молба да ни дадат възможност в техния двор да се събираме при хубаво време и да можем да седнем нормално. Защото нашето пространство е сравнително малко, толкова можем да си позволим с дарения и доброволно отделяне за наем. Нищо не направиха, просто не ни отговориха. Така че, на този етап действаме, общо взето, на ниво гражданска самоорганизация\".", "date": "2018.07.23", "title": "Какво е „Храна, не война - София“?"}
{"url": "https://www.novinite.bg/articles/162235/Stolichniyat-zoopark-pregovarya-za-barnesta-mechka", "text": "Нови обитатели в столичния зоопарк, реконструкции, лятно кино и демонстрации как реагират животните на играчки или храна. На това можете да станете свидетели във връзка със 130-ата годишнина от основаването на зоопарка в София. Директорът на зоопарка Добромир Бориславов разкри пред Дарик някои подробности: \"От вече близо месец имаме камилата Лени, която дойде от унгарски зоопарк, млад мъжки екземпляр. Сега вече стават два мъжки, но първият е на преклонна възраст. Сега търсим женска, за да направим камилско семейство. В момента водим преговори за транспорта на една бърнеста мечка - много екзотичен вид мечка, каквато не е имало досега в зоологическата градина. Предстои да се сдобием с този изключително интересен вид мечка, но не искам да се ангажирам кога точно, тъй като зависи от много фактори като комуникация межди зоопарковете, транспорт и т.н., но при всички положения ще се похвалим\".", "date": "2018.07.23", "title": "Столичният зоопарк преговаря за бърнеста мечка"}
{"url": "https://www.novinite.bg/articles/162237/10-renovirani-avtobusa-vozyat-stolichani-do-Vitosha", "text": "\"Столичният автотранспорт\" купува 10 реновирани автобуса, които ще се движат до природен парк \"Витоша\". Те ще заменят изцяло амортизираните превозни средства, които се движат по линии 63, 163 и 66. Това каза зам.-кметът Евгени Крусев по време на проверката си на редовността и обслужването на линия 63. Столичани недоволстват от претъпкани автобуси до Витоша Столичани недоволстват от претъпкани автобуси до Витоша Рейсовете били постоянно препълнени и без климатик Автобусите ще бъдат съобразени с особеностите на маршрута по трите линии и с по -голям брой седалки, тъй като се пътува по-дълго и теренът е планински. Автобусите ще бъдат с ръчни скоростни кутии и дизелови двигатели, което предполага по-голяма устойчивост и сигурност за пътуващите при продължително изкачване и спускане на сериозни наклони и голяма денивелация. Възможност за столичани повече да посещават планината през лятото Възможност за столичани повече да посещават планината през лятото Автобусите по линия 63 ще работят и в делнични дни Обществената поръчка за доставка ще бъде обявена през август. Очаква се превозните средства да бъдат доставени прeз зимата на тази година. Центърът за градска мобилност има за цел да следи натовареността на линиите и при необходимост да пуска допълнителни превозни средства до природен парк \"Витоша\", обясни още Евгени Крусев.", "date": "2018.07.23", "title": "10 реновирани автобуса возят столичани до \"Витоша\""}
{"url": "https://www.novinite.bg/articles/162272/Preduprejdavat-za-valeji-i-vav-vtornik-oranjev-kod-za-11-oblasti", "text": "През нощта срещу вторник се очакват валежи и гръмотевични бури, като на места, главно в югоизточната половина на страната, валежите ще са интензивни и със значителни количества. Във вторник облачността ще е предимно значителна и на много места отново ще има валежи, като остават условията за локални градушки. Около обяд ще има временни разкъсвания на облачността и тогава явленията ще са на по-малко места. Ще духа до умерен вятър от север-североизток. Ще е по-хладно с максимални температури между 23 и 28 градуса. Есенното време ще се запази до края на юли За 11 области на страната е обявен оранжев код за валежи и гръмотевични бури за 24 юли, сочи справка в сайта на НИМХ-БАН. Предупреждението е в сила за областите Ловешка, Габровска, Пазарджишка, Пловдивска, Старозагорска, Сливенска, Бургаска, Ямболска, Хасковска, Кърджалийска и Смолянска. През следващото денонощие в тези области синоптиците предупреждават, че ще има интензивни валежи и гръмотевични бури. Има условия и за градушки. През нощта срещу вторник и във вторник преди обяд количествата ще надхвърлят 35 л/кв.м, в отделни райони ще достигнат 60-80 л/кв.м. И след обяд ще има валежи, но вече ще са на по-малко места и по-малко като количества. карта НИМХ-БАН За 14 области на страната е обявен жълт код за 24 юли. Предупреждението е в сила за областите Монтанска, Врачанска, Плевенска, Великотърновска, Русенска, Търговищка, Разградска, Силистренска, Шуменска, Добричка, Варненска, Софийска област, София град и Благоевградска. В тези области през денонощието се очаква да има интензивни валежи и гръмотевични бури. Ще има условия и за градушки. През нощта срещу вторник и във вторник преди обяд количествата ще достигнат 30-35 л/кв.м. И след обяд ще има валежи, но вече ще са на по-малко места и по-малко като количества. дъжд чадър ThinkStock/Getty Images Над Черноморието ще е предимно облачно. Ще има валежи от дъжд, на места главно в сутрешните часове ще са интензивни и със значителни количества. Ще духа умерен север-североизточен вятър. Максимални температури по крайбрежието: 24-27. Температурата на морската вода е 25-26 градуса. Вълнението на морето ще бъде 2-3 бала. Над планините ще преобладава облачно време с валежи от дъжд и гръмотевична дейност. Около обяд явленията ще са на по-малко места. Ще духа умерен, по високите и открити части и временно силен североизточен вятър. Максималната температура на височина 1200 метра ще е около 18, на 2000 метра - около 12 градуса. времето дъжд чадър кучета ThinkStock/Getty Images В сряда и четвъртък отново на много места в страната ще има краткотрайни, в отделни райони интензивни валежи, главно след обяд и до полунощ, придружени и с гръмотевици. На повече места ще са валежите в Северна България и планините, а в сряда - все още на места и в източните райони. Запазват се условията и за градушки. Ще се задържи хладно за края на юли с максимални температури под 30 градуса.", "date": "2018.07.23", "title": "Предупреждават за валежи и във вторник, оранжев код за 11 области"}
{"url": "https://www.novinite.bg/articles/162240/Hilyadi-praznuvaha-i-sportuvaha-na-Vitosha-sas-Sofiya-evrostolica-na-sporta", "text": "Над две хиляди софиянци и гости на столицата се включиха в четвъртото издание на Витоша Летен Фест. Празникът събра край х. Момина скала множество приятели на спорта и доброто настроение, които  преживяха един прекрасен ден сред зеленината, прохладата и красотите на планината.Фестивалът се организира за четвърта поредна година под мотото „Обичам спорта, Обичам София, Обичам Витоша“ като част от инициатива „София – Европейска столица на спорта“ и от програмата на Столична община за предоставяне на повече възможности на столичани и гостите на града за активен и здравословен начин на живот.В планинското бягане по 14-километровото трасе с име „Кумата“ най-бърз бе Димчо Мицов от Сапарева баня, финиширал за 47:41 мин., пред Георги Гергов от Стратеш Атлетик Ловеч 48:01, трети е Александър Спасов от Team Skisharki/ Жулистан 50:50. При жените единствена под 1 час финишира Маринела Нинева от КЛА Локомотив Дряново - тя грабна победата с резултат 58:48 мин., пред Елена Димитрова от 5kmRun 1.01:26 ч., Антония Маринова 1.02:52 ч. и др.При колоездачите най-бързи с 55:09 мин. са едновременно финиширалите Илко Илиев и Александър Минчев. При дамите победителка е  Нели Стоянова с 1:43:09 ч. Общо участниците във всички състезания бяха над 650.Без състезателен характер туристическият поход привлече много любители на планинските преходи. По 3.5-километровата пътека с име „Обичам Витоша“ потеглиха няколко стотин души, сред които деца, цели семейства и стари планинари. Те бяха предвождани от планински водачи, а след края на похода се включиха в забавната програма, организирана от Столична община и „София – Европейска столица на спорта“.На широката поляна пред х. Момина скала хиляди столичани участнаха в многото активности, спортни и забавни прояви, подготвени от организаторите. На голям интерес особено сред децата се радваше безплатният алпийски тролей, осигурен от „Мачирски спорт“. През целия ден не секна потокът от желаещи да изпитат емоцията от „прелитането“ по опънатото над Боянската река въже. Новото тази година бе специалният кът, където осигурени от организаторите аниматори забавляваха децата със забавни игри, рисунки, конкурси и надпревари през целия ден.Междувременно присъстващите се радваха на богата забавно-музикална програма с изпълненията на алпийски песни, на певческите групи от клубовете за „Здраве и дълголетие“ и др. Празникът завърши с гимнастически упражнения на хората от третата възраст и с изпълнения на самодейни любители на планинарските песни.Призьорите бяха наградени от зам.-кмета Дончо Барбалов, който поздрави участниците и присъстващите на феста, като изтъкна, че  тазгодишният празник затвърждава традицията на една важна и полезна за столичани спортна инициатива по проекта „Европейска столица на спорта“. Призьорите в отделните надпревари бяха отличени с медали и купи, а най-добрите във всички възрасти в състезанията по планинско бягане и планинско колоездене си разделиха общ награден фонд от 5400 лв., който е рекорден в историята на Феста. Всъщност, обаче, победители този ден бяха всички дошли на спортния празник и прекарали един чудесен летен ден сред зеленината, природата и красотите на планината.Пълен списък с призьорите във втория „Летен Фест Витоша по инициатива София2018“ и резултатите можете да видите на следния линк:  Много информация и снимки ще намерите в сайта , на Facebook страницата Sofia2018 – Европейска столица на спорта, както и в специалната Facebook страница за събитието Витоша Летен Фест 2018.\r\n\r\n", "date": "2018.07.23", "title": "Хиляди празнуваха и спортуваха на Витоша със София – евростолица на спорта"}
{"url": "https://www.novinite.bg/articles/162236/Zabranyava-se-vlizaneto-na-patni-prevozni-sredstva-v-uchastak-na-bul-Arsenalski", "text": "От 00.00 часа на 23.07.2018 г. до 24.00 часа на 12.08.2018 г. се забранява влизането на пътни превозни средства по южната половина от пътното платно на бул.“Арсеналски“ в участъка от ул.“Църноок“ до ул.“Зорница“. Движението на пътни превозни срества ще се извършва двупосочно в по една лента в посока по северната половина от пътно платно на булеварда. Промяната в организацията на движение се налага във връзка с рехабилитацията на уличен канал по бул. „Арсеналски”.", "date": "2018.07.23", "title": "Забранява се влизането на пътни превозни средства в участък на бул. „Арсеналски“"}
{"url": "https://www.novinite.bg/articles/162238/Sofiya-Perforatorite-v-istoriyata-do-2-g-tiket-sistema", "text": "Над 73,2 млн. лв. ще струва изграждането на тикет система за столичния градски транспорт. Това стана ясно, след като комисията, която оценяваше 10-те кандидати, класира в петък на първо място българо-турският консорциум \"Си Ен Ес- София Тикетинг Систем\". Той е предложил най-ниска цена сред кандидатите за изграждане на тикет системата, съобщиха от Центъра за градска мобилност. В консорциума влизат фирмите “Компютърнет Сървисиз”, “Асис Електроник Ве Билишим Системлери”, “Аноним Ширкети” и “Тикси”. Подизпълнител ще е “Макстел”. Тикет системата трябва да е готова до 24 месеца. Предвижда се монтиране на 15 000 устройства в над 1350 превозни средства на градския транспорт, включително и метрото. Във всички превозни средства ще има и видеонаблюдение. С тикет системата софиянци ще могат да пътуват в градския транспорт с един превозен документ, а не както сега да има отделни билети за метрото. Освен това билетите и картите ще може да се зареждат от всички видове мобилни устройства, а перфораторите ще се премахнат, съобщава \"24 часа\".", "date": "2018.07.23", "title": "София: Перфораторите в историята, до 2 г. тикет система"}
{"url": "https://www.novinite.bg/articles/162265/Cheshki-policai-patrulirat-po-ulicite-na-Slanchev-bryag", "text": "Полицаи от чужди държави патрулират по улиците на к.к. \"Слънчев бряг\". Освен от Румъния за първи път тази година в курорта присъстват и техни колеги от Чехия. Командированите чужди служители на реда ще останат у нас до края на месец август.Всяка сутрин полицаите от Чехия, Полша и Румъния участват в оперативка заедно с българските си колеги. Необходимостта от допълнителни екипи полицаи на север от Бургас станала ясна още през миналото лято. Затова първите командировани в к.к. \"Слънчев бряг\" вече са на пост.\"През миналата година имаше завишен брой на чешки туристи и казуси с техни проблеми, което наложи да поискаме помощ от тяхното министерство на вътрешните работи\", заяви Живко Даскалов, началник на районното полицейско управление в Несебър.\"Опитваме се да помагаме, когато хората си губят документите или стават обект на кражби в автобус. Има случаи, които не могат да бъдат разрешени от българските колеги, заради това, че не знаят езика. Тогава работим и като преводачи\", каза Дмитрий Белотскии, полицай от Чехия. Част от командированите полицаи за пръв път са в България. Румънският екип е с опит у нас, а някои от тях дори говорят български. Освен по-лесно снемане на показания на пострадалите, работата на чуждестранните полицаи по Черноморието има и друг ефект. \"Когато видят представител на тяхната родна полиция, това им дава спокойствие и по-голямо доверие, както към нас, така и към тях. Така много бързо се решават казусите им\", добави Живко Даскалов, началник на районното полицейско управление в Несебър.Към момента полицията в Несебър има нужда от подкрепление от свои колеги от Великобритания и Русия, тъй като това са двете държави, от които у нас има най-много туристи.", "date": "2018.07.23", "title": "Чешки полицаи патрулират по улиците на \"Слънчев бряг\""}
{"url": "https://www.novinite.bg/articles/162268/Strashna-strelba-kraj-plevensko-selo", "text": "Шофьор е стрелял по друг автомобил в близост до село Лазарово, съобщиха от пресцентъра на МВР. Вечерта на 19 юли, жител от село Търнак сигнализирал в полицията за инцидент, възникнал в близост до село Лазарово. Мъжът обяснил, че шофирайки, бил засечен от „Ауди А3“, чийто водач, при извършване на изпреварване, извадил пистолет и произвел изстрел по посока на лекия му автомобил. В резултат на незабавните оперативно-издирвателни действия било установено, че зад волана на „Ауди“-то бил 29-годишен от село Лазарово, който е и произвел изстрела със законно притежаван газов пистолет. Оръжието е предадено доброволно и се намира на съхранение в РУ-Кнежа. По случая е образувано досъдебно производство за престъпление по чл. 325, ал. 1 от НК. Уведомена е прокуратурата.", "date": "2018.07.23", "title": "Страшна стрелба край плевенско село"}
{"url": "https://www.novinite.bg/articles/162279/Arheolozi-otkriha-izklyuchitelna-nahodka-v-srednovekovna-krepost", "text": "Оловен печат, какъвто досега не е откриван в България, откриха археолози при разкопкитена средновековната крепост Лютица, край Ивайловград, съобщиха от Националния исторически музей.През тази година на крепостта Лютица работят две експедиции - на Националния исторически музей и на Националния археологически институт с музей при БАН, която се финансира от Министерството на културата. Първите проучвания започнали през юли. Археологът от НИМ Виолина Кирякова попаднала на ценния печат. Той е с изображение на императрицата Ирина (Йоланда) Монфератска Комнина Дукена Палеологина, втората съпруга на Андроник II Палеолог. От едната страна е изобразена Ирина, а от двете й страни са изписани имената. От другата страна има изображение на Богородица с младенеца.Според проф. Константин Дочев това е първият такъв печат, открит в България, а другите известни са два и се съхраняват в Британския национален музей. Находката е изключително ценна и показва, че Лютица е важен български град, с управителите на който са водели кореспонденция владетелите на най-големите средновековни държави.Според доц. Владимир Пенчев императрицата е управлявала в периода 1284 - 1317 г. Ирина е родена с името Йоланда през 1274 г. в княжество Монферат, днешна Италия. Тя е дъщеря на Вилхелм VII (1240-1292), маркиз дьо Монферат, и на втората му съпруга Беатрис Кастилска (1254-1286). Ирина e внучка по майчина линия на Виоланта Арагонска и крал Алфонсо X от Кастилия. През 1284 г. Йоланда е омъжена за овдовелия византийски император Андроник II и приема православното име Ирина, значещо мир.", "date": "2018.07.23", "title": "Археолози откриха изключителна находка в средновековна крепост"}
{"url": "https://www.novinite.bg/articles/162273/Gorski-pojar-kraj-plovdivsko-selo", "text": "Няколко десетки декара горски площи горят в района над пловдивското село Марково, съобщават от БТВ. Към мястото са изпратени два противопожарни автомобила, но достъпът до епицентъра на пожара е затруднен поради силно пресечната местност. В гасенето на пламъците са се включили и служители на горското стопанство. Пушеците се виждат от Околовръстното край Пловдив. За момента няма данни за застрашени от пламъците хора и постройки.", "date": "2018.07.23", "title": "Горски пожар край пловдивско село"}
{"url": "https://www.novinite.bg/articles/162282/Zaradi-chumata-ES-poema-75-ot-obezshteteniyata-za-horata", "text": "ЕС е одобрил мерките за справяне с чумата по дребния преживен добитък у нас и поема голяма част от компенсациите за животновъдите, съобщи евродепутатът Емил Радев от ЕНП-ГЕРБ. \"Европа даде отлична оценка на действията на българските власти и ЕС ще поеме 75% от обезщетенията, които са за загубените животни на българските стопани, така че ЕС е ангажиран на сто процента със справянето с този проблем\", каза той, цитиран от БНР. В село Шарково започва изплащането на обезщетенията на стопаните, чиито кози и овце бяха умъртвени заради чумата. Министерството на земеделието съобщи в неделя, че са умъртвени и последните животни, набелязани за евтаназиране. Фермерите ще получат не по-малко от 190 лева на животно. Стопаните очакват да приключи пълната дезинфекция на оборите, за да започне да тече 21-дневният карантинен период, след който могат отново да имат животни. Ще продължи вземането на проби от животните за изследване на всеки 20 дни. Сега това става в зона от 10 км около огнищата на зараза, но по препоръка от Европейската комисия зоната ще се разшири на 20 км, за да се следи за евентуално разпространение на заразата. Заради опасността от африканска чума по свинете по сухопътната граница между България и Румъния започва разчистване на терени с цел изграждане на ограда. Тя трябва да спира движението на диви свине от Румъния, където има стотици огнища на заболяването. Ветеринарите в Берковица и района са с повишено внимание. Най-важно е да се регистрират всички свине от домашните стопанства, защото в крайните квартали много жители на града отглеждат по едно-две прасета за собствени нужди. Освен това, жителите на града трябва да съобщават за всяка умряла домашна или дива свиня. Открит е дежурен телефон в общината. Сигнали може да се подават и на телефон 112. Жандармерията допуска в района единствено граждани с местна регистрация.", "date": "2018.07.23", "title": "Заради чумата: ЕС поема 75% от обезщетенията за хората"}
{"url": "https://www.novinite.bg/articles/162283/Izsledvane-Kolko-balgari-shte-ostanat-do-2070-godina", "text": "Трайна тенденция на намаляване с 30 на сто на населението в дългосрочна перспектива - това показва демографската прогноза на Евростат за България за периода 2016-2070 година.По данните на Евростат, от 7.1 милиона души през 2016 година може да се стопим до 4.9 милиона до 2070 година.Още по-голям е сривът на населението в трудоспособна възраст, което до 2060 година се очаква да намалее с близо 40%, Тези данни са отчетени в приетия от правителството Доклад за националната ни сигурност през 2017-та година. Основните фактори за демографската картина са ниските нива на раждаемост, миграцията и смъртността.По данни на статистиката, към края на миналата година населението у нас е седем милиона и 50 хиляди и намалява с близо 52 хиляди спрямо 2016 година. На хиляда мъже се падат 1060 жени. През 2017 намалява броят на живородените деца.Те са почти 64 хиляди, но са с повече от хиляда по-малко спрямо 2016 година. В 19 области раждаемостта е по ниска от средната за страната. С най-ниските стойности са Габрово и Видин. Нарастват регистрираните бракове - 28 600.", "date": "2018.07.23", "title": "Изследване: Колко българи ще останат до 2070 година"}
{"url": "https://www.novinite.bg/articles/162271/Darjavni-registri-vazkresiha-pochinal-predi-tri-godini-lider-na-SDS", "text": "Агенцията по вписванията, Търговският регистър и Регистърът на юридическите лица с нестопанска цел регистрираха на 28 юни Сдружение „Регионална агенция за икономическо развитие – Благоевград”. За негов представляващ е посочен починалият през март 2015 г. бивш лидер на СДС в Благоевград и съсобственик на ЗСТ Альоша Кирилов Сиджимов, съобщава Struma.bg.На същата дата Сиджимов е посочен и като член на Управителния съвет на сдружението наред с бизнесмена Спас Стамболиев, бившия областен управител Борис Маскръчки и някогашната служителка в Регионалната служба по заетостта Таня Цветкова.От трите регистъра става ясно, че всъщност РАИР е служебно пререгистрирана начело с покойния Сиджимов, а през последните 3 г. тя е била в процедура по обявяване в несъстоятелност по искане на НАП, на която сдружението дължи 3000 лв. След като няколко години се опитвала безуспешно да си събере задължението, приходната агенция спазила вътрешноведомствената разпоредба да отнесе делото в съда и внесла искане за обявяване на РАИР в несъстоятелност въпреки предизвестения резултат.На 14.02.2017 г. благоевградският окръжен съдия Петър Узунов обявил неплатежоспособността на сдружението с начална дата от август 2015 г. и открил производството по несъстоятелност, отделно от това, допуснал обща възбрана и запор върху имуществото на РАИР и прекратил дейността му, разпореждайки сдружението да се издължи на НАП. През май 2018 г. парите обаче още не са внесени и по тази причина съдия Узунов прекратява производството по несъстоятелност и праща РАИР в историята.", "date": "2018.07.23", "title": "Държавни регистри възкресиха починал преди три години лидер на СДС"}
{"url": "https://www.novinite.bg/articles/162284/Zakrivat-ezikovata-gimnaziya-v-Targovishte", "text": "Профилираната гимназия с изучаване на чужди езици „Митрополит Андрей“ в Търговище ще бъде закрита. За това се настоява в докладна записка на общинската администрация, която ще бъде разгледана на сесията на Общинския съвет на 27 юли. В документа се казва, че основната причина за закриване на училището е отливът на ученици и фактът, че от учебната 2014/2015 година езиковата гимназия не успява да сформира паралелки в 8 клас. Тази година завърши последният випуски на гимназията и в момента там не учат ученици.„Педагогическият персонал е устроен на друга работа, а сградата остава на разположение на основното училище, с което а делихме’’, каза пред БНР директорът на езиковата гимназия в Търговище Атанас Цанев.", "date": "2018.07.23", "title": "Закриват езиковата гимназия в Търговище"}
{"url": "https://www.novinite.bg/articles/162280/Patruli-na-MVR-sledyat-za-spazvane-na-zapovedite-za-ogranichavane-na-chumata", "text": "Министерството на вътрешните работи съобщава, че изпълнява заповедите за подпомагане на дейностите на Българската агенция по безопасност на храните и на Министерството на земеделието, храните и горите. Сред важните въпроси, по които работи Оперативният щаб за координиране на ситуацията и ограничаване на заболяванията по животни заедно с всички служби, е събиране на факти с оглед установяване откъде е дошла чумата по дребните преживни животни.Друга актуална задача, която МВР изпълнява, е охраната при транспортирането и загробването на умъртвените по хуманен начин животни. Осигурена е и охрана на местата за раздаване на компенсациите на стопаните, което започна в края на миналата седмица. Във връзка с това са дадени точни инструкции към съответните ОДМВР.", "date": "2018.07.23", "title": "Патрули на МВР следят за спазване на заповедите за ограничаване на чумата"}
{"url": "https://www.novinite.bg/articles/162250/BSP-Tryabva-da-popitame-horata-za-vavejdaneto-na-evroto", "text": "В неделя БСП представи нова програма за бъдещето на страната, която социалистите нарекоха „Визия за България”. Според тях това не е алтернатива на ГЕРБ, а на системата.Корнелия Нинова обясни, че новата визия е провокирана от диагнозата на един учен от БАН, че България е в клинична демографска смърт. Социалистите обсъдиха идеите за развитие на страната в четири приоритетни сфери - икономика и доходи, регионално развитие, здравеопазване и образование.„Корнелия Нинова постави въпроса за еврото на обсъждане в БСП с цел да се започне този разговор.Идеите ни в документа подлежат на дискусия и ще обикаляме страната, за да се срещнем с организации. Няма как да си затворим очите, че в България има много хора, които поставят под въпрос полезността на това действие. Искаме да чуем какво мислят хората”, обясни Александър Симов от БСП, пред Nova.Относно предложението за безплатни детски градини, той поясни, че става въпрос за политическа воля за промяна, а не да се вземат пари от една сфера и да се дадат в друга.„Става въпрос за цялостна реорганизация на държавата. Не е разговор за пари, а за реална и конкретна политика. Разговорът за пари ще излезе на дневен ред, но когато започнат да се правят тези мерки”, каза още депутатът от БСП.„На практика има две Българии, които нямат нищо общо помежду си. Ако ние не направим политика, която да запуши тази голяма разлика, никога няма да можем да кажем, че сме просперираща държава. Затова са и тези идеи – за безплатни детски градини, както и това болниците да не са повече търговски дружества. Това са нормални неща, които трябва да бъдат променени”, каза още Симов.", "date": "2018.07.23", "title": "БСП: Трябва да попитаме хората за въвеждането на еврото"}
{"url": "https://www.novinite.bg/articles/162239/Paten-incident-e-vazniknal-blizo-do-grad-Smyadovo", "text": "Пътен инцидент е възникнал близо до град Смядово. Сигнал за произшествието бил приет преди минути в дежурната част на областната дирекция. По първоначална информация са се ударили тежкотоварен и лек автомобил. Екипи на полиция, пожарна и спешна помощ са насочени към мястото на инцидента. Спасители са оказали съдействие за изваждане на двама, които са пътували в лекия автомобил. Движението в участъка е затруднено  и ще се пренасочва през град Смядово. Молим водачите да шофират с повишено внимание и да спазват ограниченията на скоростта при преминаване през града. Причините за инцидента се изясняват.", "date": "2018.07.23", "title": "Пътен инцидент е възникнал близо до град Смядово"}
{"url": "https://www.novinite.bg/articles/162269/Valeri-Simeonov-zapali-moreto", "text": "Абсурдните проверки на вицепремиера Валери Симеонов и законът за шума, който за момента мина само на първо четене в Народното събрание, пораждат недоволство в туристическия сектор. Това дори принуди Волен Сидеров да провери какви са всъщност \"ударите\" на коалиционния му партньор. Собствениците и управители на заведения се страхуват да говорят открито. Някои дискотеки са шумово изолирани и спазват закона, при други – стопаните им ходят по ръба на правилата. По между си обаче те споделят сериозните си притеснения от намеренията на Симеонов по морето да стане тихо. Според новите правила, които ще влязат в сила от другата година глобите за провинените ще са още по-солени: От 500 до 1000 лева при първо нарушение, а при второ от 2000 до 6000 за физически лица. И при фирмите – между 5000 и 10 000 при първо провинение, а при повторно – до 20 000 лева. Регионалните здравни инспекции ще трябва да издават становище, когато търговски и производствени обекти работят в жилищни сгради или в сгради със смесено предназначение, в които част от сградата е предвидена за жилищно строителство.", "date": "2018.07.23", "title": "Валери Симеонов \"запали\" морето"}
{"url": "https://www.novinite.bg/articles/162281/Decho-Dechev-Pri-izbor-na-skapostruvashto-lekarstvo-shte-se-zalaga-na-naj-evtiniya", "text": "Предстои промяна в начина на изписването на протоколите за скъпоструващите лекарства, което ще облекчи процедурата. Това каза пред журналисти управителят на НЗОК Дечо Дечев като една от мерките за справяне с дефицита в бюджета на Здравната каса. Дечев присъстваше на дебат на тема \"Прозрачност в здравеопазването\". Дечев обясни, че при алтернатива в лечението, по принцип изписващият лекарството, избира най-скъпото, тъй като има атрактивни условия. Той подчерта, че когато има избор между няколко варианта на лечение, които са еднакво ефективни, ще трябва да се избира най-евтиния.По думите му, това ще позволи на фармацевтичните компании \"да пренасочат ресурса си от влияние върху това да бъдат с най-атрактивна цена, а не в други дейности\". В цял свят фармацевтичните компании влияят върху избора при изписването на медикамент, допълни той. В отговор на въпрос дали такава мярка не би довела до нов отлив на лекарства от българския пазар Дечев заяви, че \"ще се върнат лекарства, които бяха изтеглени заради това, че са по-евтини и не предлагат атрактивни условия\".Има прекалено много проблеми в системата, свързани с лекарствата и медицинските изделия, с лечението в чужбина и в контрола. За медицинските изделия проблемът идва от това, че не е гарантирано качеството на прилаганите, поясни Дечев, а за тези, които имат гарантирано качество, цената им трябва да бъде съпоставима с цената им в ЕС.Заместник-здравният министър Бойко Пенков коментира, че има субективен момент в изписването на лекарства, но то по-скоро е заради по-доброто лечение на пациентите. Пенков беше категоричен, че ще подкрепи управителя на НЗОК в мерките за по-ефикасно изписване на медикаментите при скъпите терапии.\"Прекрасно, ще го подкрепя. Моите опити, неуспешни, за провеждане по-генерична политика и генерично заместване или генерично изписване на лекарства, като съмишленик в лицето на доктор Дечев, ще бъде прекрасно“, каза Пенков пред БНР.Д-р Дечев пък потвърди заявката, която ще фокусира управлението му - ефективност, ефикасност и контрол. Конкретните стъпки ще бъдат обявени до три месеца – на първо място в лекарствената политика, лечението в чужбина и контролът.Големият проблем на Здравната каса в момента е, че се занимава с дейности, за които няма компетентност. Трябва да се промени алгоритъмът на клиничните пътеки – какво се полага на пациента и какво задължително трябва да се извърши, за да може да се контролира след това. Ефективният контрол обаче може да се случи само с въвеждането на електронна система, заяви д-р Дечев.В отговор на въпрос дали предстоят рокади в НЗОК Дечев каза, че \"някои хора, които не искат да има рокади, направиха предварителни действия, с които бетонираха кадровата ситуация в момента\". Ако се приеме плана за действие, който предлагам, Касата ще завърши без дефицит, но ако на политиците това не им хареса, ще бъда управител за три месеца, допълни още Дечев, цитиран от БНТ.", "date": "2018.07.23", "title": "Дечо Дечев: При избор на скъпоструващо лекарство ще се залага на най-евтиния"}
{"url": "https://www.novinite.bg/articles/162285/Dete-na-godina-i-osem-meseca-izhvarcha-ot-dvijesht-se-avtomobil-v-Kardjali", "text": "Дете на година и осем месеца изпадна от движещ се автомобил. За щастие, бебето е само с леки охлузни рани. От МВР- Кърджали съобщават, че дете на година и половина паднало на пътното платно на улица в Кърджали от автомобил, управляван от 58-годишен. Мъжът незабавно е транспортирал пострадалия в Центъра за спешна помощ. След преглед детето е освободено за домашно лечение. Бебето е било без опасителна система в колата и е паднало извън вратата, която се е отворила по време на движение, предаде БНР. Било е на задната седалка и така се оказало на пътното платно. Шофьорът е извършвал обратен завой на кръстовището на булевард \"Христо Ботев\" и улица \"Никола Иванов\" в квартал \"Възрожденци\". На 58-годишния е съставен акт по Закона за движение по пътищата за неправилен превоз на пътници. Бебето е в добро състояние, само с охлузвания. След преглед, е настането за домашно лечение. ", "date": "2018.07.23", "title": "Дете на година и осем месеца изхвърча от движещ се автомобил в Кърджали"}
{"url": "https://www.novinite.bg/articles/162266/Cvetanov-provede-rabotna-sreshta-s-poslanika-na-Franciya-v-Balgariya-NPr-Erik-Lobedel", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Франция в България Н.Пр. Ерик Льобедел. Двамата обсъдиха политическата ситуация в страната и Европа, като акцентираха върху сътрудничеството в сектор „Сигурност“ и засилването на правоохранителните способности в ЕС. По отношение на миграцията, Цветанов и Льобедел се обединиха около идеята, че политиките в тази сфера трябва да се стремят към изграждането на регионални платформи в Африка, като отбелязаха важността да се запази работещата комуникация с Турция, която на практика към момента осъществява тази роля. В рамките на разговора бе отбелязано също, че добрите работни контакти между премиера Бойко Борисов и президента Макрон през последната година и половина са дали тласък за двустранните отношения. Цветан Цветанов благодари за подкрепата от страна на френската делегация за приемането с пълен политически консенсус на Процедурните правила за функционирането на Съвместната група за парламентарен контрол на Европол, което се случи в рамките на Парламентарното измерение на Българското председателство на Съвета на ЕС. „Френските парламентаристи бяха сред делегациите със сериозни резерви по време на Естонското председателство и аз съм благодарен, че след проведените преговори и промени по текста колегите дадоха своята пълна подкрепа“, обясни Цветанов. Приемането на Процедурните правила даде възможност за участие за първи път на представител на Групата в среща на Управителния съвет на Европол през май тази година, когато в качеството си на съпредседател Цветанов представи приетите Процедурни правила. Председателят на ПГ на ГЕРБ Цветан Цветанов и посланикът на Франция в България Ерик Льобедел обсъдиха и възможностите за засилване на парламентарното сътрудничество между българския парламент и френския Сенат, особено с оглед на работата на парламентарните комисии по вътрешни работи. В края на разговора Цветанов поздрави Льобедел и за триумфа на френския национален отбор по футбол на Мондиала в Русия.", "date": "2018.07.23", "title": "Цветанов проведе работна среща с посланика на Франция в България Н.Пр. Ерик Льобедел"}
{"url": "https://www.novinite.bg/articles/162277/Zapochvat-slagane-na-skobi-v-sinyata-zona-v-Shumen", "text": "До ден-два ще започне поставянето на скоби в синята зона в Шумен от площад „Кристал“ до площад „България“. Това съобщи управителят на предприятието „Общински жилища и имоти“ Юлиян Вълчев пред БНР. \"Поръчали сме допълнителни скоби, но те все още не са доставени и това забавя малко дейността ни\", допълни той. Юлиян Вълчев напомни, че в зоните, в които се поставят скоби, трябва да има сложени указателни табели как функционира синята зона в града. Най-късно се очаква наказателната мярка да започне да се прилага в района на площад „Оборище“. През последните няколко седмици в района от Данъчната служба на улица „Адам Мицкевич“ до площад „България“ са поставяни средно по 8-10 скоби на ден. Там, където има възможност за използване на паркомат и на sms-услугата, около 15 на сто от паркиращите предпочитат да пратят съобщение чрез телефона си, останалите използват апарата за таксуване, каза още Юлиян Вълчев.", "date": "2018.07.23", "title": "Започват слагане на скоби в \"синята зона\" в Шумен"}
