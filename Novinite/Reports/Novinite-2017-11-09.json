{"url": "http://www.novinite.bg/articles/152599/Sadat-otkaza-da-otmeni-domashniya-arest-na-Lazar-Vlajkov", "text": "Районният съд в Пазарджик отказа да промени мярката на неотклонение \"домашен арест\" на Лазар Влайков с по-лека. Бившият председател на общинския съвет в Септември е собственикът на оръжието, с което на 31 август т.г във Виноградец бе убит ресторантьора Наско Тонкев. Поради това на Влайков е повдигнато обвинение, че не е упражнил контрол над личния си пистолет, той е попаднал в друго лице, вследствие на което е причинена смърт. Обвинител на днешното дело бе прокурорът от Окръжната прокуратура в Пловдив Светлозар Чераджийски, след като разследването по случая бе прехвърлено там по заповед на Сотир Цацаров. В хода на съдебното заседание стана ясно, че по разследването на смъртта на Тонкев вече е направен следствен експеримент, изготвени са 7 експертизи, повторно са разпитани свидетели, предстоят очни ставки за изясняване на несъответствия в свидетелските показания.Прокурор Чераджийски отказа да отговори на въпрос  дали следствения експеримент е изяснил кой точно е изстрелял фаталния куршум, убил ресторантьора. Според полицията това е било 6-годишно момченце. Определението за потвърждаване на домашния арест на Лазар Влайков може да се обжалва пред окръжния съд в Пазарджик идната седмица.", "date": "2017.11.09", "title": "Съдът отказа да отмени домашния арест на Лазар Влайков"}
{"url": "http://www.novinite.bg/articles/152591/Bivsh-zatvornik-ubi-jena-si-koyato-rodila-predi-dni", "text": "Бивш затворник уби млада жена, с която е живеел на семейни начала. Престъплението е извършено преди два дни във варненския квартал „Аспарухово”, предава ДАРИК. Жертвата е 18-годишна и е родила 10 дни по-рано. Трупът й е открит в жилището й с множество наранявания по главата и тялото, съобщават от Апелативната прокуратура в морската столица. 22-годишният Красимир А., с когото момичето е живяло, е обвинен за убийството. Той  е осъждан за грабежи, като преди няколко месеца излязъл от затвора. Мъжът в момента се намира в ареста, а прокуратура ще поиска съдът да му определи постоянна мярка за неотклонение „задържане под стража“.", "date": "2017.11.09", "title": "Бивш затворник уби жена си, която родила преди дни"}
{"url": "http://www.novinite.bg/articles/152596/Bojidar-Kuzmanov-Kravata-otiva-na-sad", "text": "Специализираната прокуратура внесе в съда обвинителен акт срещу Божидар Кузманов-Кравата и деветима участници в ръководената от него организирана престъпна група за убийства, принуда, унищожаване на имущество, наркоразпространение и сексуална експлоатация, действала в районите на Слънчев бряг, Несебър и Банско. Това съобщиха от обвинението, цитира ДАРИК.  Според доказателствата групата се занимавала с изнудвания, нанасяне на телесни повреди и други силови действия спрямо хора, занимаващи се с търговска и таксиметрова дейност в Слънчев бряг и Банско, с цел да плащат месечни вноски на групата. Туроператори са били принуждавани да водят клиенти в заведенията, стопанисвани от фирми на Данаил Петков и Николай Иванов. По разпореждане на Кузманов на 8 юни 2016 г. в заведение \"4 You\" в Слънчев бряг е убит Александър Алексиев, извършен е и опит за убийство на Димитър Желязков-Митьо Очите.Като извършител на покушението над Алексиев пред Специализирания наказателен съд ще отговаря Тодор Славов, а за опита за убийство на Желязков - Радослав Димитров и Георги Иванчев. Обвинителния акт се основава както на събраните веществени доказателства,  така и на заключенията на над 30 съдебни експертизи и на показанията на 121 свидетели", "date": "2017.11.09", "title": "Божидар Кузманов-Кравата отива на съд"}
{"url": "http://www.novinite.bg/articles/152586/28-g-ot-padaneto-na-Berlinskata-stena", "text": "На 9 ноември се навършват 28 г. от събарянето на Берлинската стена. Падането й през 1989 г. слага край на разделението на Германия и дава началото на рухването на \"Желязната завеса\".Берлинската стена служи за граница между Западен Берлин и Германската демократична република (ГДР) от 13 август 1961 до 9 ноември 1989 г., отделяща западната от източната част на Берлин и останалата част от територията на ГДР. Тя става един от най-известните символи на Студената война. При опит да преминат стената загиват между 136 и 245 граждани на ГДР, бягащи на Запад, пише NOVA. ", "date": "2017.11.09", "title": "28 г. от падането на Берлинската стена"}
{"url": "http://www.novinite.bg/articles/152601/Izvanredno-polojenie-v-Delhi-zaradi-toksichen-smog", "text": "Извънредно положение бе обявено днес в Делхи заради токсичния смог, надвиснал над индийската столица вече трети ден, а качеството на въздуха се влошава с всеки изминал час, предаде Ройтерс, цитиран от ДАРИК. Незаконното подпалване на стърнища в околните земеделски щати, изгорелите газове от автомобилите в града с недостатъчен обществен транспорт и прахът от строителни обекти създават всяка година такава криза. Сега тя се утежнява от настъпилото безветрие, казаха от националната метеорологична служба. Апаратура за измерване на фините прахови частици (РМ 2,5), инсталирана на територията на посолството на САЩ в Делхи, е установила днес в 10 ч. сутринта равнище от 608, при безопасно ниво от 50. Час по-рано апаратурата е показвала 591. РМ 2,5 са фини прахови частици с размер 30 пъти по-малък от диаметъра на човешкия косъм. При вдишване дълбоко в дробовете тези частици причиняват инфаркт, инсулт, рак на белите дробове и респираторни заболявания, посочва Ройтерс.Агенцията отбелязва, че тези дни жители на Делхи се оплакват от главоболие, кашлица и възпаление на очите. Асошиейтед прес съобщи за акция на доброволци, които днес раздавали по улиците на града на желаещите филтърни маски за уста. Целта била гражданите да правят изявления за лошото състояние на въздуха. ТАСС цитира вестник \"Хиндустан дейли\", че по решение на общинските власти от 13 до 17 ноември се въвежда ограничение на движението на автомобилите в Делхи от 8 до 20 ч. На четни дати ще имат право да се движат автомобили с четни номера, а на нечетни дати - с нечетни номера. През този период общественият транспорт ще работи в усилен режим, като властите ще следят таксиметровите шофьори да не увеличават тарифите си. В града вече е ограничено придвижването на товарни автомобили.Гостуващият в Индия британски престолонаследник принц Чарлз, придружен от съпругата си Камила, бе принуден да отмени днес посещение в едно училище. Заради лошия въздух училищата в Делхи са затворени, но височайшите гости изпълниха останалите си ангажименти за деня, включително посещение на мемориал в чест на индийските войници, загинали в Първата световна война. \r\n\r\n\r\n\r\n ", "date": "2017.11.09", "title": "Извънредно положение в Делхи заради токсичен смог"}
{"url": "http://www.novinite.bg/articles/152582/Lekari-spasiha-jivota-na-peperudeno-dete-s-genna-terapiya", "text": "Лекари съобщиха, че успели да спасят живота на момче, засегнато от булозна епидермолиза - тежко наследствено кожно заболяване, като възстановили 80 на сто от епидермиса му с помощта на генномодифицирани стволови клетки, съобщиха световните информационни агенции, цитирани от ДАРИК. През юни 2015 г. младият пациент, който тогава е на 7 години, бил приет в тежко състояние в болница в Германия. Лекарите преценили, че дните му са преброени, като се имат предвид уврежданията, причинени от болестта, от която бил засегнат от раждането си. Известна като булозна епидермолиза на съединителната тъкан, болестта предизвиква образуване на мехури между епидермиса и дермата и деформация на кожата при най-малък допир.Булозната епидермолиза е генетично заболяване. Наричат страдащите от тази болест „пеперудени деца“, защото кожата им е изключително крехка и ранима, като крилце на пеперуда. Децата с такава диагноза може да получат рани дори от майчината милувка. За тях плюшеното мече може да бъде потенциално опасно и да ги нарани.Рядко срещана е и е свързана с мутации на гените LAMA3, LAMB3 и LAMC2. Над 40 на сто от засегнатите от болестта умират, преди да са навлезли в тийнейджърска възраст. \"Момчето бе засегнато от инфекция, която станала причина да загуби бързо епидермиса върху близо две трети от тялото си\", поясни Тобиас Ротьофт от Детската болница към Рурския университет в Бохум.След като безуспешно приложили лечение със силни антибиотици и след това прибегнали до трансплантация на кожа от баща му, лекарите се обърнали към Микеле де Лука - специалист по използване на стволови клетки за реконструкция на кожа и директор на Центъра по регенеративна медицина в Модена, Италия.Екипът на Микеле де Лука отнел кожни клетки от пациента, които не били увредени. След това вкарал в тях немутирала форма на гена LAMB3, която позволява слепване на епидермиса и дермата, преди да постави въпросните генномодифицирани клетки в инвитро култура. По-късно присадил на момчето тази кожа в рамките на две операции през октомври и ноември 2015 г. Впоследствие допълнителни операции позволили да се покрие с кожа останалата част от тялото му. Около 80 на сто от кожата му била заменена.След 8-месечно интензивно лечение пациентът напуснал болницата. Той ходи на училище, играе футбол и вече не се нуждае от обезболяващи, увериха лекарите.", "date": "2017.11.09", "title": "Лекари спасиха живота на „пеперудено дете“ с генна терапия"}
{"url": "http://www.novinite.bg/articles/152603/100-mlrd-otkradnati-i-201-dushi-zadarjani-za-korupciya-v-Sauditska-Arabiya", "text": "Главният прокурор на Саудитска Арабия съобщи, че монархията е разпитала 208 души във връзка с мащабната антикорупционна кампания в страната, информира АП, цитира news.bg Сауд ал Моджеб отбеляза в съобщение, че 100 милиарда долара са присвоени при финансови злоупотреби и корупция през последните десетилетия.Той поясни, че седем души са освободени без обвинения, а 201 остават в ареста.Според критици и наблюдатели предприетата в страната чистка срещу принцове, високопоставени чиновници, военнослужещи и бизнесмени от престолонаследника цели отстраняването на потенциални конкуренти за престола.1 700 банкови сметки са замразени.Междувременно държавната агенция SPA съобщава, цитирана от Ройтерс, че крал Салман е назначил и повишил 56 съдии, което съвпада с подетата антикорупционна кампания.Кралят издаде указ, с който повишава 26 съдии и назначава други 30 на различни позиции в съдебната система.Според разпространявана информация около 800 милиарда долара от държавните приходи и банки са в сметки в чужбина, включително в държави като Швейцария и Великобритания.", "date": "2017.11.09", "title": "$100 млрд. откраднати и 201 души задържани за корупция в Саудитска Арабия"}
{"url": "http://www.novinite.bg/articles/152590/Rusiya-saglasna-da-raboti-sas-SASht-za-reshavane-na-krizata-sas-Severna-Koreya", "text": "Кремъл коментира призива на американския президент Доналд Тръмп за съвместна работа с Русия, за да бъде разрешена кризата на Корейския полуостров.\"Президентът Путин многократно говори за необходимостта от тясно сътрудничество на всички заинтересовани страни за разрешаването на кризата около Северна Корея. В това отношение призивът за сътрудничество за разрешаване на този проблем, който беше изразен гласно от американския президент, със сигурност звучи най-малкото в съответствие с последователната и добра позната позиция на нашия президент\", изтъкна прессекретарят на Кремъл Дмитрий Песков.Изявлението дойде в отговор на журналистически въпрос относно думите на Доналд Тръмп по време на пресконференцията с китайския му колега Си Цзинпин, а именно: \"Времето изтича бързо. Трябва да действаме бързо. Надявам се, че Китай ще действа по-бързо и по-ефективно от всеки друг. Аз също така призовавам Русия да помогне за преодоляване на тази потенциално много трагична ситуация.\"Призивът на Тръмп идва ден, след като той настоя Китай и Русия да ограничат дипломатическите си отношения и да прекъснат икономическите си връзки с Пхенян, предизвиквайки отговора на Пекин, че той изцяло се придържа към ангажиментите си по отношение на севернокорейската криза.От своя страна руското външно министерство заяви, че Москва никога не е подкрепяла пълно ембарго по отношение на КНДР и отново призова всички страни да разгледат \"двойния план за размразяване\" на Русия и Китай, който досега беше отхвърлян от Вашингтон.Според предложението на Москва и Пекин, обявено за първи път през лятото вследствие на безпрецедентното напрежение на фона на ракетните и ядрени опити на Пхенян и ескалацията на враждебната реторика между севернокорейския вожд Ким Чен-ун и Тръмп, Северна Корея трябва да преустанови извършването на ядрени опити, а САЩ и Южна Корея трябва да се въздържат от провеждане на съвместни военни учения, за да се успокои напрежението.През август Китай реши да забрани частично вноса от Северна Корея след многократни призиви на американския президент, настоявайки Пекин, най-големия търговски партньор на КНДР, да окаже по-голям натиск върху Пхенян. Тръмп приветства усилията на Пекин и призова Москва да му помогне с разрешаването на кризата на Корейския полуостров.", "date": "2017.11.09", "title": "Русия съгласна да работи със САЩ за решаване на кризата със Северна Корея"}
{"url": "http://www.novinite.bg/articles/152598/Siriya-obyavi-pobeda-nad-Islyamska-darjava", "text": "Сирийската армия превзе последния бастион на ДАЕШ (\"Ислямска държава\") в Сирия, съобщават АФП и руски медии, цитира news.bg Град Абу Кемал в провинция Дейр ез Зор се възприемаше като последното убежище на терористичната групировка след освобождението на Ал Маядин.Командването на въоръжените сили на Сирия съобщи, че армията напълно е поела контрол над Абу Кемал, унищожавайки последния бастион на групировката.\"Сирийската армия и съюзните сили освободиха град Абу Кемал в провинция Дейр ез Зор, последният бастион на терористичната организация ДАЕШ на изток\", се казва в съобщение на армията.Сирийският център за наблюдение на човешките права потвърди, че джихадистите се изтеглят от града.Стратегическият град се намира до границата с Ирак.Падането на Абу Кемал означава, че останалите терористи се крият в малки градчета и села по границата с Ирак и в сирийската пустиня.Междувременно президентът на Египет Абдел Фатах ал Сиси заяви, цитиран от АП, че разгромът на ДАЕШ в Сирия и Ирак вероятно ще принуди екстремистите да потърсят убежище в Либия, където все още е хаос.", "date": "2017.11.09", "title": "Сирия обяви победа над “Ислямска държава”"}
{"url": "http://www.novinite.bg/articles/152604/Velikobritaniya-s-nov-ministar-za-mejdunarodnoto-razvitie", "text": "Правителството на британския премиер Тереза Мей потвърди, че Пени Мордаунт е новият министър за международно развитие, съобщава Ройтерс, цитиран от news.bg Тя заменя Прити Пател, която вчера подаде оставка. Тя бе подложена на натиск от депутати да напусне поста си, след като стана ясно, че е имала 12 неразрешени контакти с израелски лидери.Според БиБиСи новият министър ще разполага с годишен бюджет от 13 милиарда британски лири.Тя е заемала постове в различни министерства. Пени Мордаунт бе спрягана за военен министър след оставката на Майкъл Фалън миналата седмица.Мордаунт е от резерва на ВМС. По време на кабинета на премиера Дейвид Камерън бе министър на въоръжените сили - първата жена, оглавява този пост.Тя е в лагера на евроскептиците и подкрепя Брекзит. ", "date": "2017.11.09", "title": "Великобритания с нов министър за международното развитие"}
{"url": "http://www.novinite.bg/articles/152584/Vazrastna-pernichanka-si-kupi-evtini-lekarstva-za-8000-leva", "text": "Възрастна жена от Перник е измамена със сумата от 8000 лева. Приложена й е рядко използвана досега схема. На домашния адрес на 86-годишна жена пристигнал мъж, който се представил за приятел на сина й. Непознатият казал, че се занимава със социални услуги и може да уреди на възрастната жена помощи, евтини лекарства и отоплителни материали. Поискал от пенсионерката парична сума като аванс. Лековерната жена заявила, че има пари в банка и може да ги изтегли. Така взела 8000 лева и ги дала на измамника. След около час се усетила и подала сигнал на телефон 112. По случая е образувано досъдебно производство и работата продължава, информира ДАРИК.  От полицията отново призовават гражданите да не се доверяват на непознати и под никакъв предлог да не дават пари на ръка. Никоя институция не работи по подобен начин, обикаляйки домовете на хората. В такива ситуации да се подават незабавно сигнали на тел. 112.", "date": "2017.11.09", "title": "Възрастна перничанка \"си купи\" евтини лекарства за 8000 лева"}
{"url": "http://www.novinite.bg/articles/152589/SASht-i-Kitaj-priyateli-i-targovski-partnori", "text": "Американският президент Доналд Тръмп постигна по-топъл тон с Китай, хвалейки лидера Си Дзинпин за неговото управление на ядрената заплаха в Северна Корея, съобщава \"Ройтерс\"., цитиран от news.bg Тръмп изненада мнозина, когато каза, че \"не обвинява Китай\", че \"се възползва\" от САЩ по отношение на техния търговски дефицит. В същото време той призовава Си Дзинпин да \"работи много усилено\", за да убеди Северна Корея да се откаже от ядрената програма.Дискусията относно начините за справяне със заплахите на Северна Корея за региона е доминираща в дневния ред на Тръмп, тъй като Китай е основният икономически съюзник на Пхенян.Си Дзинпин и Тръмп обявиха, че техните страни са подписали бизнес сделки на стойност 250 млрд. долара. \r\n\r\n \"Държавната визита на американския президент Доналд Тръмп беше успешна, това е историческо събитие\", коментира Си Дзинпин на съвместна пресконференция с Тръмп.\"Заедно сме очертали насоки и разработихме пътна карта за развитието на китайско-американските отношения в бъдеще. така че консенсусът, който постигнахме, ще донесе още по-голяма полза на народите на нашите държави и на хората по света\", допълни китайският държавен глава.", "date": "2017.11.09", "title": "САЩ и Китай - приятели и търговски партньори"}
{"url": "http://www.novinite.bg/articles/152593/Dashteryata-na-Cvetan-Vasilev-opisva-v-statiya-kak-ya-izdirvat", "text": "Дъщерята на бившия шеф на Корпоративна търговска банка (КТБ) Цветан Василев - Радосвета Василева, публикува в блога си подробен разказ за начина, по който българските власти я издирват. Тя твърди, че става въпрос за репресия с политическа цел, която започнала веднага след като станало ясно, че баща й ще търси в САЩ закрила по закона \"Магнитски\". Постът й е озаглавен \"Как да затриете учен? Прокурорско ръководство по свинщина\" и описва как с т.нар. \"Дифузия\" българската полиция я издирва в няколко държави.Публикуваме статията й без редакторска намеса:    Когато прочетох, че Русия е издала бюлетина на Интерпол на Бил Браудър за пети път, се шокирах. Както е добре известно, Браудър е автор на книгата „Заповед за арест“ и води мащабна кампания срещу авторитаризма в Русия. Браудър също така лобира за приемането на прословутия закон „Магнитски“, който позволява на САЩ да санкционира корумпирани държавни служители, които нарушават човешките права. Разбира се, това не се харесва на руската прокуратура, която от дълго време се опитва да организира капан на Браудър чрез Интерпол.   Този път обаче Русия разчита на „вратичка“ в правилата на Интерпол. Вместо стандартната „Червена бюлетина“, която е любима на авторитарните режими, Русия му е издала „Дифузия“ (Diffusion). Системата на Интерпол за издаване на „Червени бюлетини“ се манипулира твърде лесно и отдавна се е превърнала в средство за репресия с политическа цел, както е добре обяснено в статията „Как диктатурите злоупотребяват с Интерпол“ на Уол Стрийт Джърнал. „Дифузията“ обаче е още по-опасна от „Червената бюлетина“. „Червената бюлетина“ се издава от Централата на Интерпол по молба на държава-членка, а „Дифузията“ се разпространява директно от издаващата я държава по каналите на Интерпол и не подлежи на какъвто и да било контрол. Освен това, издаването и разпространяването на „Дифузия“ отнема буквално само няколко минути, даже секунди. Както пояснява самият Браудър: “Издаването на Дифузия е вратичка, която позволява на руските официални власти да избегнат контрол от страна на Централата на Интерпол. Това е вратичка, с която се злоупотребява и която трябва да бъде затворена“.    И все пак, руските прокурори не са единствените, които заобикалят правилата на Интерпол. Българските прокурори правят същото – явно обмяната на опит с тях си е казала думата. В моята статия „Как българските корумпирани власти злоупотребяват с „Червената бюлетина“ на Интерпол за брутални политически вендети“, вече разказах потресаващата история за това как българската прокуратура издаде бюлетини на Интерпол на цялото ми семейство с цел да издевателства над нас и да ни линчува публично. Както подчертах в същата статия, баща ми  подаде жалба по закона „“ срещу Главния прокурор Цацаров и депутата Пеевски на 11 август 2017 г. В пристъп на примитивна ярост, на 14 август 2017 г. българската прокуратура ми повдигна изфабрикувано обвинение, издаде заповед за задържане под стража за 72 часа, Европейска заповед за арест, а както разбрах и по крайно неприятен начин – бюлетина на Интерпол. Пълна програма в един и същи ден! Разбира се, както обясних в статията си, всички издевателства са съпроводени с фрапантни процесуални нарушения и фалшификации. Трябва да се напомни, че България е единствената държава в Европейския съюз, в която обвиненията на прокуратурата не подлежат на съдебен контрол. Освен това, България отдавна е критикувана относно „сталинисткия“ модел на своята прокуратура, която, между другото, се ползва само с 6% общестевено доверие. Ето защо, злоупотребите едва ли са изненадали някого.  Това, за което не стана дума в предната статия обаче, е спецификата на бюлетината, която прокуратурата ми е издала, както и причините за това.\r\n \r\n\r\nБългария де факто е използвала същата вратичка, която наскоро Русия използва с Браудър. Тоест, българската прокуратура ми е издала „Дифузия“, защото:А) е бързала като за световно да отмъсти за жалбата по „Магнитски“.Б) „Дифузията“ не подлежи на какъвто и да било контрол от Централата на Интерпол.В) е искала да ме унижи на всяка цена. Няма как да знаеш, че имаш издадена „Дифузия“, докато не се срещнеш с властите, които са я получили, и не те арестуват. Явно вкусът на отмъщението е много сладък.   Освен това, прокуратурата на България е изпратила „Дифузията“ до три държави: Сърбия, Ирландия и Кипър.   Aко не сте запознати с моята биография, може и да се чудите защо господата и дамите от прокуратурата са се спрели точно на тези три страни.   Защо Сърбия? Ами защото родителите ми са в Сърбия. Лесно е да се отгатне, че ги посещавам от време на време, особено за рождения ден на баща си.   Защо Ирландия? Обикновено се издават бюлетини на Интерпол за опасни престъпници, които се крият от правосъдието. Както е добре известно обаче, българската прокуратура използва тези бюлетини основно за публично линчуване. Ако направите справка в Гугъл за мене в чужбина (не в България, защото жълтите медии разпространяват какви ли не нелепици), ще видите, че се занимавам с научна дейност в Лондон – най-вероятно ще намерите моята биография, моите публикации, моите блоговое, както и събитията, на които съм се изказвала или ще се изказвам. Това е направила и българската прокуратура.   В началото на септември 2017 г. трябваше да бъда спийкър на годишната конференция на Society of Legal Scholars (Британската асоциация на правните учени) в Дъблин, Ирландия. Програмата на конференцията беше публично достъпна в Интернет. Така че прокуратурата е имала „зашеметяваща идея“: да ме арестуват, когато пристигам на конференцията. Също като в психотрилър! Вероятно в тази институция има и болни хора.   Защо Кипър? Бях много объркана относно този избор, тъй като съм била в Кипър само веднъж, и то като тийнейджър. Но тогава си помислих – след като са разбрали за Дъблин от Интернет, сигурно са намерили нещо за Кипър в Интернет. Тогава се натъкнах на програмата на друга конференция, на която трябваше да бъда лектор тази година в Institute of Advanced Legal Studies. Видях също, че името ми се появява до името на друг делегат от Кипърския университет, както се вижда от “print screen” (разпечатка) от Гугъл по-долу. С други думи, тъй като служителите на прокуратурата са карали през просото, а и видимо нямат никаква идея какво е Institute of Advanced Legal Studies, са решили, че конференцията е в Кипър. Да, те са и умни, и отмъстителни.\r\n\r\n\r\n\r\n   Любопитно също така е как са успели да подготвят всички документи за Европейската заповед за арест и за „Дифузията“, които изискват превод все пак. Може би са работили целия уикенд (12-13-ти август), както и до късно на 14-ти август? Затова, някъде по системите датата може да излиза като 15-ти август, тъй като тогава са натиснали бутончето “submit” (изпрати). Очевидно документите ми за международен арест са изготвени преди да ми се повдигне обвинение. Аз лично съм доста скептична. Имам съмнения, че са тръгнали да се подготвят, още като са чули за Магнитски – например, в началото на юни 2017 г. С други думи, на фона на абсурдното обвинение и фрапантните процесуални нарушения, прозира сериозна злоупотреба с право.     В България е имало чистки многократно. Когато пишех моя докторат по право, реших да включа глава, посветена на историята на българското право, в която разказах как комунистическият режим е тормозил всички университетски преподаватели, които са били „опасни“ за режима. За съжаление, практиките от комунистическо време са отново актуални.   Българската прокуратура издаде бюлетина на Интерпол на майка ми Антоанета Василева, която също е учен, и на мене в опит да окаже натиск върху баща ми, да ни линчува публично и да ни принуди да мълчим. Толкова са „смели“ българските прокурори, че ги е страх от две жени!   Ясно е, че прокуратурата на България е изфабрикувала нелепо обвинение и ми е издала заповед за арест чрез брутални процесуални нарушения с единствената цел да ме унижи и да стресира родителите ми. Обикновено се издава заповед за арест на хора, които се укриват от правосъдието и чието местонахождение не е известно. „Дифузиите“ на Интерпол пък се издават, за да се задържат опасни престъпници преди да извършат поредното престъпление – обикновено за тероризъм. Очевидно съм се „крила“ в Лондон и на водещи конференции по право, в които участват стотици хора. „Безспорно“ е, че научната работа е крайно опасна дейност, съпоставима с тероризъм.   Нека припомним, че Венецианската комисия подчерта, че съветският модел на българската прокуратура трябва категорично да бъде разрушен: “Този модел превръща институцията в източник на корупция и изнудване и създава възможности за използване й за политически цели.” Ще добавя само и че българските прокурори, замесени в нарушения на човешките права, трябва да понесат отговорност за злоупотребите си.   В заключение, трябва да се направи едно уточнение, тъй като българската прокуратура непрекъснато спекулира и разпространява лъжи. Интерпол е най-вече информационна система. Тя няма правомощия да издирва/разследва когото и да било. Тя просто информира държавите-членки на Интерпол, че някоя от тях има претенции към някого. Ако имате „Червена бюлетина“ или „Дифузия“, тя е издадена от българското бюро на Интерпол по заповед на българската прокуратура.", "date": "2017.11.09", "title": "Дъщерята на Цветан Василев описва в статия как я издирват"}
{"url": "http://www.novinite.bg/articles/152602/Policiyata-izdirva-trima-maje-za-tejko-kriminalno-prestaplenie", "text": "МВР издирва Т. Б/41 г./, К. Й./40 г./ и К. М. /35 г./ За тримата има издадена общодържавна заповед за издирването им във връзка с тежко криминално престъпление, предава NOVA. Умоляват се гражданите, които имат информация за издирваните, да сигнализират на тел. 112 или в най-близкото районно управление. Анонимността им е гарантирана.  ", "date": "2017.11.09", "title": "Полицията издирва трима мъже за тежко криминално престъпление"}
{"url": "http://www.novinite.bg/articles/152595/Papa-Francisk-zabrani-prodajbata-na-cigari-vav-Vatikana", "text": "Папа Франциск е издал заповед за прекратяване на продажбата на цигари на територията на Ватикана от догодина поради опасения за здравето на пушачите. Това съобщи днес говорителят на Курията Грег Бърк, цитиран от Ройтерс, предава ДАРИК. Той се позова на статистики на Световната здравна организация, че пушенето убива над седем милиона човека годишно, и подчерта, че \"Светият престол не може да съдейства на практика, която явно вреди на здравето на хората\".На територията на папската държава цигарите се продават на служители и на пенсионери на цени, значително по-ниски от тези в Италия. Служителите имат право да купуват по пет стека месечно и мнозина италианци молят свои познати, които са на работа във Ватикана, да ги снабдяват с евтини цигари, отбелязва Ройтерс.Бърк призна, че търговията с цигари носи приходи на Светия престол, но подчерта, че \"никоя печалба не може да бъда оправдана с цената на живота на хората\". Продажбата на пури във Ватикана ще остане разрешена поне още известно време, защото техният дим не се вдишва, уточни той.Ватикана е една от малкото държави в света, забранили тютюнопушенето на своя територия. В Бутан, където се смята, че пушенето вреди на кармата на човека, продажбата на тютюневи изделия е забранена още през 2005 г., посочва Ройтерс.", "date": "2017.11.09", "title": "Папа Франциск забрани продажбата на цигари във Ватикана"}
{"url": "http://www.novinite.bg/articles/152583/Pojarnikari-spasiha-nadvisnal-ot-most-shofor-na-srabski-TIR-kraj-Tran", "text": "Пожарникари от Трън и Перник спасиха шофьор на ТИР, надвиснал над мост, информира ДАРИК.  Инцидентът с тежкотоварното возило станал миналата нощ. В пожарната служба в град Трън е получен сигнал от районното управление в града за пътен инцидент с товарен автомобил със сръбска регистрация на моста на разклона за с.Врабча в местността Секирица. Движението в двете посоки на пътя временно е било спряно. На място били изпратени пожарни екипи от Трън и от Перник, които установили, че кабината на камиона, заедно с шофьора, е надвиснала над дерето на височина 10-15 м.Предприети били незабавни действия за изваждане на шофьора. Малко след полунощ акцията приключила успешно, мъжът е изваден невдредим.Организирана е техника за оказване на помощ и освобождаване на пътя от катастрофиралия товарен автомобил.", "date": "2017.11.09", "title": "Пожарникари спасиха надвиснал от мост шофьор на сръбски ТИР край Трън"}
{"url": "http://www.novinite.bg/articles/152597/BSP-i-DPS-glasuvaha-sreshtu-byudjet-na-zastoya", "text": "Бюджет 2018 беше приет на първо четене от парламента с 126 гласа \"за\", 96 \"против\" и един \"въздържал се\". Против гласуваха БСП и ДПС. Министърът на финансите Владислав Горанов определи бюджета като изпълним, без промяна на данъците. Опозицията не откри реформи в него и визия как да се решат много икономически и социални проблеми. През 2018 г. образованието ще получи допълнителни 490 млн. лв. спрямо планираното за 2017 г., здравеопазването - над 400 млн. лв. повече, а социалната сфера - 740 млн. лв. повече. Увеличението за сектор \"Сигурност\" е с 280 млн. лв. спрямо парите за тази година, като близо 100 млн. лв. ще отидат за повишение на заплатите. \"Приблизително с 1 милиард нарастват разходите за персонал, но парите на заплати няма да се дават на калпак\", изтъкна финансовият министър Владислав Горанов. \"Той е един изпълним бюджет, който се грижи през разходната част за младите, осигурява, макар и не винаги достатъчно, за тези, които не могат сами да се грижат за себе си, възрастните хора, и без да отнема от активните - тези, които създават благата\", аргументира се той.Горанов аргументира позицията си, че бюджетът изглажда неравенствата като не пропусна да напомни на левицата за изказването за Иво Христов, че 80% от населението са дебили. \"Този бюджет е за 100% от българските граждани, не за 80% от тях\", заяви Горанов. Опозицията пък отвърна на удара с безпощадни критики към план сметката. Лидерът на БСП Корнелия Нинова атакува правителството с тезата, че в този бюджет няма решение на въпроса задостъпа до здравни грижи на хората в отдалечените райони, за намаляване на цените на лекарствата и недостига за медицински кадри. Тя изтъкна, че редица социални плащания като еднократните помощи при бременност например се замразяват. \"Бюджетът не предлага нито едно решение. Това е бюджет на застоя. Бих го нарекла даже паралелния бюджет на паралелната държава. Държавата на управляващите, която гледа от високо, която не иска да вникне в ежедневните проблеми на хората\", заяви лидерът на червените от парламентарната трибуна по време на дебатите.Йордан Цонев от ДПС също разкритикува действията на кабинета в сферата на здравеопазването. Той развенча и твърденията на управляващите, че бюджетът повишава значително доходите на различни групи хора. \"Нетният ефект от това увеличаване на доходите не е такъв, той ще бъде не около 1 милиард, а около 420 млн. лева на година. Поради простата причина, че 450 млн. лева ще се изземат от данъкоплатците през следващата година от вдигане на осигуровките за пенсии, 108 млн. лева от повишаване акциза върху цигарите и още 108 млн. от вдигане на осигурителните прагове\", коментира Цонев.   Тепърва ще видим дали управляващите са склонни да се съобразят с някои от критиките на опозицията. БСП ще внесе между първо и второ четене свой проект на бюджет който определя като алтернатива на този на управляващите.", "date": "2017.11.09", "title": "БСП и ДПС гласуваха срещу \"бюджет на застоя\""}
{"url": "http://www.novinite.bg/articles/152580/Sas-126-glasa-za-Byudjet-2018-g-mina-na-parvo-chetene-v-parlamenta", "text": "Парламентът прие на първо четене законопроекта за държавния бюджет за 2018 г. със 126 гласа \"за\", 96 \"против\" и 1 въздържал се. В подкрепа гласуваха от ГЕРБ, \"Обединени патриоти\" и \"Воля\", против бяха от \"БСП за България\" и ДПС и един депутат от левицата се въздържа.Проектът на държавен бюджет за следващата година предвижда дефицит от 623,5 млн. лева. Според Министерство на финансите през 2017 г. българската икономика се очаква да отбележи реален растеж от 4%, движена от вътрешното търсене и най-вече от частното потребление. За 2018 г. се прогнозира Брутният вътрешен продукт (БВП) да е в размер на 105 609 млн. лв., а икономическият ръст слабо да се забави до 3,9%. Догодина нивото на безработица се очаква да се понижи до 6,2%. Предвижда се инфлацията в края на следващата година да достигне 1,6%.В изказването си пред депутатите министърът на финансите Владислав Горанов подчерта, че това е бюджет на изглаждане на неравенствата. Според лидера на БСП Корнелия Нинова обаче това е бюджет на застоя.От \"БСП за България\" определиха проекта като бюджет на добрите пожелания от една страна и на суровата реалност от друга. \"Няма как да подкрепим този бюджет и бъдете сигурни, че ще има вот и на недоверие\", заяви Таско Ерменков от левицата в отрицателен вот.Ерджан Ебатин от ДПС каза, че е гласувал против, защото политическото послание на този бюджет е на разделение в обществото, на залагане на среда, в която корупцията и щуробаджанащината се развиват и разцъфтяват.През следващата година правителството обмисля да изтегли нов заем до 1 млрд. лева запокриване на стари задължения. Управляващите не предвиждат промени в данъчната политика, но се увеличава акцизът на цигарите.Освен това от следващата година минималната работна заплата става 510 лева. Във финансовия план на държавата са заложени 55 млн. лева повече за заплати за полицаите, синдикатите в сектора настояват за почти двойно повече пари като увеличение.", "date": "2017.11.09", "title": "Със 126 гласа \"за\" Бюджет 2018 г. мина на първо четене в парламента"}
{"url": "http://www.novinite.bg/articles/152587/EK-povishi-prognozata-si-za-ikonomicheskiya-rastej-na-Balgariya", "text": "През тази година икономиката на Еврозоната е на път да отбележи най-силния си растеж от десетилетие, като се очаква реалният темп на нарастване на БВП да бъде 2,2%, се казва в съобщение от пресслужбата на ЕК, предава NOVA. Комисията повиши прогнозата си за икономическия растеж на България с един процентен пункт до 3,9% за 2017 година и до 3,8% за 2018-а.Според публикуваната есенна прогноза ЕК очаква растежът в еврозоната и целия ЕС да продължи и през 2018 г. и 2019 г.Очакванията са безработицата да продължи да намалява. Очаква се умерена инфлация на фона на бавното нарастване на заплатите.Настоящата прогноза се основава на набор от технически предположения относно обменните курсове, лихвените проценти и цените на стоките, актуални към 23 октомври 2017 г. ", "date": "2017.11.09", "title": "ЕК повиши прогнозата си за икономическия растеж на България"}
{"url": "http://www.novinite.bg/articles/152592/Prezidentat-iska-elektronno-distancionno-glasuvane", "text": "Президентът Румен Радев призова да бъде изграден механизъм за електронно дистанционно гласуване, който защитава тайната и честността на вота. Държавният глава участва на откриването на 26-aта международна конференция на Асоциацията на органите за управление на избори от Европа (АСЕЕЕО) на тема: „Осъзнати гласоподаватели в дигиталната епоха“, предава OFFNews.bg Радев заяви, че демократичните избори са критерий за цивилизоваността на едно общество.\"Именно посредством прозрачен и честен вот съвременният свят постига важните си цели, а политическите идеи се трансформират в контролирана от гражданите власт\", заяви Радев, цитиран от прессекретариата си. Държавният глава посочи, че пред изборния процес в демократичните държави стоят сериозни предизвикателства. „В дигиталния свят заплахите са навсякъде и се развиват в реално време с голяма динамика“, заяви Румен Радев и определи злонамерената дезинформация на избирателите чрез т.нар. „фалшиви новини“ и кибератаките като сериозни рискове за честността на вота в днешно време.По думите на президента задача от първостепенна важност за страната ни e да се намерят ефективни начини за гарантиране на право на глас на сънародниците ни във всички точки на света. „Голяма част от българските граждани напуснаха страната, но срещат трудности да упражняват конституционното си право на глас“, отбеляза Румен Радев. ", "date": "2017.11.09", "title": "Президентът иска електронно дистанционно гласуване"}
{"url": "http://www.novinite.bg/articles/152585/Osmoklasnicite-ni-posledni-v-Evropa-po-grajdansko-obrazovanie", "text": "Българските осмокласници са на последно място в Европа по ниво на гражданско образование. Това сочат резултатите от проучване в 24 държави от целия свят, в три от които знанията на децата са под минималните. Сред останалите 21 страни, учениците в които са издържали теста, България се нарежда на 16-та позиция, а момичетата у нас показват по-високо ниво на гражданско образование от момчетата. Изследването е направено сред 94 000 ученици и резултатите от него все пак са по-високи от друго подобно проучване, направено през 2009 г. Те бяха представени от Светла Петрова, началник отдел в Центъра за оценяване в предучилищното и училищното образование.Средният резултат на нашите момичета е 511 точки, а на момчетата 473 точки. \"Отново се потвърждава констатацията, която правим от отдавна, че българските момичета имат по-добри умения за мислене или тяхната подготовка в по-фундаментален аспект е по-добра от тази на момчетата\", коментира Петрова. Тя съобщи, че според българските осмокласници, участвали в изследването, изучаването и познаването на родната история е значително по-ценна характеристика на добрия гражданин, отколкото за останалите осмокласници.Информирането за политическите събития и демонстрирането на уважение към представителите на властта е по-малко ценно за българските ученици, отколкото за техните връстници, сочат резултатите от изследването. \"Ясно се вижда, че членуването в политически партии не е сред ценностите на добрия гражданин както за българските ученици, така и за останалите осмокласници от изследването\", заяви Петрова. Според осмокласниците от изследването най-големите заплахи за човечеството са замърсяването на околната среда, тероризмът, недостигът на вода и храна, заразните заболявания, промяната на климата, бедността, престъпността и други.По темата за равенството в демократичното общество \"общият извод е, че за почти половината от българските ученици политическите изяви и гражданската активност са по-скоро територия за мъжете, отколкото за жените\", коментира Петрова. Тя отбеляза, че момичета от изследването от всички държави и от България подкрепят идеята, че трябва да има равенство между половете - в обществените изяви и в политическия живот.", "date": "2017.11.09", "title": "Осмокласниците ни - последни в Европа по гражданско образование"}
{"url": "http://www.novinite.bg/articles/152600/NATO-vkarva-v-praviya-pat-Rusiya", "text": "Министрите на отбраната на НАТО са обсъдили \"нарушенията\" от страна на Русия на ключов договор за контрол върху оръжията и са обсъдили начини за \"вкарване в правия път\" на Москва. Това съобщава news.bg, цитирайки американския военен министър Джеймс Матис.Вашингтон твърди, че Русия е нарушила Договора за ядрените сили със среден обсег, подписан по времето на Студената война, който забранява разполагането на ракети с малък и среден обсег.\"Сега имаме твърда вяра, че през последните няколко години руснаците са нарушили Договора за ядрените сили със среден обсег\", подчерта американският военен министър.\"Ние се опитваме да върнем обратно Русия в съответствие с договора, тя не трябва да се изтегля от него\", изтъкна Матис.Договорът влезе в сила през 1987 г., като беше подписан от тогавашния американски президент Роналд Рейгън и тогавашния държавен ръководител на Съветския съюз Михаил Горбачов.Москва многократно отрича твърденията, че скорошното разполагане от нейна страна на наземни ракетни системи нарушава договора.Матис заяви, че няколко страни от НАТО имат свои собствени доказателства, че Русия не изпълнява договора.\"Обсъждането включваше разглеждане на нарушенията от страна на Руската федерация на договора за ядрените сили със среден обсег, и нашите колективни усилия за връщане на Русия към съответствие\", подчерта Матис на срещата на върха на НАТО в Брюксел.\"Абсолютно необходимо е да се поддържа доверието в споразуменията за контрол над оръжията и ние го правим по съществен, прозрачен и проверим начин\", допълни той, без да коментира подробно.Москва от своя страна обвини Америка, че нарушава договора, изтъквайки, че американската противоракетна система \"Пейтриът\" в Полша и Румъния може да бъде пригодена, ако е необходимо, да изстрелва ракети към територията на Русия.", "date": "2017.11.09", "title": "НАТО \"вкарва в правия път\" Русия"}
{"url": "http://www.novinite.bg/articles/152588/Boil-Banov-podpisva-dogovor-s-Luvara", "text": "Договор за сътрудничество с музей \"Лувър\" ще подпише министърът на културата Боил Банов по време на своето посещение в Париж, съобщиха от Министерството на културата, цитира news.bg С това той ще продължи инициативата на предшественика си Вежди Рашидов за съвместни изложби и обмен на специалисти с \"Лувъра\".След успеха на изложбата \"Епопея на тракийските царе - Археологически открития в България\" в Париж и \"Срещи с египетския жрец\" в София и в Пловдив, през 2018 г. предстои нова изложба на български културни ценности в Париж. Акцент ще е периодът на Първото Българско царство.Министър Банов ще представи и поредния обект, с който България ще кандидатства за вписване в индикативната листа на ЮНЕСКО за паметниците на световното културно наследство. Това са мозайките от Епископската базилика на Филипопол, известна като Голямата базилика в Пловдив.Боил Банов ще участва и в церемонията по изпращането на Ирина Бокова, която бе начело на Организацията на обединените нации за образование, наука и култура - ЮНЕСКО, в продължение на 8 години.", "date": "2017.11.09", "title": "Боил Банов подписва договор с Лувъра"}
{"url": "http://www.novinite.bg/articles/152581/Chetiri-koli-i-patrulka-se-udariha-na-patya-Ruse-Razgrad", "text": "Четири автомобила и една полицейска патрулка пострадаха тази сутрин на пътя Русе-Разград. Една жена е откарана в болницата с травми, а при единия от водачите е установен алкохол над допустимото, пише ДАРИК. Малко след 7.30 ч. лек автомобил „Пежо“, управляван от жена, навлиза в Русе откъм Разград. На мокрия път, вероятно и с висока скорост, водачката губи управление, удря се в бордюра на разделителната линия и излита в насрещното платно, където се преобръща. Колата лети по таван близо 50 м, преди да спре в ската. На мястото са изпратени екипи на полицията, пожарна \"Спешна помощ\". Докато медиците обслужват жената, става верижна катастрофа. Лек автомобил \"Опел\" е намалил заради инцидента, когато в него се удря движещото се отзад БМВ, поднесено от джип \"Мерцедес\", чийто водач се е загледал в катастрофата.При верижната катастрофа е ударен и полицейски автомобил, който охранява местопроизшествието. Взетите алкохолни проби установяват, че шофьорът на мерцедеса има над 1,2 промила алкохол.Движението бе спряно за около 30 минути, като шофьорите използваха старото разградско шосе. Пострадала жена е откарана в болницата с рани по главата и счупена подбедрица.", "date": "2017.11.09", "title": "Четири коли и патрулка се удариха на пътя Русе-Разград"}
{"url": "http://www.novinite.bg/articles/152594/EK-otpusna-739-mln-leva-za-izgrajdaneto-na-magistrala-Struma", "text": "Европейската комисия (ЕК) одобри проекта за изграждане на 40 км от автомагистрала \"Струма\" в участъците Благоевград - Крупник, Кресна - Сандански и тунел \"Железница\", предава ДАРИК.  Общата стойност на отпуснатите средства от Европейския съюз е 628 млн. лева. Националното съфинансиране е в размер на 111 млн. лева. Строителството на първата отсечка Благоевград - Крупник стартира на 31 август и в момента е в начален етап на изпълнение. В момента се провеждат обществените поръчки за изграждането на тунел \"Железница\", с прогнозна стойност 250 млн. лева. Участъкът е разделен на три лота, а срокът за изпълнението им е 3 години.", "date": "2017.11.09", "title": "ЕК отпусна 739 млн. лева за изграждането на магистрала \"Струма\""}
