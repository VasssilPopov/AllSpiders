{"url": "https://www.novinite.bg/articles/163486/Chetiri-koli-se-sblaskaha-v-tunela-Jeleznica", "text": "Четири леки автомобила се удариха един в друг при верижна катастрофа в тунел \"Железница\" на път Е-79 в участъка между Благоевград и Симитли, съобщи БГНЕС.При инцидента няма пострадали.Два от катастрофиралите автомобили са с румънска регистрация.Инцидентът затрудни за часове трафика в района.", "date": "2018.08.24", "title": "Четири коли се сблъскаха в тунела \"Железница\""}
{"url": "https://www.novinite.bg/articles/163472/NAP-otchete-rast-na-oborotite-po-moreto", "text": "Ръст на оборотите на обектите по цялото Черноморие за юни 2018 г. в сравнение със същия период на миналата година, отчитат от НАП. Данните, които фискалните устройства подават към НАП всеки месец, показват тенденция за увеличаване на отчитаните приходи от магазините и заведенията по морето. Оборотите на всички обекти по цялото ни Черноморие през юни 2018 г. са 1,127 млрд. лв. От НАП уточняват също, че по-високи приходи са регистрирани от заведения и магазини, както на юг, така и на север. Така например, в Приморско през юни тази година, в сравнение с юни 2017 г., е отчетен 75% ръст, а в Кранево – 57 на сто. Повишаване на регистрираните обороти има и в Обзор – 21%, Варвара – 41 на сто, Синеморец – 23%. Според приходната администрация, чувствителното подобряване на фискалната дисциплина се дължи на засиленото присъствие на служителите от звеното за фискален контрол на НАП по българското Черноморие. И тази година стотици данъчни инспектори, съвместно с органите на МВР и Агенция „Митници“, извършват лятна контролна кампания по Черноморието. От началото на кампанията досега са осъществени общо над 8900 проверки, като запечатаните до този момент обекти са 210. От НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.", "date": "2018.08.24", "title": "НАП отчете ръст на оборотите по морето"}
{"url": "https://www.novinite.bg/articles/163487/Turciya-misli-da-se-otkaje-ot-All-Inclusive", "text": "Туристическият сектор в Турция обмисля премахването на системата All Inclusive, съобщи \"Хюриет\", позовавайки се на Асоциацията на търговците и занаятчиите.Въпреки че броят на туристите е надвишил нивото от 2014 г., приходите не се увеличават и дори намаляват, заявяват от бранша.Турският министър на туризма и културата Мехмед Ерсой също вярва, че нещо трябва да се промени и че страната трябва да се стреми към повече пари от туристите.В момента, според хотелиерите, средният доход от един човек е 76 евро на ден.Защо се случва това?Последните седмици Турция е засегната от рязка обезценка на лирата - около 40% от началото на годината.В момента, заради августовските ваканции на западноевропейци и деветдневната ваканция за Курбан байрам, егейските и средиземноморските курорти в Турция са препълнени.Появиха се информации за рязко поскъпване на храни и напитки в някои от тях. Според информации в медиите в Бодрум малка бутилка вода се продава в кафенетата край плажовете за 10-15 турски лири (1,60-2,50 долара), а лахмаджунът - за 70 лири (11,6 долара).Анталия Анталия Източник: Thinkstock/GuliverТакива неща убиват бъдещето на туризма. Отсега нататък няма да позволяваме това повече да се случи, каза вчера Ерсой пред Анадолската агенция.За кратко турският туризъм се оказа в безизходица заради нежелани инциденти и увеличение на цените, но тези дни ще останат в миналото, посочи министърът на туризма.Броят на чуждестранните туристи ще продължи да се увеличава следващите сезони, но целта на министерството на културата и туризма е не толкова увеличаване на броя на туристите, а увеличаване на приходите в туризма, изтъкна министърът.Ще ни засегне ли и нас?Турция прогнозира 36 милиона туристи през 2018 г.Повечето от тях идват от Русия - 4,5 милиона за миналата година, след това германци - 3,5 милиона.През миналата година 1 млн. 850 хиляди българи са посетили Турция. Това е увеличение от 10% в сравнение с 2016 г. За тази година съседите ни си поствиха за цел туристите от България да достигнат 2 милиона.По данни на туроператори, Гърция и Турция, както и българското черноморие са предпочитаните дестинации за почивки на море. Турция се посещава и с цел културен туризъм.Кападокия Кападокия Източник: Thinkstock/GuliverКак би се отразило евентуалното премахване на системата All Inclusive, предстои да видим.", "date": "2018.08.24", "title": "Турция мисли да се откаже от All Inclusive"}
{"url": "https://www.novinite.bg/articles/163450/Zashto-jiveem-prenaseleno-a-ima-neobitaemi-jilishta", "text": "Българското население живее в пренаселени домакинства при положение, че 1 220 416 жилища са необитаеми – това сочат данни на регионалното министерство относно жилищната ситуация в страната. През 2011 г. населението на страната ни е било 7 327 224 души, живеещи в 3 3887 149 жилища, сочат данните на НСИ. Празните жилища в градовете са 25,45%, а тези в селата – 42,96%, като това се дължи главно на обезлюдяването. Държавата увеличава помощта по програмата за газификация на жилищата Безвъзмездната помощ по програмата за газификация на жилища като мярка за енергийна ефективност (DESIREЕ GAS) се увеличава от 20 на 30%... Прочети повече Процентът на празните жилища в Софийска област е много висок – 48,2%. За Перник – 44,9%, а в Бургаска област – 43,7%, съобщи bTV. \"Причините да са празни са много. Често те са наследствени и съществуват спорове, които не се уреждат, като междувременно апартаментите стоят празни\", поясни зам.-министърът на регионалното развитие Малина Крумова. Другата причина е, че има много хора, които са заминали за чужбина и не отдават, нито продават жилищата си. Относно данните за Бургаска област, Крумова коментира, че там е възможно статистическо изкривяване, тъй като повечето имоти се водят ваканционни и са заети през определена част от годината. Национална стратегия ще урегулира жилищния фонд до 2030 г. Проектът на Национална жилищна стратегия ще бъде публикуван до няколко дни за обществено обсъждане. Стратегията определя цялостната пол... Прочети повече \"Около 40% от домакинствата в страната ни са пренаселени\", коментира Крумова. Тя уточни, че държавата предвижда данъчни стимули за отдаването или продажбата на празните апартаменти, но това може да бъде направено едва след адекватно разглеждане на жилищния проблем.", "date": "2018.08.24", "title": "Защо живеем пренаселено, а има необитаеми жилища?"}
{"url": "https://www.novinite.bg/articles/163493/VMRO-Caryat-da-se-otkaje-ot-drugi-pretencii-kam-Balgariya", "text": "Последното решение на Софийския градски съд (СГС) - че дворецът \"Врана\" е на държавата, а не на династията - потвърждава отдавнашната позиция на ВМРО срещу опитите за споразумение със Сакскобургготски.В четвъртък, 23 август, Софийския градски съд отсъди, че дворецът \"Врана\" е собственост на държавата, а не на Сакскобургготски и роднините му.Решението подлежи на обжалване пред апелативна инстанция, но още веднъж потвърждава общата воля на българските съдилища от 2012 г.Тогава стана ясно, че върховна инстанция отказва реституция на чифлика \"Кричим\".Още тогава ВМРО се противопостави на тези идеи. Премиерът Борисов се вслуша в тази позиция на патриотите и се отказа от подобни постъпки.\"Огромната част от въпросните имоти са част именно от институцията, а не са лични имоти на царете\", категорични са патриотите.Според тях въпросът с имотите не може да се натоварва с някакви исторически сантименти.От ВМРО призовават царят да се откаже от по-нататъшни претенции спрямо България.\"Какъвто и да е изходът от подобни претенции, те само ще затвърдят ниското доверие на българите към Сакскобургготски и неговото неотдавнашно участие в българската политика\", твърдят патриотите.", "date": "2018.08.24", "title": "ВМРО: Царят да се откаже от други претенции към България"}
{"url": "https://www.novinite.bg/articles/163480/Vijte-kakvo-shte-se-sluchi-s-rekoltata-zaradi-rekordnite-jegi-v-Evropa-tazi-godina", "text": "Заради рекордните горещини реколтата на плодове и зеленчуци в Европа ще бъде най-слабата от 40 години насам, съобщава Европейската асоциация на производителите на плодове (PROFEL), цитирана от „Европулс“. Най-много от сушата са пострадали земеделците във Франция, Холандия, Германия, Великобритания, Унгария и Полша. Жегата се е отразила тежко на граховите и бобовите насаждения, където се очаква реколтата да бъде по-слаба спрямо миналата година с между 20 и 50 %, лоша е и ситуацията при лука и спанака, както и при цветното зеле. Според асоциацията обаче въпреки по-слабата реколта драстично повишаване на цените не може да се очаква.", "date": "2018.08.24", "title": "Вижте какво ще се случи с реколтата заради рекордните жеги в Европа тази година"}
{"url": "https://www.novinite.bg/articles/163494/Direktorat-na-BNR-se-angajira-sas-strategiya-za-razvitie-na-Detskiya-radiohor", "text": "Конфликтът в Детския радиохор на БНР е решен. Това стана ясно на среща между ръководството на Радиото и родителите на хористите, която се проведе в Съвета за електронните медии. Директорът на БНР Александър Велев се ангажира да бъде изготвена стратегия за развитието на Радиохора. Формацията минава на подчинението на генералния директор, а не на Музикалната къща, както беше досега.\"Аз смятам, че човек, когато минава през такива неща, трябва да излезе по-силен и по-мъдър и би следвало да извадим поуки от цялата ситуация. Много се радвам, че и госпожа Караманова, и госпожа Димитрова са тука и надявам се и за в бъдеще да бъдат така – от лявата ни и от дясната ни страна, за да можем да работим заедно за благото на хора. Това, което взехме като решение и вчера и Управителният съвет подкрепи това решение, е да продължим да работим заедно, по нов начин. Най-важното за мен е спокойствието на децата и другото е сигурността на децата\", каза генералният директор на БНР Александър Велев, предаде радиото.Досегашният ръководител на Детския радиохор Венеция Караманова ще продължи да работи с хористите като главен диригент, докато децата изградят отношения на доверие и сплотеност с новия диригент Теодора Димитрова.В неделя децата заминават на лагер в село Кранево, където ще се подготвят за концертите, които им предстоят през новия музикален сезон.", "date": "2018.08.24", "title": "Директорът на БНР се ангажира със стратегия за развитие на Детския радиохор"}
{"url": "https://www.novinite.bg/articles/163453/23-uvelichenie-na-klientite-koito-polzvat-uslugite-na-Toplofikaciya-Sofiya", "text": "Интервю с инж. Филип Фиков, началник отдел „Дялово разпределение и енергийни услуги“ в „Топлофикация София“ ЕАД•          Инж. Фиков, вече излязоха фактурите по изравнителните сметки за изминалия отоплителен сезон. Има ли много въпроси от клиентите към „Топлофикация София“?Не мога да кажа, че въпросите са много, но все пак някои от потрeбителите имат такива, както и нужда от допълнителна информация. В случая е важно да разберат, че \"Топлофикация София\" само фактурира данните, които топлинният счетоводител е отчел. И ако клиентите имат въпроси или възражения, то трябва да ги отправят към топлинния си счетоводител, а не към нас.•          Това означава ли, че от \"Топлофикация София\" не може да  вземете отношение по коректността на изравнителните сметки?„Топлофикация София“ не изготвя изравнителните сметки, освен за клиентите, които са ни избрали за топлинен счетоводител. Фирмите за топлинно счетоводство подават към нас отчетените количества енергия на всички абонати, а ние само ги  остойностяваме.Важно е да кажем и, че през отоплителния сезон клиентите получават фактури за прогнозните си задължения по месеци, на база на предходния отоплителен сезон. След фактуриране на изравнителната сметка за тези прогнозни задължения, се издават кредитни известия и след това се фактурира реалната консумация за отоплителния сезон. Тогава клиентите получават една обща фактура за целия период. В нея е посочена реалната консумация и каква сума трябва да се приспадне от вече платените прогнозни фактури или да се доплати до размера на реално потребление.•          А когато през този период е имало промяна в цената на топлинната енергия, отразява ли се в тази обща фактура?Да, задължително. Когато през сезона е имало промяна на цената на топлинната енергия, абонатите могат да видят как потреблението е разделено по ценови периоди.•          Споменахте в началото на разговора, че „Топлофикация София“ предлага и услуги като топлинен счетоводител, може ли да ни кажете нещо повече за това?Най-напред искам да кажа, че най-лесното и най-изгодното решение за потребителите е да изберат „Топлофикация София“ за свой топлинен счетоводител. Така или иначе повечето клиенти се обръщат към нас с възражение по изравнителните си сметки, но ние не можем да сме им особено полезни, ако не ние изготвяме отчетите им. А и ние предлагаме едни от най-конкурентните цени на уреди в София и най-доброто съотношение качество/цена за дялово разпределение. Но за всички, които не занаят, е добре да уточня, че „Топлофикация София“ вече няколко години има лиценз за дялово разпределение и предлага услугите си като топлинен счетоводител. В началото, през 2013г., започнахме с обслужването на 11 сгради, а сега вече сме на четвърто място по брой обслужвани клиенти и сме предпочетени като топлинен счетоводител от 33 021 потребители.•          С какво привличате новите клиенти? Какво повече може да им предложите?От практична гледна точка за абонатите, това означава, че всичко, което е свързано с парното, всички процедури, справки и плащания ще могат да ги извършат на едно гише. По този начин се спестява прехвърлянето и препредаването на информация от другите фирми за дялово разпределение към нас и обратно.От гледна точка на качеството на услугата, смея да твърдя, че предлагаме на клиентите изключително високо ниво на обслужване. Разполагаме с едни от най-опитните служители, предлагаме висококачествени измервателни уреди и използваме модерен и надежден софтуер за обслужването им. Към всяка сграда, която обслужваме, прилагаме индивидуален подход на работа. Намираме ефективни модели за защита на потребителите от кражби на топлинна енергия. Във всеки обект монтираме пломби и стикери на проблемните места, като при следващо посещение проверяваме целостта и номерата им. При констатирана злоупотреба може да се начисли на абоната нормативно регламентираните в тези случаи количества енергия за целия отоплителен сезон, така че съседите, за чиято сметка е консумирано, не са ощетени. Разполагаме с подробна база данни с номерата на пломбите и местата на монтажа им, като по този начин извършваме реален контрол в сградите, на които сме топлинен счетоводител.И не на последно място, предлагаме едни от най-конкурентните цени на уреди в София и най-доброто съотношение качество/цена за дялово разпределение. •          Разбирам, че имате поглед над процесите и от страната на топлинните счетоводители?Това е голям плюс, защото можем всеобхватно да разглеждаме нуждите на абонатите, които са ни избрали за топлинен счетоводител. В резултат на това, по време на отчетната кампания успяхме да отчетем уредите на над 98% от абонатите. Продължаваме да търсим връзка с клиентите от останалите около 1,5% жилища, до които не сме получили достъп. Много е важно всички живущи да осигурят достъп, за да бъдат извършени коректни отчети. По този начин успяваме да изготвим бързо и точно изравнителните сметки и не се налага те да бъдат преработвани поради по-късните отчети в отделни жилища. Това се оценява високо от хората и може би е една от причините за нарасналия брой клиенти, които ползват услугата топлинно счетоводство на „Топлофикация София”. Освен това предлагаме съвети за икономично потребление на топлинната и електрическа енергия в домакинството, както и услуга за енергийно обследване на сградите с термовизионна камера. Вече две години за обществени и офис сгради, училища, детски градини, болнични и здравни заведения, предлагаме нова енергийна услуга - „Управление на енергията“. Потреблението там е оптимизирано, без да бъде нарушаван топлинния комфорт, а  разходите за отопление и топла вода са значително намалени.", "date": "2018.08.24", "title": "23% увеличение на клиентите, които ползват услугите на  „Топлофикация София”"}
{"url": "https://www.novinite.bg/articles/163455/Bulgartransgaz-spira-gazopodavaneto-v-nyakolko-stolichni-kvartali", "text": "Заради ремонт на „Булгартрансгаз“ временно ще бъде преустановено подаването на природен газ към клиентите на „Овергаз Мрежи“ в няколко столични квартала* от 07:00 часа на 29.08.2018 г., сряда, до 07:00 часа на 31.08.2018 г., петък. Овергаз поднася извинение към своите клиенти, въпреки че ремонтните дейности на „Булгартрансгаз“ са извън обхвата и контрола на дружеството. * кв. „Банкя“, кв. „Суходол“, кв. „Горна Баня“, кв. „Овча Купел“, кв. „Карпузица“, кв. „Княжево“, кв. „Красна поляна“, кв. „Бояна“, кв. „Киноцентър“, кв. „Павлово“, кв. „Бъкстон“, кв. „Манастирски ливади“, кв. „Кръстова вада“, кв. „Хладилника“, кв. „Лозенец“, кв. „Симеоново“, кв. „Витоша“, кв. „Драгалевци“, в.з. „Бункера“, кв. „Малинова долина“, с. „Бистрица“, кв. „Младост“, кв. „Горубляне“, кв. „Гара Искър“.", "date": "2018.08.24", "title": "„Булгартрансгаз“ спира газоподаването в няколко столични квартали"}
{"url": "https://www.novinite.bg/articles/163460/Rachniyat-bagaj-v-Rajanear-veche-shte-se-plashta", "text": "\r\n\r\nНискотарифният превозвач Ryanair слага край на практиката, която позволява на пътниците да качат на борда до 10 килограма ръчен багаж, съобщи Ройтерс.  От ноември те ще трябва да се заплащат, като таксата за услугата ще бъде между 6 и 10 евро. Според новите правила пътниците ще имат право да носят \"малка чанта за лични нужди\", която да се поставя под предната седалка. За багажите до 10 кг. ще трябва се плащат 6 до 8 евро, за да бъдат качени на борда и превозени в багажното отделение над седалките, или между 8 до 10 евро, за да бъдат им бъдат чекирани. От авиокомпанията обясняват промяната с основанието, че самолетите ѝ се бавят, защото пътниците носят твърде много ръчен багаж. Конкурентните easyJet, Wizzair и Norwegian в момента позволяват безплатен средноголям куфар до 10 кг. за кратки полети. От Ryanair коментираха, цитирани от Ройтерс, че не очакват промяната да донесе допълнителни приходи, тъй като чекирането на 10-килограмов багаж според новата система е значително по-евтино от сегашната цена за проверки на ръчен багаж. Компанията също така увеличава допустимия размер за всички видове багаж. \r\n\r\n\r\n", "date": "2018.08.24", "title": "Ръчният багаж в \"Райънеър\" вече ще се плаща"}
{"url": "https://www.novinite.bg/articles/163471/Nikolaj-Nikolov-otiva-na-protesta-na-grajdanite-ot-Ovcha-kupel-1", "text": "Общинският съветник от групата на БСП Николай Николов ще присъства на протеста на гражданите от жк \"Овча купел-1\". Жителите на столичния квартал се събират на 27-и август, понеделник, в 18,30 часа на ъгъла на на ул. \"Монтевидео\" и ул. \"Братя Бартел\" в жк \"Овча купел-1\".\"Гневът и бунтът на гражданите от \"Овча купел-1\" са напълно логични и обясними, коментира Николай Николов. - Те ще протестират срещу неправомерното и прекомерно застрояване на междублоковите пространства в квартала им. Разбрах, че един от поводите за бунта им е застрояване с жилищни кооперации на част от терен, отреден за изграждане на детска градина. А самото изграждане на тази детска градина е възпрепятствано от извършена реституция на терена. Аз вече имам опит с подобен доста объркан и тежък за разрешаване случай от миналия август, когато гражданите от \"Стрелбище\" протестираха срещу изграждането на небостъргач в градинката при кръстовището на булевардите \"България\" и \"Петко Ю. Тодоров\". Проблемът с безразборното строителство на всяка възможна свободна площ в София е огромен и гражданите са напълно в правото си да защитават градинките и зелените площи около жилищата си\".", "date": "2018.08.24", "title": "Николай Николов отива на протеста на гражданите от \"Овча купел-1\""}
{"url": "https://www.novinite.bg/articles/163463/Patnicite-v-metroto-sa-se-uvelichili-s-3", "text": "През периода април - юни 2018 г. е регистрирано увеличение с 3% на пътниците в метрото. Нарастване на броя на пътниците се наблюдава при всички видове електротранспорт, показват данни на Националния статистически институт (НСИ).Предприятията от градския електротранспорт (трамваен, тролейбусен и метро) общо са превозили 72 570.0 хил. пътници, което е с 1322 хил. повече спрямо същия период на предходната година. Извършената работа, измерена в пътниккилометри, също нараства с 2.2% в резултат на по-голямото средно превозно разстояние, на което са били превозени пътниците от метрополитена. Намаление има при пътниците в сухопътния и морския транспорт. Броят на превозените пътници от сухопътния транспорт през второто тримесечие на 2018 г. е 111 684.3 хил., или със 7.0% по-малко спрямо същия период на предходната година, което се дължи на намаление на превозените пътници от автобусния и железопътния транспорт при вътрешните превози. Тенденцията на спад на ползващите пътническия транспорт (сухопътен и воден) спрямо същия период на предходната година също намалява - съответно с 3.7 и 8.7%.През второто тримесечие на 2018 г. при водния пътнически транспорт се наблюдава намаление на превозените пътници с 6.7%. Същевременно и извършената работа намалява с 10.0% и достига 2 781.9 млн. пътниккилометра. За отчетения период при водния пътнически транспорт се наблюдава намаление на превозените пътници с 6.7%. При извършената работа е отчетен спад от 202.4 хил. пътниккилометра спрямо второто тримесечие на предходната година.Сатистиката показва, че през второто тримесечие на 2018 г. в сравнение с предходното тримесечие има намаление на превозените товари от товарния транспорт с 2.6%. При извършената работа е регистриран спад от 19.5%.През второто тримесечие на 2018 г. превозените товари от сухопътния транспорт са 27 142.3 хил. т, или с 8132.2 хил. т по-малко спрямо съответното тримесечие на 2017 г. Това се дължи на международните превози при автомобилния и железопътния транспорт, информират от НСИ. Извършената работа също намалява и достига 7579.5 млн. ткм в резултат на по-малкото средно превозно разстояние при вътрешните и международните превози. Превозените товари от речния и морския транспорт през второто тримесечие на 2018 г. намаляват с 94.3 хил. т спрямо съответното тримесечие на 2017 г. в резултат на по-малкото превозени товари от речния транспорт. Извършената работа също намалява и достига 238.0 млн. ткм поради по-кратките разстояния, на които са били превозени товарите както от морския, така и от речния транспорт.", "date": "2018.08.24", "title": "Пътниците в метрото са се увеличили с 3%"}
{"url": "https://www.novinite.bg/articles/163435/Dneven-horoskop-za-petak", "text": "Ще има някои детайли от днешния план, които не сте обмислили предварително, но те са маловажни, така че не им обръщайте прекалено много внимание. Просто продължавайте напред.Днес се държите прекалено строго и студено с всички хора около вас. Опитайте да бъдете малко по-мили и да правите повече компромиси, може този начин повече да ви хареса.Много обичате да получавате нови знания и информация. Днес ще научите много нови неща. Това ви зарежда с енергия и ви кара да се чувствате добре. Денят ще бъде прекрасен за вас.Вижте повече на: ", "date": "2018.08.24", "title": "Дневен хороскоп за петък"}
{"url": "https://www.novinite.bg/articles/163459/Dvama-dushi-zaginaha-pri-tejki-katastrofi", "text": "Серия от тежки катастрофи в началото на петъчния ден. Загинаха двама души. Един от инцидентите стана на пътя Русе-Бяла. Лека кола се е ударила в камион, превозващ животни. Загинал е шофьорът на колата.Още една жертва взе катастрофа на пътя Стара Загора-Димитровград. По първоначални данни са челно се ударили два автомобила  - с българска и с румънска регистрация. Загинал е българският шофьор. Инцидентът затвори пътя от Стара Загора през Димитровград и Хасково. Верижна катастрофа и на Околовръстния път на София в района на \"Овча купел\". Ударили са се няколко коли и линейка.", "date": "2018.08.24", "title": "Двама души загинаха при тежки катастрофи"}
{"url": "https://www.novinite.bg/articles/163458/Otkazaha-delo-sreshtu-Angelkova-po-signala-na-Simeonov", "text": "Спецпрокуратурата е отказала да образува досъдебно производство по сигнала на вицепремиера Валери Симеонов срещу туристическия министър Николина Ангелкова за плажните дискотеки в Слънчев бряг, съобщава “24 часа”.Според магистратите няма основания да се образува досъдебно производство, защото липсват данни за извършено престъпление от страна на туристическото министерство, което да е в компетенциите на Специализираната прокуратура.В сигнала си Валери Симеонов твърдеше, че служителите на Николина Ангелкова са дали категории на петте плажни дискотеки незаконно. Според вицепремиера Симеонов петте плажни дискотеки на “Слънчев бряг - юг” нямат място на плажа, тъй като не са временни постройки, а монолитни. Тогава пред медиите той твърдеше, че от петте заведения идвал наднормен шум. Това обаче не бе споменато в сигнала му до прокуратурата, защото той е само срещу категоризацията на заведенията.Валери Симеонов сезира спецпрокуратурата в началото на юни. Малко след това строителният контрол съвместно с Министерството на туризма и с геодезисти направиха проверка на същите плажни заведения и установиха, че заведенията THE ONE, La Cubanita, Cacao beach, Del Mar и BEDROOM са законни постройки. Причината - конфигурацията, която заемат и мястото, на което са разположени, съответстват на схемата, утвърдена от министъра на туризма и главния архитект на Несебър.", "date": "2018.08.24", "title": "Отказаха дело срещу Ангелкова по сигнала на Симеонов"}
{"url": "https://www.novinite.bg/articles/163483/Momiche-napadna-75-godishna-jena-v-doma-j-v-Ruse", "text": "17-годишно момиче нападна възрастно семейство в дома им в центъра на Русе. По думите им, тя е била в нетрезво състояние. Тийнеджърката е счупила прозореца, нахлула е в стаята и започнала да души 75-годишна жена, която е инвалид. Антоанета и Лука още не могат да се съвземат от случилото се. Възрастната жена, която е трудноподвижна, разказа, че около 4 часа се събудила от блъскане по входната врата. Видяла, че е момиче и помислила, че има нужда от помощ и отворила. Антоанета Аркалиева: И като се изправи – силно лъха на алкохол. Върви зад мен и влиза и аз вече виждам, че не мога да се оправя и отворих на мъжа ми вратата и почнах да му викам моля ти се, звъни на полицията. Тя като чу полицията, тръгна оттук, ама значи като лъвица, като сърна прескочи оградата. Съпругът веднага позвънил на тел. 112 и излязъл в края на улицата да чака полицаите. През това време обаче нападателката атакувала отново къщата - строшила стъклото на прозореца и нахлула в стаята. Антоанета Аркалиева: И ми вика: ще те убия, и ме хвана за врата, тогава само викам Божичко. Тя ме блъсна и аз паднах, всичко ми е убито, но най-вече душата. Лука Аркалиев: Като отидох да я видя, тя лежи. Помогнаха ми полицаите и я вдигнахме. Жена ми е в шок, аз също. За щастие, Антоанета Аркалиева се е разминала само с натъртвания и синини по тялото. Възрастните хора си обясняват агресията на младата жена и с вероятна употреба на наркотици. Антоанета Аркалиева: Не съм виждала такива очи. Аз вече си отивам, но децата ни трябва да растат в здрава среда, да няма наркотици. Полицаите, които пристигнали на място, успели бързо да заловят нападателката в района. Проверката по случая продължава. В нея участва и инспектор от Детска педагогическа стая.", "date": "2018.08.24", "title": "Mомиче нападна 75-годишна жена в дома й в Русе"}
{"url": "https://www.novinite.bg/articles/163443/VMRO-Sadat-otnovo-potvardi-che-byahme-pravi-kogato-se-protivopostavihme-na-sporazumenie-sas-Sakskoburggotski", "text": "Патриотите от ВМРО приветстват поредното решение на българското съдилище в полза на българската държава срещу претенциите на Симеон Сакскобургготски. Последното решение на съда – че дворецът „Врана“ е на държавата, а не на династията – потвърждава отдавнашната позиция на ВМРО срещу опитите за споразумение със Сакскобургготски.В четвъртък състав на Софийския градски съд отсъди, че дворецът „Врана“ е собственост на държавата, а не на Сакскобургготски и роднините му. Решението подлежи на обжалване пред апелативна инстанция, но още веднъж потвърждава общата воля на българските съдилища от 2012 г. насам, когато стана ясно, че върховна инстанция отказа реституция на чифлика „Кричим“. Въпросното решение тогава трасира пътя на поредица други справедливи съдебни решения в годините.Преди година се появиха идеи за споразумение между държавата и Сакскобургготски. Още тогава ВМРО се противопостави на тези идеи. Премиерът Борисов се вслуша в тази позиция на Патриотите от ВМРО и се отказа от подобни постъпки. От онзи момент насам вече във второ дело се потвърждава правотата на тази позиция на ВМРО.Ние, Патриотите от ВМРО, уважаваме историческата роля на монархическата институция в България. Въпреки многото съдбоносни грешки в новата история, царската институция е символ на българската независимост във вековете.В същото време обаче ние напомняме, че огромната част от въпросните имоти са част именно от институцията, а не са лични имоти на царете. Това означава, че те принадлежат на държавата България. Това казва сега и българският съд. Освен това, напомняме, че България днес е република и въпросът с имотите не може да се натоварва с някакви исторически сантименти, нито пък Симеон Сакскобургготски следва да се опитва да се представя едва ли не като безспорен цар.Призоваваме Симеон Сакскобургготски да прояви благородството, за което претендира, и да се откаже от по-нататъшни претенции спрямо България. Какъвто и да е изходът от подобни претенции, те само ще затвърдят ниското доверие на българите към Сакскобургготски и неговото неотдавнашно участие в българската политика.Сакскобургготски още преди десетилетия беше оставил българите с грешното впечатление, че няма да има никакви претенции към страната си. Сега обаче картината се оказва съвсем различна. Затова ВМРО още веднъж се обръща към него: господин Сакскобургготски, призоваваме Ви да продължавате да намирате начини да бъдете полезен на България, както неведнъж сте го правили, а не да бъдете полезен само на себе си.", "date": "2018.08.24", "title": "ВМРО: Съдът отново потвърди, че бяхме прави, когато се противопоставихме на споразумение със Сакскобургготски"}
{"url": "https://www.novinite.bg/articles/163457/Chetirima-dushi-sa-zadarjani-pri-poredna-specakciya-v-Botevgrad", "text": "На 23 август от служители на ОДМВР- София и РУ- Ботевград е проведена регулярна полицейска операция за противодействие на престъпленията, свързани с наркотични вещества. В хода й, около 12.30 часа, криминалистите извършили проверка на 24- годишен криминално проявен ботевградчанин. Мъжът е задържан за срок до 24 часа, след като у него били открити четири хартиени сгъвки с бяло прахообразно вещество с тегло около 10 грама, реагиращо на амфетамин.Три часа по- късно в полицейския арест попаднали още трима криминално проявени мъже- двама от Ботевград и жител на с. Врачеш. При извършена проверка на автомобила, с който се придвижвали, в дрехата на единия, са открити около 100 грама суха зелена тревиста маса- марихуана и около 50 грама бяло прахообразно вещество- амфетамин. Откритите количества наркотични вещества са иззети, а по двата случая са образувани досъдебни производства.В рамките на текущия месец, при проведените на територията на община Ботевград ежеседмични полицейски акции срещу престъпленията с наркотични вещества, са образувани пет досъдебни производства, задържани са седем души, иззети са общо около 170 грама марихуана и около 60 грама амфетамин. Полицейските действия по линия „наркотици“ продължават активно.", "date": "2018.08.24", "title": "Четирима души са задържани при поредна спецакция в Ботевград"}
{"url": "https://www.novinite.bg/articles/163462/Otkriha-nov-vid-bozajnik-v-Balgariya", "text": "Нов вид бозайник бе открит в България от учени от Националния природонаучен музей, Природонаучния музей в Словения и Зоологическия институт „Александър Кьонинг“ в Германия.Бозайниците на Европа се изучават повече от 300 г. и заедно с птиците се смятат за едни от най-добре проучените в света. Ето защо откриването на нов вид е изключително събитие, въпреки че се случва всяка година в труднодостъпните местности на Южна Америка и Югоизточна Азия.Международен екип от учени с участието на д-р Недко Недялков съобщи, че в горите на Странджа планина живее нов и неизвестен за науката вид бозайник – къртицата Talpa martinorum.До сега се смяташе, че в България се срeщат два вида къртици – обикновена (Talpa europaea) и черноморска сляпа къртица (Talpa levantis), като първият вид е широко разпространен и се среща из цялата страна, а вторият е известен само от района на Странджа.Черноморската къртица е установена сравнително неотдавна за нашата страна – през 1991 г.Двата вида външно много си приличат и са трудно различими дори за специалист без апаратура. Черноморската къртица е малко по-дребна и клепачите при нея са сраснали, за разлика от европейската.След проучвания и сравнения - морфологични и генетични, с всички къртици, срещащи се в Европа и региона, беше установен и нов вид, наименуван Talpa martinorum.Към момента е установено, че той се среща само в югоизточната част на Балканския полуостров като районът му на местообитание следва плътно очертанията на Странджа планина – в България и Турция. Почти нищо не се знае за отличителните характеристики на биологията на новия вид, която ще бъде предмет на бъдещи проучвания.", "date": "2018.08.24", "title": "Откриха нов вид бозайник в България"}
{"url": "https://www.novinite.bg/articles/163465/Georgi-Gokov-e-naj-izyaviliyat-se-deputat", "text": "Депутатът от Стара Загора Георги Гьоков е отправил най-много въпроси и питания  към министрите в кабинета „Борисов 3” по време и  на  четвъртата сесия на Народното събрание  – 35 на брой, а 137 - са  от началото на 44 НС. Министърът на труда и социалната политика и министърът на здравеопазването са отговаряли най-много на въпросите на старозагорският депутат. „Моите питания, касаят проблемите на хората, с които се срещам, а те основно  са в социалната сфера”, каза Георги Гьоков, който е зам.-председател на социалната комисия в парламента и член на здравната.Статистиката сочи, че той е и най- изявилият се на трибуната народен представител от левицата. Гьоков е говорил общо 11 ч. 35 мин. 10 сек. в пленарната зала и е взимал думата 205 пъти от началото на 44-ия парламент. Това го нарежда на четвърто място по времеговорене сред 240-те депутати при обсъждането на законопроектите. „Зад числата, обобщени в справки, стоят множество разговори с избиратели, техни предложения, изразени болки, тревоги, неравенства, проблеми на местното самоуправление, образованието, инфраструктурата, родното производство, местните общности и др., които са акценти и  приоритети в дейността на парламентарната група на „БСП за България”, коментира Гьоков.По думите му Правилникът за организацията и дейността на НС задължава министрите да отговарят в срок, но няма как да бъдат задължени за адекватен отговор, какъв гражданите очакват нетърпеливо. „Имам случаи, когато мои въпроси и питания са довели до промени на ситуации  и до вземане на решителни  мерки от страна на  изпълнителната власт за преодоляване на поставените  крещящи проблеми. Ето това е своеобразният контрол на гражданите от чието име е и моята дейност”, подчерта старозагорският депутат. Той е вносител, заедно със свои колеги, на 24 законопроекта.", "date": "2018.08.24", "title": "Георги Гьоков е най- изявилият се депутат"}
{"url": "https://www.novinite.bg/articles/163436/Maj-otkri-strelba-v-Moskva-ranen-e-policaj", "text": "Въоръжен мъж откри тази вечер безпричинна стрелба по полицаи в центъра на Москва и рани един служител на реда, съобщи руският Следствен комитет, цитиран от световните агенции. Според разследващите \"мъж открил стрелба без никаква причина\" по полицаи, които били на служба и минавали край него по уличка в Москва, недалеч от Министерството на външните работи. Полицаите отговорили на огъня, ранили и обезоръжили нападателя, който е бил откаран в болница, където по-късно е починал. Според руската полиция нападнатите полицаи са част от полк на специалните сили, който охранява чуждестранните дипломатически мисии в Русия.", "date": "2018.08.24", "title": "Мъж откри стрелба в Москва, ранен е полицай"}
{"url": "https://www.novinite.bg/articles/163461/Merkel-Nyama-da-sme-zavisimi-ot-Rusiya", "text": "Газопроводът „Северен поток 2“ по дъното на Балтийско море няма да направи Германия зависима от Русия за доставките на енергия. Това заяви германският канцлер Ангела Меркел пред студенти в грузинската столица Тбилиси, предаде „Ройтерс“.На втория ден от обиколката си в три страни от Кавказкия регион, много от които имат сложни отношения с големия си северен съсед, Меркел отново заяви, че Берлин иска да гарантира, че Русия ще продължи да доставя известни количества газ и през Украйна, дори след завършването на „Северен поток 2\".Пред студентите от Държавния университет на Тбилиси Меркел каза още, че Европа и НАТО не са врагове на Русия, предаде ТАСС. „Русия е важна страна в света. Германия има желание да има добри отношения с Русия. Европа и Русия добре сътрудничат и научават много един от друг, но в същото това време искам да отбележа, че ЕС и НАТО не са врагове на Русия\", каза Меркел.Относно интеграцията на Грузия в ЕС Меркел каза, че процесът не завършва за пет години. Тя припомни, че става дума за един динамичен процес, който Германия ще продължи да подкрепя, но допълни, че не иска да дава прибързани обещания, че интеграцията на страната в ЕС скоро ще е факт.", "date": "2018.08.24", "title": "Меркел: Няма да сме зависими от Русия"}
{"url": "https://www.novinite.bg/articles/163495/Hilyadi-burgazlii-se-dokosnaha-do-magiyata-na-zlatnata-svetovna-kupa-i-ya-izpratiha-kam-Sofiya", "text": "Хиляди жители и гости на Бургас се докоснаха до магията на златната световна купа, с която на 30 септември в Торино ще бъде коронован следващият шампион на планетата по волейбол! Най-ценното отличие този път беше представено лично от легендата на националния отбор Димо Тонев. На събитието присъства и заместник кметът на града д-р Лорис Мануелян, както и волейболистите на шампиона и носител на Купата на България от „Нефтохимик 2010“.„Да пожелаем успех на нашия национален отбор. Повече късмет и дано да стигне до борбата за тази купа, пък ако я спечелим ще бъде добре дошла в България отново. На бургазлии им пожелавам да имат отново шампион и да играят поне във финалната четворка на Шампионската лига“, заяви Димо Тонев.„Искам да кажа, че Цар Футбол е детрониран и тази година вече на власт е Цар Волейбол! Така че пожелавам най-искрено тази купа, тази красавица, да остане в България и да се поздравим всички с успех“, сподели пък заместник кметът на Бургас д-р Лорис Мануелян.По традиция организаторите отново бяха подготвили игра с публиката, която зарадва част от участниците с билети за мачовете на българския национален отбор в Двореца на културата и спорта във Варна.Световната купа по волейбол, за която ще се борят най-добрите волейболисти на планетата по време на шампионата през септември, завършва своята обиколка сред българските фенове с мащабно събитие в центъра на София. На 25 август (събота) от 17 часа най-желаният волейболен трофей ще бъде изложен в началото на алеята към НДК на ъгъла на ул. „проф. Фритьоф Нансен“ и бул. „Патриарх Евтимий“.Легендарните волейболни национали Любо Ганев и Евгени Иванов-Пушката ще бъдат сред специалните гости на заключителната спирка от златния „Трофи тур“ из България, а за жителите и гостите на София са приготвени и редица изненади. На ул. „проф. Фритьоф Нансен“ ще бъде изградено и волейболно игрище, където ентусиасти ще могат да поиграят заедно с волейболните ни звезди. Ще има и забавни игри с награди, като сто от присъстващите ще се приберат у дома със спомен – волейболна топка. За някои от най-подготвените на тема предстоящото световно първенство по волейбол за мъже, на което България е домакин заедно с Италия, ще има и подарък – билет за двубои от втората предварителна фаза на световното първенство, която ще се проведе в София. Всяко от участващите в забавните игри деца ще получи сувенир от Фондация „София – Европейска столица на спорта“. Всички активности са част от традиционния Арт Булевард, който Столична община организира ежегодно на няколко места в центъра на града през август.Финалът на обиколката на златния трофей е организиран в партньорство със Столична община и в подкрепа на инициативата „София 2018 – Европейска столица на спорта“.Купата вече бе при жителите на другите два български града домакини на световното – Варна и Русе. След това пътува из страната, за да пристигне при феновете в третия ни град домакин - София.Всъщност символичното начало на тура бе дадено именно от столицата. Първият човек, който вдигна световната купа в „Арена Армеец“, беше единственият българин, приет във волейболната Зала на славата – Димитър Златанов. Официалното представяне на световната купа се състоя на самото волейболно игрище в „Арена Армеец“, където ще се проведат и част от битките за трофея през септември. Единственият път, в който България бе домакин на световно първенство по волейбол за мъже до момента, беше през 1970 г., а именно Димитър Златанов бе сред лидерите на българския национален отбор, стигнал до сребърните медали. 48 години по-късно златната купа тръгна от ръцете на легендарния ни волейболист на национално турне към ръцете на волейболните фенове в България.След истинския фурор, който предизвика в Русе, Варна, Добрич, Шумен, Разград, Велико Търново, Стара Загора, Димитровград и Бургас, световната купа пристига за срещата си с феновете в София.Българските фенове имат възможност да се докоснат до купата за шампиона от световното първенство за мъже благодарение на специалния „Трофи тур“, организиран от Българската федерация по волейбол и партньора й Лидл България.Всички българи, докосващи се до трофея, изпращат и положителна енергия към „лъвовете“ на Пламен Константинов, които влизат в битка за трофея през септември.България ще изиграе мачовете си от първата фаза между 9 и 18 септември във Варна. „Лъвовете“ се изправят срещу Финландия (9 септември), Иран (13 септември), Пуерто Рико (14 септември), Куба (16 септември) и Полша (18 септември). Положителни резултати пращат България във втората фаза в „Арена Армеец“ в София между 21 и 23 септември. По същото време във Варна ще се водят други звездни волейболни сблъсъци, водещи към финалите в Торино и най-желаната волейболна купа.Битки към трофея ще се водят от 12 до 18 септември и в русенската „Арена Монбат“. В Русе ще пристигнат някои от най-силните волейболисти в света, като по време на първата фаза край Дунав ще показват умения звездите на Бразилия, Франция, Канада, Холандия, Китай и Египет.Билети за Световното първенство по волейбол могат да бъдат закупени от мрежата на Eventim, на www.eventim.bg, както и от официалната страница на първенството: italy-bulgaria2018.fivb.com.Не пропускайте шанса да докоснете трофея и да се снимате със световната волейболна купа в София – събота от 17 ч. на ъгъла на ул. „проф. Фритьоф Нансен“ и бул. „Патриарх Евтимий“ до НДК.", "date": "2018.08.24", "title": "Хиляди бургазлии се докоснаха до магията на златната световна купа и я изпратиха към София"}
{"url": "https://www.novinite.bg/articles/163468/Gugal-premahna-blogove-profili-i-kanali-v-Yutyub-svarzani-s-Iran", "text": "Компанията \"Гугъл\" обяви, че е спряла десетки канали в сайта \"Ютюб\" и други интернет профили, свързани с иранската държавна радиотелевизионна компания ИРИБ, заради кампания за оказване на политическо влияние, предадоха \"Асошиейтед прес\" и \"Ройтерс\".\"Гугъл\" каза, че е премахнала 39 канала в \"ЮТюб\", 6 блога в системата за блогове \"Блогър\" и 13 профила в \"Гугъл плюс\".Фирмата за сигурност \"Файър ай\", уведомила технологичните компании за някои от подозрителните дейности, заяви в доклад тази седмица, че цялата операция води началото си от Иран и популяризира ирански интереси пред аудитории в САЩ и на други места.\"Гугъл\" каза, че според нейно проучване профилите са били създадени от хора, свързани с ИРИБПо-рано тази седмица \"Фейсбук\" и \"Туитър\" обявиха, че са премахнали стотици профили, свързани с предполагаема иранска пропагандна операция. /БТА", "date": "2018.08.24", "title": "\"Гугъл\" премахна блогове, профили и канали в \"Ютюб\", свързани с Иран"}
{"url": "https://www.novinite.bg/articles/163444/Pojar-kraj-Berlin-Evakuirani-sa-stotici-grajdani", "text": "Миризмата на огън от горския пожар, който избухна на 50 километра от Берлин, достигна централните региони на германската столица, съобщи ТАСС. В полицията са получени много обаждания от разтревожени жители, събудени от миризмата, предаде БГНЕС. Най-напред димът се е усетил в ранните сутрешни часове в южните и централните квартали на столицата. Властите препоръчаха жителите на Берлин и Потсдам да затворят прозорците и вратите си. Междувременно около 300 пожарникари продължават да се борят с огъня, опитвайки се да предотвратят разпространението му в град Тройенбрицен (федерална провинция Бранденбург). По данни на вестник Bild в гасенето са се включили булдозери и хеликоптери. През нощта властите са евакуирали около 600 души - жителите на Тифенбрунен, Клаусдорф и Фронсдорф - предградията на Тройенбрицен. Горският пожар избухна в четвъртък около 12:30 местно време на 50 километра югозападно от столицата на Германия. Огънят се разпространи бързо в резултат на необичайно топлото време и вятъра, като от 5 хектара през нощта достигна до 300 хектара. Горят гори на територия, сравнима с площ от 400 футболни игрища.", "date": "2018.08.24", "title": "Пожар край Берлин: Евакуирани са стотици граждани"}
{"url": "https://www.novinite.bg/articles/163429/Dnes-shte-bade-predimno-slanchevo", "text": "Днес ще бъде предимно слънчево. След обяд ще се развива купеста облачност и до вечерта само на изолирани места, главно в планините ще превали. Вятърът ще е слаб до умерен от изток-североизток. Максималните температури ще са между 28° и 33°, за София - около 28°. Над планините ще е предимно слънчево. След обяд ще се развива купеста и купесто-дъждовна облачност, но само на изолирани места ще превали. Ще духа слаб до умерен, предимно източен вятър. Максималната температура на височина 1200 метра ще е около 22°, на 2000 метра – около 15°.По Черноморието ще е предимно слънчево. Ще духа слаб до умерен североизточен вятър. Максималните температури ще са 28-30°. Температурата на морската вода е 26-27°. Вълнението на морето ще е около 3 бала.", "date": "2018.08.24", "title": "Днес ще бъде предимно слънчево"}
{"url": "https://www.novinite.bg/articles/163475/Ruskiyat-premier-izchezna", "text": "Руският министър-председател Дмитрий Медведев не се е появявал публично от 10 август, когато беше на посещение в Камчатка, пишат руските медии. Официално премиерът не е в отпуск, но участията в заседания на правителството и други мероприятия са отменени.От правителствената пресслужба са отговорили на официални запитвания от медиите, че министър-председателят е получил травма при спортни занимания и тя не му позволява да ръководи заседанията на кабинета.„Травмата на премиера не му позволява да участва в публични мероприятия“, предадоха руски издания, цитирайки пресслужбата на правителството. Спортна травма стои в основата на изчезването на премиера от публичното пространство, а не друга причина, предаде „Интерфакс\".", "date": "2018.08.24", "title": "Руският премиер изчезна"}
{"url": "https://www.novinite.bg/articles/163481/Garciya-shte-povishi-minimalnata-rabotna-zaplata", "text": "Гръцкото правителство ще повиши минималната работна заплата, ще разреши отново да се сключват колективни трудови договори и ще предостави още права на работниците след излизането от спасителната програма на 20 август. Това съобщи гръцкият премиер Алексис Ципрас по време на посещението си на остров Сирос в Егейско море, предаде БГНЕС.Според Ципрас възстановяването на икономиката не е само цифрови показатели, а също и ангажираност от работещите за нея, цитира ТАСС.\"В меморандума (макрофинансовото споразумение с международните кредитори) имаше ясна цел - орязване на заплатите. Ето защо сега прекратяването на меморандума означава възстановяване на правата на трудещите се, възстановяване на колективното договаряне и увеличение на минималната работна заплата,\" каза Ципрас.В четвъртък говорителят на кабинета Димитрис Дзанакопулос подчерта, че след изхода от кредитното споразумение Гърция си поставя две цели.\"На първо място, това е стабилизирането на гръцката икономика и стабилна фискална политика, за да не се унищожи всичко, което сме изградили, и, на второ място, ние трябва да започнем да действаме по такъв начин, че средният доход на хората да започне да се увеличава\" , каза той.", "date": "2018.08.24", "title": "Гърция ще повиши минималната работна заплата"}
{"url": "https://www.novinite.bg/articles/163446/Markovski-za-Ivancheva-Ne-go-e-izvarshila-redna-e-opravdatelna-prisada", "text": "Сагата \"Иванчева\" продължава. Специализираната прокуратура предаде на съд бившия кмет на \"Младост\" Десислава Иванчева, заместничката ѝ Биляна Петрова и бившия кмет на района Петко Дюлгеров. Обвинителният акт срещу тях е за подкуп в особено големи размери. Според Наказателния кодекс се предвижда те да получат присъда между 15 и 20 години затвор. \"Това е обвинение за престъпление, което Иванчева не е извършила. Само един свидетел е дал показания, а именно Дюлгеров, който към момента също е обвиняем. Предварително мога да прогнозирам как ще приключи делото. Би било редно да има оправдателна присъда, обвиненията на прокуратурата биха могли да паднат в съдебната зала\", коментира пред Bulgaria ON AIR адвокатът на Десислава Иванчева – Марин Марковски. Той посочи, че среща между Иванчева, Дюлгеров и Биляна Петрова е имало. Тримата са се качили в колата на бившата кметица на \"Младост\" с банкнотите, които били предварително поръсени с прах, дадени от пострадалия Ваклин на Дюлгеров. Те са били поставени зад шофьорската седалка. А колата била управлявана от самата Иванчева. Как може тя да е знаела за случващото се?\", пита адвокат Марковски. Във връзка със здравословното състояние на бившата кметица, нейният защитник посочи, че в резултат на \"ужасяващото задържане\" тя е получила стресова депресия, също така има и аденом на щитовидната жлеза. Десислава Иванчева беше арестувана показно на бул. \"Васил Левски\" в центъра на София на 17 април тази година. В колата на кметицата бяха открити 70 000 лева, които тя взела като подкуп според прокуратурата. Заедно с Иванчева беше задържана и заместничката ѝ в \"Младост\" Биляна Петрова, а бившият кмет Петко Дюлгеров бе арестуван отделно, отново в същия ден. На 7 юни Специализираният апелативен съд отстрани Десислава Иванчева от кметския пост в район \"Младост\". Обвиняемите са в ареста с мярка за задържане под стража. Съдът вече отказа по-лека мярка за неотклонение и на Биляна Петрова.", "date": "2018.08.24", "title": "Марковски за Иванчева: Не го е извършила, редна е оправдателна присъда!"}
{"url": "https://www.novinite.bg/articles/163478/Koj-e-izobrazen-na-statuyata-bez-glava-ot-Rupite", "text": "Късноримска статуя беше открита в края на миналата седмица по време на археологическите разкопки край село Рупите. На това място в древността се е намирал римският град Хераклея Синтика. Статуята, чиято глава липсва, е на мъж в цял ръст облечен в тога и е датирана от I-II век сл. Хр. Изработена е от качествен бял мрамор и в оригиналния си вид е била по-висока от човешки ръст, около 2.40 м., каза пред \"Дневник\" ръководителят на разкопките доц. Людмил Вагалински. Според него по всичко личи, че на скулптурата е изобразен значим жител на Хераклея Синтика. Една от работните хипотези е, че това е бил агонета (организатор на спортни събития) Тиберий Клавдий Бакхий. Предположението се базира на открития в близост до статуята цялостен надпис от същия период, в който се споменава името на знатния римлянин. Пред \"Дневник\" доц. Валагински коментира, че докато не бъде открита главата на статуята, не може да се каже със сигурност кой е изобразен на нея, но той не изключва възможността това да е дори римски император. Друго значимо откритие на разкопките е надпис с управниците на града, според който Хераклея Синтика е бил сред най-значимите центрове в района наред с Тесалоника ( днешен Солун). След откриването на статуята тя внимателно е почистена от полепналата по нея пръст.© Archaeologia Bulgarica След откриването на статуята тя внимателно е почистена от полепналата по нея пръст. Археолозите изследват района от повече от две десетилетия, а тази година Министерски съвет е отпуснал 100 хил. лв. за продължаване на разкопките. Находките ще станат част от експозицията на Историческия музей в Петрич. Доц. Валагински изтъкна и все по-голямото значение на медийната платформа \"Archeologia Bulgarica\", която включва сайт в интернет, страница във \"Фейсбук\" и видеоканал в \"Ютюб\". Проектът беше създаден през лятото на тази година и има за цел да популяризира дейността на археолозите в България. \"Хората са жадни за такава информация\", каза доц. Валагински. Той изтъкна, че една от публикациите в платформата е била видяна от 150 хил. души. Според него на дейността на \"Archeologia Bulgarica\" се дължи и повишеният интерес на хората към разкопките на Хераклея Синтика. За една година броят на посетителите на обекта се е повишил двойно и сега е 150 души на ден.", "date": "2018.08.24", "title": "Кой е изобразен на статуята без глава от Рупите"}
{"url": "https://www.novinite.bg/articles/163491/Otkrita-e-kasnoantichna-grobnica-sas-stenopisi-v-Sofiya", "text": "Ето как изглежда уникалната късно антична гробница със стенописи, която беше разкрита в София. Късноантична гробница в София Гробницата беше открита в началото на август при ремонта на тротоара на столичната улица „Московска”. Късноантична гробница в София По първоначални данни гробницата е от края на четвърти и началото на пети век. Късноантична гробница в София Късноантична гробница в СофияПо време на разкопките са открити множество глинени съдове, както и хиляди сребърни монети. Късноантична гробница в СофияЧаст от интересните находки са дървена дръжка на меч с украса, както и стрида от Бяло море, което насочва към богатия начин на живот на гражданите от Стара Сердика.", "date": "2018.08.24", "title": "Открита е късноантична гробница със стенописи в София"}
{"url": "https://www.novinite.bg/articles/163456/Rumen-Radev-shte-uchastva-v-nacionalnoto-chestvane-na-141-godini-ot-Shipchenskata-epopeya", "text": "На 25 август 2018 г. държавният глава Румен Радев ще участва в тържественото отбелязване на 141 години от Шипченската епопея през Руско-турската освободителна война от 1877-1878 г.Президентът ще се включи в туристическия поход, който в 11.45 часа ще достигне до връх Шипка.В 12.00 часа президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва.Държавният глава ще произнесе слово и ще положи венец пред Паметника на свободата.От 13.00 часа ще се състои възстановка на шипченските боеве. В 20.45 часа държавният глава ще приеме почетния строй на Националната гвардейска част на площад „Възраждане“ в Габрово в чест на 141-та годишнина от Шипченската епопея, след което ще произнесе слово. Тържествена проверка-заря е от 21.05 часа. ", "date": "2018.08.24", "title": "Румен Радев ще участва в националното честване на 141 години от Шипченската епопея"}
{"url": "https://www.novinite.bg/articles/163431/Sofijskiyat-universitet-obyavi-dopalnitelen-priem-za-850-nezaeti-mesta", "text": "850 са местата, останали незаети след трите класирания в Софийския университет „Св. Климент Охридски“ за следващата учебна година.Допълнителен прием е обявен за специалности, сред които право, компютърно инженерство, археология, публична администрация, педагогика, българска, френска и италианска филология.От 10 до 14 септември е срокът за подаване на документи за участие в допълнителния прием.Класирането ще бъде обявено на 18 септември, а записването на новоприетите студенти ще е на 19, 20 и 21 септември.Пълният списък със свободните места и формата на обучение, в която се предлагат, може да се види на сайта на Софийския университет.", "date": "2018.08.24", "title": "Софийският университет обяви допълнителен прием за 850 незаети места"}
{"url": "https://www.novinite.bg/articles/163430/Jordanka-Fandakova-proveri-remonta-na-Zapaden-park", "text": "Kметът на София Йорданка Фандъкова присъства на работна оперативка и провери изпълнението на ремонта на Западен парк. В момента се работи по изграждане на част от инженерната инфраструктура. Изпълнява се нова канализация с канализационни шахти, обособени са площадки за техническите мрежи на пешеходния мост. Започна и изпълнението на трасета за полагане на електрическата мрежа. Кметът Фандъкова подчерта, че е важно да се работи качествено, в срок и в съответствие с всички изисквания на оперативната програма и работа в паркова среда.На оперативката и проверката присъстваха и заместник-кметът по направление екология Йоана Христова, главният архитект Здравко Здравков, представители на проектанта, строителния надзор и изпълнителя на обекта. По време на обсъждането на изпълнението на ремонтните дейности бяха взети решения за възлагане на допълнителни технически решения на някои дейности. По предложение на главния архитект арх. Здравков и ръководителя на строителния надзор на обекта инж. Чавдар Гигов ще бъдат възложени допълнителни технически решения за представяне на детайли по настилките, осигуряването на електрозахранването на обекта, както и новия пешеходен мост през р. Владайска от район \"Люлин\".Във връзка с изискването за работа по различни технически решения за настилките на парка кметът Фандъкова настоя да бъдат представени опитни мострени участъци. Да се работи при много добра координация на обекта между всички участници в строителния процес. Срокът за изпълнение на обекта е 12 месеца с въвеждане в експлоатация и по план трябва да бъде завършен през лятото на 2019 г. \"Важно е през летните и есенните месеци, когато времето е подходящо, да се работи най-интензивно, за да напреднем значително\" – настоя Фандъкова.Проектът за ремонт и възстановяване на Западен парк се изпълнява по Оперативна програма \"Региони в растеж\" 2014 – 2020. На площ от 530 дка от парка се предвижда обновяване на алейната мрежа, която е в лошо състояние, изграждане на осветление, поливна система и видеонаблюдение. Ще бъде отворен и вход към район \"Люлин\". Ще бъдат направени подобекти като: главен вход към бул. \"Сливница\", езерото с алпинеума, розариум, цветна изложба, сух фонтан, \"зелено\" училище, детски площадки, площадка за кучета и пешеходен мост към бул. \"Петър Дертлиев\".", "date": "2018.08.24", "title": "Йорданка Фандъкова  провери ремонта на Западен парк"}
{"url": "https://www.novinite.bg/articles/163433/Za-po-golyama-sigurnost-Boyadisvat-v-cherveno-zebrite-do-uchilishtata", "text": "Държавата с нов опит да намали жертвите по пътищата. Министерството на регионалното развитие и благоустройството предлага червени \"зебри\" до училища и детски градини вместо традиционните пешеходни пътеки.Основната цел е да се повиши безопасността на движението по пътищата, след като през март тази година проверка, разпоредена от главния прокурор Сотир Цацаров, установи, че 2/3 от пешеходните пътеки в България са \"откровено и отчайващо безхаберие\".Екипи на МВР и МРРБ провериха около 14 000 \"зебри\", а регионалното министерство беше задължено да направи регистър на пешеходните пътеки и да предложи промени в нормативната уредба. По конвенция пешеходните пътеки трябва да бъдат бели, поясни Румен Миланов от сдружение \"Българска браншова асоциация пътна безопасност\".\"Това, което е положително и което каза главният прокурор, беше, че трябва да се въведе законов ред по маркировката. Тук идва въпрос за осветяването на пешеходните пътеки. Те трябва системно да се освежават\", заяви Миланов. ", "date": "2018.08.24", "title": "За по-голяма сигурност: Боядисват в червено \"зебрите\" до училищата"}
{"url": "https://www.novinite.bg/articles/163434/Vnimanie-Opasnost-ot-martvi-techeniya-po-moreto", "text": "Условия за мъртви течения по Черноморието. След няколко дни с бурно вълнение, в следващите 72 часа морето ще утихне. Вълните ще стихнат първо на север, а после и на юг. През почивните дни максималната височина на вълната ще е едва около половин метър. Всичко това е предпоставка за възникване на мъртви течения, припомнят морските спасители. По охраняваните плажове трябва да се спазват указанията на флаговете. Дори и при видимо спокойно море, ако флагът е червен, не бива да се влиза във водата, защото е рисковано. А основното правило при евентуално попадане в мъртво течение е да се запази спокойствие и да се плува успоредно на бреговата ивица. „Ллажуващите трябва да внимават с децата, защото наистина август месец, морето се прочиства. Има много силни морски бури. По повечето плажове, които са с източно изложение, флагът е червен”, каза Веселин Илиев, спасител. Той допълни, че когато виждаме дълга вълна, която образува пяна, това означава, че имаме мъртво вълнение. Спасителят съветва летовниците да наблюдават шума на вълните – колкото е по - силен шумът, толкова е по-опасно.", "date": "2018.08.24", "title": "Внимание: Опасност от мъртви течения по морето"}
{"url": "https://www.novinite.bg/articles/163438/Spirat-vodata-v-chasti-ot-centara-na-Sofiya", "text": "\r\nВременно ще бъде прекъснато водоснабдяването в някои части на столицата, съобщават от \"Софийска вода\". Във връзка с подмяна на уличен водопровод на ул. \"Граф Игнатиев\" Център, се налага спиране на водоподаването от 8 до 18 ч врайона на пл. \"Славейков\", ул. \"Уилям Гладстон\"от ул. \"Ангел Кънчев\" до ул. \"Граф Игнатиев\" и ул. \"Дякон Игнатий\" от ул. \"Граф Игнатиев\" до ул. \"Генерал Гурко\"\r\nПри продължителност на строително-ремонтните дейности над 12 часа ще бъде осигурена водоноска на ул. \"Граф Игнатиев\" на кръстовището с ул. \"Георги С. Раковски\".\r\n\r\n\r\n\r\n\r\n", "date": "2018.08.24", "title": "Спират водата в части от центъра на София"}
{"url": "https://www.novinite.bg/articles/163437/Protest-zatvarya-glavniya-pat-Plovdiv-Smolyan-ot-11-do-13-ch-dnes", "text": "Жители на община Чепеларе започват серия от протести със затваряне за два часа на главния път Пловдив - Смолян. Причината за недоволството им е решението на Висшия съдебен съвет за закриване на Районната прокуратура в града. Гражданите настояват решението да бъде преразгледано и да не бъдат прехвърляни към прокуратурата в Смолян, която по думите им е твърде далече от Чепеларе. Te ще блокират основния път от 11 до 13 ч., като през 20 минути ще пропускат преминаващите автомобили.", "date": "2018.08.24", "title": "Протест затваря главния път Пловдив - Смолян от 11 до 13 ч днес"}
{"url": "https://www.novinite.bg/articles/163440/Byala-lyastovichka-zaradva-horata-v-Strelcha", "text": "Бяла лястовица се появи в Стрелча. Различната птичка бе заснета на видео от Енчо Божков и предизвика силен интерес в социалните мрежи. Клипът вече има над 6000 преглеждания и десетки споделяния само за първите си 24 часа във Facebook. Главната героиня в краткия запис и представителите на нейния вид напомнят пристигането на есента със сбирките си по жицата. Въпреки това обаче необичайната лястовичка - символ на надеждата и вярата в доброто - предизвиква у стрелчани увереност, че природата дава знак за благополучие и щастливи дни. До момента не е изследвано статистически една на колко лястовици е бяла, но експерти казват, че това е изключително рядко явление. Тези екземпляри са като останалите от вида градска лястовица и са приемани от ятото като тези с обичайна окраска. В Пазарджишко са се появявали през 2005-2006 г., като тогава две лета поред бе забелязвана по една бяла лястовица - първо на пътя за Пловдив, а после - и на изхода към Пещера. През 2009 г. бе заснета още една - над село Крали Марко.", "date": "2018.08.24", "title": "Бяла лястовичка зарадва хората в Стрелча"}
{"url": "https://www.novinite.bg/articles/163432/Kampaniya-Biblioteka-na-Vitosha", "text": "Столичната библиотека  представя уникални пътеписи  за Витоша от XVI и XVII век на хижа \"Алеко\" За трета поредна година Столичната библиотека участва с кампанията си „Библиотека в планината” в  традиционните национални  чествания на  Българския туристически съюз по повод организираното от Алеко Константинов масово изкачване на Черни връх и създаване на организирано туристическо движение в България.На 26 август 2018 г. (неделя) от 10:00 до 14:00 ч. на поляната пред  хижа „Алеко” всички посетители  ще могат  да разгледат изложба, в  която основният акцент са записките  на чужди пътешественици от XVI до  XVIII век, които описват планината Витоша. Най-старият пътепис е от 1550 г. на Катарин Цен.Голяма част от пътешествениците, които може да наречем „първите  туристи и планинари”, по професия  са дипломати, офицери , геолози.Изложбата представя и  пътните бележки на османския пътешественик Евлия Челеби (XVII век),  на Ами Буе – 1836 г. и на Константин Иречек – 1888 г.В изложбата са показани  творбите на Алеко Константинов в детския периодичен печат в периода 1878 – 1944 г., моменти  от създаването на  туристическото движение, инициирано от Алеко Константинов с  първия му  излет до Черни връх през август 1894 г., и още много интересни факти от редки издания, съхранявани във фондовете на Столична библиотека.Ще може да се насладите и на нашите планински четения с поетите Оля Стоянова и Лъчезар Лозанов, както и да станете наш читател с безплатна едногодишна карта, осигуряваща достъп до богатите книжни и електронни ресурси на библиотеката.", "date": "2018.08.24", "title": "Кампания „Библиотека на Витоша"}
{"url": "https://www.novinite.bg/articles/163439/Zasilen-trafik-po-granicite-ni-zaradi-vrashtaneto-na-izselnicite", "text": "Интензивен трафик и опашки по границата с Турция заради завръщането на турските граждани в европейските държави. Очаква се от днес преминаването през граничните пунктове да е особено натоварено, защото българските изселници в Турция, пътуват обратно този уикенд след почивните дни, прекарани в България за Байрям.", "date": "2018.08.24", "title": "Засилен трафик по границите ни заради връщането на изселниците"}
{"url": "https://www.novinite.bg/articles/163447/Ciklonat-Bruno-priblijava-Balkanite", "text": "Нов циклон ще удари Балканския полуостров в петък и събота с условия за силни бури, придружени с поройни дъждове, силен вятър и градушка, които може да предизвикат проблеми в страните от региона, предупреждават от редакцията на електронното издание на македонския вестник „Вечер“. Метеоролозите поясняват, че циклонът се е образувал над територията на Италия, откъдето постепенно ще се премести и обхване територията на Балканите. В същото време от север ще навлезе значително хладен въздух, което ще доведе до рязко понижение на температурите рязко. Това ще създаде условия в най-високите планински райони на Балканския полуостров за падането на първия сняг за сезона, информира Фокус.", "date": "2018.08.24", "title": "Циклонът „Бруно“ приближава Балканите"}
{"url": "https://www.novinite.bg/articles/163442/Grajdanite-mogat-da-se-obyavyat-protiv-mrasniya-vazduh-v-Bobov-dol-i-regiona", "text": "До 8 септември 2018 г. гражданите могат да се обявят против плановете на ТЕЦ „Бобов дол“ да изгаря отпадъци и биомаса. Общественият достъп до заявления за нови комплексни разрешителни на централите дава право на гражданите да изпратят мнение до Изпълнителната агенция по околна среда (ИАОС) и да защитят правото си на чист въздух. Районът на Бобов дол и Големо село също страда от системно замърсяване, а ТЕЦ „Бобов дол“ се нарежда сред най-големите в Европа виновници за високи нива опасни вещества във въздуха. Други топлоцентрали, свързани с небезизвестния бизнесмен Христо Ковачки, също се опитват да преминат към използване на алтернативни на въглищата горива — комбинация от материали от шивашката, обувната индустрия, земеделието, RDF (модифицирани горива, получени от отпадъци), a в ТЕЦ „Перник“ и ТЕЦ „Брикел“ — и нефтошисти. „Брикел“ има сериозен принос за превръщането на един друг зависим от въглищата район — Гълъбово, в единственото място в Европа със завишени нива на серен диоксид. Случаят с ТЕЦ „Бобов дол“ е показателен и за недалновидната политика на държавата спрямо електроцентралите на въглища. Вместо да подкрепи поетапното закриване на най-замърсяващите производства, да създаде планове за възстановяване на зависимите от въглищата региони и възможности за диверсифициране на икономиката, които ще донесат нови работни места, институции и правителство си затварят очите пред огромната социална и екологична катастрофа, заплашваща бъдещето на тези места. „Добавянето на гориво от отпадъци е още един метод, по който електроцентралите на въглища продължават да съществуват и да печелят, въпреки че отдавна са морално и технически остарели. Вместо да следват икономическата логика и да си купуват гориво, на тях им се плаща да изгарят отпадъка или го получават безплатно. Всичко това — с цената на човешкото здраве и за сметка на данъкоплатците.“, казва Меглена Антонова от „Грийнпийс“ - България. В същото време съществуването на централата е гарантирано и по друг начин: тя получава редовни плащания от държавата като част от студения резерв — под претекст, че гарантира енергийната сигурност на страната в моменти на свръхпотребление, за което ние всички като данъкоплатци плащаме на ТЕЦ „Бобов дол“. До каква степен тя оправдава гласуваното доверие е съмнително, тъй като беше една от централите, които през зимата на 2017 г. не успяха да заработят. Независимо от това фиаско, топлоцентралата, свързана с Христо Ковачки, продължава да бъде включена в студения резерв и потребителите ѝ плащат по 2535 лв. за всеки час в денонощието. Така ще бъде до края на октомври, а след това сумите дори ще се увеличат. Гражданите могат да изиграят важна роля в обръщането на тази тенденция. Време е да бъдат част от взимането на информиран избор за бъдещето си, а не тези, които страдат от последствията. Изпращането на становища е един от сигурните начини да се превърнат във фактор в дискусията. Те трябва да са адресирани до Изпълнителна агенция по околна среда на имейл iaos@eea.government.bg или на адрес гр. София 1618, бул. „Цар Борис III“ №136, п.к. 251.", "date": "2018.08.24", "title": "Гражданите могат да се обявят против мръсния въздух в Бобов дол и региона"}
{"url": "https://www.novinite.bg/articles/163445/Shofor-zagina-pri-tejka-katastrofa-po-patya-Ruse-Byala", "text": "Шофьор на автомобил загина при тежка катастрофа по пътя Русе-Бяла, в района на Мойсев баир,съобщи регионалният говорител на МВР в Русе Даниела Малчева. Сигнал за инцидента е подаден в 8:24 ч тази сутрин. По първоначална информация автомобил \"Опел\" пътувал в посока Русе, когато напуска лентата за движение и се блъска в идващия срещу него тежкотоварен камион, а след това и в микробус. При удара камионът, който превозва живи прасета, е спукал гума и се е обърнал на една страна извън пътя. Шофьорът на лекия автомобил е загинал на място. Към момента няма данни за други пострадали. В района на инцидента са изпратени екипи на полицията, на противопожарната служба и на Спешна помощ. Предстои оглед и претоварване на животните в друг камион. Движението в участъка е затруднено, осъществява се в едната лента и се регулира от екипи на полицията.", "date": "2018.08.24", "title": "Шофьор загина при тежка катастрофа по пътя Русе-Бяла"}
{"url": "https://www.novinite.bg/articles/163441/Influens-marketing-na-novo-nivo", "text": "Инфлуенс маркетингът е вече доста разпознаваема рекламна дейност дори и на българския пазар. В основата си тя представлява продуктово позициониране на конкретен продукт, услуга или бранд в постове на популярни хора в социалните мрежи - така наречените инфлуенсъри.Чрез тяхната препоръка се постигат няколко основни ефекта: достига се много тясно до желаната от бранда аудитория, а инфлуенсъра се превръща в лице на конкретния бранд, с което скъсява процеса на покупка, поради създаденото вече доверие между него и последователите му.   Най-често инфлуенс маркетинг кампаниите са фокусирани върху популяризиране на конкретен продукт, главно в сферите мода, красота, здраве и пътешествия. В практиката брандовете могат да се свързват сами с инфлуенсърите, но най-често за управлението на инфлуенс маркетинг кампании се използват специализирани агенции.В България специализираните агенции не са много, но има и много ПР агенции, които също предлагат тази услуга. На малък пазар като българския е трудно да се изпъкне, най-малкото защото броя инфлуенсъри са малко и компаниите често оперират с един и същ ресурс.На пръв поглед не е лесно да се откроиш като инфлуенс маркетинг агенция, но една компания прави изключение – . Те прилагат нещо различно, но и всъщност толкова логично, това в което са най-добри - инфлуенс маркетинг. Те създават иновация в своя бранш, като се превръщат в първата инфлуенс маркетинг агенция, която използва инфлуенс маркетинг кампания за собственото си популяризиране.Кампанията представлява раздаване на брандирана инстаграм рамка за снимки, която се разпраща до над 150 популярни и успешни инфлуенсъри в България. Всеки един от тях трябва да си направи креативна снимка с рамката и да я качи в профилите си в социалните си мрежи, като сложи конкретни хаштгаове.", "date": "2018.08.24", "title": "Инфлуенс маркетинг на ново ниво"}
{"url": "https://www.novinite.bg/articles/163449/Simeon-Sakskoburggotski-vrashta-Vrana-no-vzima-nad-1-mln-lv", "text": "Симеон Сакскобургготски и сестра му Мария Луиза Хробок трябва да върнат двореца \"Врана\", парка край него и целия комплекс от сгради на държавата, но след като получат 1 323 495 лв. за ремонтите и реставрацията им.Това реши съдия Петя Алексиева от СГС. Становището ѝ бе очаквано, но то все още не е окончателно и може да бъде обжалвано, пише в. \"24 часа\".Освен срещу бившия премиер и сестра му делото се водеше и срещу петимата им братовчеди, деца на леля им княгиня Надежда. Те обаче не са осъдени, тъй като в началото на делото през 2011 г. признаха за собственик държавата.Комплексът \"Врана\" се намира в покрайнините на София.Реституиран е през 2001 г. със заповед на тогавашния столичен кмет Стефан Софиянски. Тогава царските наследници даряват на Столичната община парка, като си запазват собствеността върху двореца и прилежащия му терен от 21 дка. През 2013 г. Столичната община отворя парка за посетители в събота и неделя.Дворцовият комплекс се състои от централна сграда от 2013 кв. м, над 20 постройки, оранжерии, караулка, горска къщи и др. Площта на парка е 992 дка.Освен за собствеността държавата претендира и за над 6,9 млн. лв. обезщетение за 10-годишно неправомерно ползване на имота заедно с лихвите, които надхвърлят 1,5 млн. лв.Съдът обаче отхвърля тези искове като недоказани.Аргументът - имотът е паметник на културата, не може да се отдава под наем и затова действителният собственик не може да претендира пропуснати ползи.Това е 5-ото от 6 дела за имотите на Симеон Сакскобургготски, което държавата печели. Както и по другите \"царски\" дела, съдия Алексиева приема, че \"Врана\" не е бил лична собственост на монарсите, а на Интендантството на цивилната листа на царя, която е била държавна институция. Това означава, че имотите не са били лична собственост на царете, а на държавата.Спорът по това дело, което на първа инстанция приключи за 7 г., се състоеше в това дали Интендантството е държавна институция. Според защитници на Симеон то е органът, чрез който царското семейство е участвало в гражданския оборот.\"Заради неприкосновеността на личността на монарха той няма как наравно с другите хора да сключва договори. И английската кралица не участва лично в гражданския оборот, а го прави чрез Интендантството\", обясняват юристи.По време на делото защитниците на бившия премиер и сестра му обявиха, че подобренията в стария дворец във Врана ( ловната хижа) и новата сграда са за общо 1 445 000 лв. Вещо лице обаче ги изчислява на 1 323 495 лв.Съдът се съгласява със заключенията на други експертизи, че мазилките и характерните детайли по фасадите на стария дворец са реставрирани. За новия дворец, който е построен между 1909 и 1912 г., съдът също отчита подобренията.Освен делото \"Врана\" в полза на държавата са решени и споровете за дворците \"Ситняково\", \"Саръгьол\", \"Царска Бистрица\" и стопанството \"Врана\", което се простира на 1414 дка на около километър от двореца и парка. Решенията за \"Ситняково\" и \"Саръгьол\" са и окончателни. И по тези дела ключова роля за успеха на държавата изиграва документите за Интендантството към цивилната листа на Негово Величество царя.Засега делото за 16 500 дка рилски гори все още не е приключило на първа инстанция в Софийския окръжен съд.", "date": "2018.08.24", "title": "Симеон Сакскобургготски връща \"Врана\", но взима над 1 млн. лв."}
{"url": "https://www.novinite.bg/articles/163452/BNR-i-roditeli-na-deca-ot-Detskiya-radiohor-se-sreshtat-sas-SEM", "text": "Ръководството на БНР, заедно с родители на деца от Детския радиохор на Националното радио, ще проведе среща със Съвета за електронни медии. Причината за това са протестите на Детския радиохор през тази седмица пред сградата на обществената медия и пред МС с искане дългогодишният диригент Венеция Караманова да остане на поста си още две години.В сряда генералният директор на БНР Александър Велев се договори с Караманова за обща работа занапред.", "date": "2018.08.24", "title": "БНР и родители на деца от Детския радиохор се срещат със СЕМ"}
{"url": "https://www.novinite.bg/articles/163448/Grajdanskata-otgovornost-skochila-s-50-ot-nachaloto-na-godinata", "text": "“Гражданска отговорност” отново поскъпна и при някои от големите компании вече е над 300 лв., пише в. “24 часа”. За близо 10 дни цените на полиците са се вдигнали с близо 30 лева. В средата на август средната цена за масовите автомобили с двигател до 2000 кубика е била 270 лв. От началото на годината застраховката се покачва и вече е с над 100 лв. по-скъпа от края на 2017 г. Една от най-ниските цени за автомобил с двигател 2000 кубика е 282 лв., а сред най-високите е 321 лв. при еднократно плащане. Поскъпването на задължителната застраховка се налага, защото премиите по полицата не покриват изплатените суми по обезщетения за нанесени вреди. Това показа анализ на Комисията за финансов надзор, който обобщи данни от 2012 до 2017 г. на застрахователите за приходите и изплатените обезщетения. Друга причина за повишаването е решение на Върховния касационен съд, с което се разшири кръгът от хора, които имат право да получат обезщетение в случай на смърт. Досега можеха да търсят компенсация родители, съпрузи и деца. Обезщетение вече може да се иска от баби, дядовци, внуци, както и от всяко лице, което може да докаже, че е било емоционално свързано с починалия. “Всички нови искове, които ще се появят, включително и по стари полици, по които не са изминали 5 години от датата на събитието, възлиза на над 200 млн. лв. По-реалистично изглежда над 800 млн. лв. допълнителен разход”, посочи бившият зам.-шеф на КФН Ралица Агайн. Тя допълни, че на регулаторите е възложено да направят анализ на разходите, които очакват да понесат след решението на ВКС и да предприемат действия, за да увеличат приходите си.", "date": "2018.08.24", "title": "Гражданската отговорност скочила с 50% от началото на годината"}
{"url": "https://www.novinite.bg/articles/163454/Videozasnemane-i-izlachvane-na-jivo-v-internet-sred-novite-uslugi-na-NDK", "text": "Цял пакет от нови комуникационни услуги подготвя НДК за своите клиенти и партньори. След успешното приключване на Българското председателство на Съвета на ЕС, обновените зали и фоайета на Двореца остават на разположение за провеждането на конгресно-конферентни прояви на високо ниво, форуми, дискусии, концерти, творчески работилници, разнообразни културни събития, тиймбилдинги, търговски изложения, пресконференции, медийни и промоционални представяния и пр.Обновените зали включват не само подобрена материална база и освежен външен вид, но и много нови дигитални възможности. Ползвателите им ще могат да се възползват от модерното стационарно техническо оборудване, включващо нови възможности на осветлението, звука, превода и презентационната система в залите 3, 4, 6, 7, 8, 9 и 10, но и от допълнителни услуги като видеозаснемане на събитията и излъчване на живо в интернет /live streaming/.Новите услуги включват и изграждане на лед (LED) стена, управление на информационна система за подаване на информация през монитори за събития в различни зали, когато те протичат в няколко пространства едновременно. Съществува възможност и за изграждане на различни конструкци за сцени, както и монтиране на допълнително осветление и озвучаване от специализиран екип.НДК разполага и с нова оповестителна система, покриваща цялата сграда, през която да се прави озвучаване на сградата, рекламни съобщения и др.Към това се добавят и нови възможности за реклама и промоция на събитията, които ще включват новообособени рекламни позиции за външна и вътрешна реклама, както и нови възможности за онлайн реклама на сайта на НДК и платформата за продажба на билети в интернет.", "date": "2018.08.24", "title": "Видеозаснемане и излъчване на живо в интернет - сред новите услуги на НДК"}
{"url": "https://www.novinite.bg/articles/163451/Carskiyat-advokat-Darjavata-ne-e-vlojila-i-edin-lev-v-pokupkata-na-Vrana", "text": "\"Няма един лев, вложен от държавата в покупката на имението „Врана”. Това Валя Гигова, адвокат на семейството на Симеон Сакскобургготски по делото за имотите, пред NOVA.По думите й Фердинанд е купувал сам парцел по парцел спорните територии: \"Дворецът \"Врана\" е резултат от окрупняване на множество малки имоти, които постепенно в годините цар Фердинанд е закупувал от различни продавачи\".В четвъртък Софийският градски съд реши, че държавата е собственик на двореца и парка \"Врана\". Симеон Сакскобургготски и сестра му са осъдени да върнат на държавата в лицето на Регионалното министерство владението и прилежащите му 14 по-малки сгради. Освен това двамата ще трябва да платят над 6 милиона лева обезщетение за неправомерно ползване.\"Няма един лев, вложен от държавата в покупката. Когато държавата участва в покупки, тя винаги представя документи, че е направен разход\", аргументира се Гигова.Запитана защо няма документ, който да потвърждава собствеността на Фердинанд поименно, тя поясни: \"Личността на царя е свещенна и неприкосновена. Царят не може да участва в съдебни производства, нито да бъде страна в гражданско-правни отношения. Интендантството е другото „аз” на царя, то е идентично на царя, а не на държавата\".\"Правната теза, която застъпваме ние, е че Интендантството на Цивилната листа е държавна институция\", контрира адвокатът на държавата по делото Ирен Савова.По думите й дори ако съдът беше приел, че Интендантството е частна институция, то законът от 1947-а година отнема в полза на държавата цялото лично имущество на царя и неговите наследници: \"Този закон все още не е отменен. Той не е действащ, а еднократен закон. Всички реституционни закони, приемани в нашата държава, думичка не казват по отношение на този закон от '47-а година\".\"Правата, които черпят Симеон и Мария Луиза, идват от едно решение на Конституционния съд, което казва, че законът от '47-а година е противоконституционен\", допълни тя.", "date": "2018.08.24", "title": "Царският адвокат: Държавата не е вложила и един лев в покупката на \"Врана\""}
{"url": "https://www.novinite.bg/articles/163466/CIK-obyavi-obshtestvena-porachka-za-mashinnoto-glasuvane", "text": "Централната избирателна комисия (ЦИК) публикува покана за определяне на прогнозна цена за производство, закупуване, наемане - дългосрочно или краткосрочно (еднократно) и доставка в страната на не по-малко от 12 500 специализирани устройства за машинно гласуване.Обществената поръчка включва и логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване на устройствата за произвеждане на избори.Целта на обществената поръчка е провеждане на проучване на всички участници на пазара, които произвеждат и доставят необходмите устройства. Фокусът на изследователския интерес е цената, на която може да бъде осигурена възможност за този тип гласуване за всички български граждани, считано от началото на 2019 г. Следва да бъдат подложени на анализ всички аспекти на проблема: цена на самите устройства, софтуерно и техническо осигуряване, съхранение, транспортиране и поддръжка на устройствата.Проектът следва да включва и сравнителен анализ на предимствата и недостатъците на различните пазарни стратегии: за производство, закупуване, наемане - дългосрочно или краткосрочно (еднократно) и доставка в страната на специализирани устройства за машинно гласуване.Прогнозната стойност и обем на поръчката е до 12 500 лева без ДДС, а срокът за изпълнение на договора – не повече от два месеца, считано от датата на подписване на договора.", "date": "2018.08.24", "title": "ЦИК обяви обществена поръчка за машинното гласуване"}
{"url": "https://www.novinite.bg/articles/163469/Dvama-zaginali-na-patya-dnes-verijna-katastrofa-v-Sofiya", "text": "Един човек загина при тежък инцидент на пътя Стара Загора-Димитровград.По първоначални данни са се ударили два леки автомобила – с българска и с румънска регистрация, в участъка между селата Средец и Тракия. Сигналът е подаден към 10:15 ч., съобщиха от МВР.От удара е починал на място български гражданин, пътувал в единия от автомобилите.Районът е отцепен, тепърва предстои оглед и изясняване на причините за инцидента. Временно движението на МПС се отклонява през с. Осман. Един загинал и при инцидент на пътя Русе-Бяла.Лека кола се е ударила в камион, превозващ животни. Загинал е шофьорът на автомобила.На Околовръстното шосе катастрофирали четири автомобила и линейка.Пострадали са двама души.", "date": "2018.08.24", "title": "Двама загинали на пътя днес, верижна катастрофа в София"}
{"url": "https://www.novinite.bg/articles/163467/Hvanaha-sedem-familii-krali-tok-v-Starozagorsko", "text": "Полицията разкри седем фамилии, които крадат ток в село Нова махала, община Николаево, съобщиха от МВР в Стара Загора.При извършени съвместни проверки на служители от участък Гурково при РУ - Казанлък и служители на електроразпределително дружество е установено неправомерно присъединяване към електроразпределителната мрежа на 7 къщи.По повод кражбите на ток са образувани бързи производства за престъпления по чл.234 в, ал.1 от НК.", "date": "2018.08.24", "title": "Хванаха седем фамилии, крали ток в Старозагорско"}
{"url": "https://www.novinite.bg/articles/163474/Prez-uikenda-testvat-Targovskiyat-registar", "text": "Очаква се в понеделник Търговският регистър да заработи в пълния си капацитет.Системата ще бъде тествана в събота и неделя, за да се избегнат отново технически проблеми, съобщи БНТ.Сривът в системата на Търговския регистър продължава вече повече от десет дни, като засега причината за техническата повреда още не е ясна.Кризата доведе до оставката на директора на Агенцията по вписванията Зорница Даскалова.Вчера премиерът Бойко Борисов коментира пред журналисти, че специалистите по възстановяването дейността на Търговския регистър работят денонощно.Той заяви, че става въпрос за огромна база данни. По думите му, по-лошото от това да не се включва веднага регистърът, е след това базата данни да даде грешка. Затова препоръча експертите за 2-3 дни да бъдат оставени на спокойствие.", "date": "2018.08.24", "title": "През уикенда тестват Търговският регистър"}
{"url": "https://www.novinite.bg/articles/163476/Izklyuchitelno-intenziven-trafik-na-GKPP-Kalotina", "text": "На българо-сръбската граница трафикът е изключително интензивен на ГКПП Калотина на изход за леки автомобили.Препъръчват се обходни маршрути през ГКПП Стразимировци и ГКПП Връшка чука.Това сочат данни за трафика на -пропускателни пунктове към 14:00 часа на 24.08.2018 г.На българо-македонската граница трафикът е нормален на всички гранични контролно-пропускателни пунктове.На българо-гръцката граница трафикът е нормален на всички гранични контролно-пропускателни пунктове.На българо-турската граница  на ГКПП Андреево ,ГКППП Лесово и ГКПП М.Търново трафикът е интензивен на вход за леки автомобили.На българо-румънската граница на ГКПП Дуран Кулак, на ГКПП Кардам, ГКПП Силистра, ГКПП Дунав мост-Видин и на ГКПП  Дунав мост-Русе трафикът е интензивен в двете посоки.По информация на дружеството “Дунав мост Видин – Калафат ” АД от 25 юли до 25 август 2018 г. ще бъде извършван ремонт на участък от пътя преди ГКПП Видин.За този период временно движението ще се осъществява двупосочно в едно платно. ", "date": "2018.08.24", "title": "Изключително интензивен трафик на ГКПП Калотина"}
{"url": "https://www.novinite.bg/articles/163464/Cenite-v-selskoto-stopanstvo-spadnaha-s-58-za-godina", "text": "Индексът на цените на производител в селското стопанство за второто тримесечие на 2018 г. намалява с 5.8% спрямо същия период на миналата година, съобщи Националният статистически институт (НСИ). В растениевъдството намалението е с 8.5%, в животновъдството - с 2.3%. Най-голямото намаление е в цените на пресните плодове - с 20%. За година цените на техническите култури са спаднали с 13.1%, пресните зеленчуци - с 13.2%, картофите - със 7.8%, фуражните култури - с 5.8%. Цените на зърнените култури се запазват на почти същото равнище, като отбелязват незначително намаление - с 0.3%. Спрямо същото тримесечие на 2017 г. живите животни поевтиняват с 6.5%, като най-голям е спадът в цените на свинете - с 10.5%, козите - с 8.3%, и на домашните птици - с 6.4%. Увеличение отбелязват цените на едрия рогат добитък - с 1.1%. При животинските продукти е регистрирано увеличение в цените на кокошите яйца за консумация - с 24.1%, биволското мляко - с 20.1%, и пчелния мед - с 10.0%. Намаление е отчетено в цените на овчето мляко - с 5.2%.", "date": "2018.08.24", "title": "Цените в селското стопанство спаднаха с 5.8% за година"}
{"url": "https://www.novinite.bg/articles/163473/Vajno-za-patuvashtite-do-Holandiya-predstoyat-stachki-na-letishtata", "text": "Персоналът по сигурността на летището \"Схипхол\" в Амстердам ще преустанови работата на 4 септември за 24 часа, като част от кампанията си за по- високи заплати и по-добри условия на работа.Възможно е служителите по сигурността и на други летища в Нидерландия също да стачкуват, но синдикатите ще информират за това на следващ етап.Българското Външно министерство препоръчва на българските граждани да не планират полети от и до летище \"Схипхол\" на 4 септември т.г. и да се търсят други възможности за пътуване от и към Нидерландия.Препоръчително е българските граждани, имащи резервации за тази дата, да се свържат със съответната авиокомпания, за да се информират за актуалната ситуация и за алтернативни възможности, в случай че стачката не бъде отменена.", "date": "2018.08.24", "title": "Важно за пътуващите до Холандия: предстоят стачки на летищата"}
{"url": "https://www.novinite.bg/articles/163477/Sgradata-na-sofijskata-pojarna-se-prevrashta-v-grafiti-platno", "text": "Сградата на софийската пожарна на ул. \"Екзарх Йосиф\" 46 става част от програмата на квАРТал Фестивал 2018: РЕстарт.Тази година инициативата ще се състои в дните 14-16 септември и в познатото каре на булевардите \"Дондуков\", \"Васил Левски\", \"Мария Луиза\" и \"Сливница\". С атрактивния проект ще се заемат графити майсторите от 140 ideas, организатори и на мащабния графити фест We All Write, преобразил град Ахтопол през 2017 година. Инициативата ще се случи с любезната подкрепа на Оргахим – организация, която традиционно подкрепя креативни артистични градски намеси, както и на Община Оборище, партньор на фестивала.Още един от известните исторически и архитектурни паметници на София се присъединява към локациите-участници в квАРТал Фестивал 2018 и ще стане домакин на артистични изяви. Църквата „Св. Параскева“ на ул. „Раковски“ 58, която е традиционна спирка в архитектурно-историческите разходки из квАРТал, отваря двора си в неделя, 16 септември. Тя ще приюти литературно-театралния спектакъл на познатите квАРТални герои „Актьори срещу поети“, които ще представят литературно-театрален спектакъл, посветен специално на мястото и на тазгодишната концепция на фестивала – „Запазване на европейското културно наследство“.И още - PARK(ing) Day Sofia влиза квАРТал-а. На 14 септември, глобалната платформа, която трансформира паркоместа в открити пространства за хората се включва в квАРТал Фестивал 2018 и ще преобрази пространствата пред локациите – участници във фестивала в прекрасни зони за почивка и забавления.PARK(ing) Day Sofia все още набира участници в инициативата, чиято тема тази година е „Скритите публични пространства в квАРТала”. Запиши се за участие до 27 август на имейл office@credobonum.bg, като представиш с няколко изречения своята идея и акцентите, с които би трансформирал едно паркомясто в темата на тазгодишното издание. https://www.facebook.com/events/499462387164876/В програмата на квАРТал Фестивал 2018 ще присъстват и традиционните историко-архитектурни разходки, гурме и бар турове, алтернативни градски графити турове, богата детска програма и мащабна открита дискусия, посветен на бъдещето на квАРТал. В дискусията участие ще вземат представители на общинските органи, местни и чуждестранни архитекти, урбанисти, културни мениджъри и други професионалисти, които ще търсят и предлагат решения, свързани с главната мисия на инициативата квАРТал, а именно облагородяването и обособяването на региона като официален творчески квартал на гр. София.", "date": "2018.08.24", "title": "Сградата на софийската пожарна се превръща в графити платно"}
{"url": "https://www.novinite.bg/articles/163470/Sofijska-voda-investira-vav-vtori-polovinvekoven-jivot-na-uchastaci-ot-osnovni-vodoprovodni-i-kanalizacionni-saorajeniya", "text": "В летните горещи августовски дни, „Софийска вода“ изпълнява проекти от инвестиционната си програма, които намаляват неудобството за столичани от планираните ремонтни дейности. Два от тях са на оживени булеварди и са от особено важно значение за две от ключовите ВиК услуги на столицата – рехабилитацията на канализационната и водопроводна система. Това става при съхраняване на пътната настилка, което съкращава и технологичното време за изпълнение. На бул. „Арсеналски“ (от ул.“Зорница“, бл. 29 до ул. „Никола Козлев“, бл.45) тече поетапен ремонт на битов канализационен клон с яйцевидна форма 500/750 мм. Той се извършва по модерната технология “облицовка с втвърдяване на място“, наричана на всекидневен професионален език „чорап“. Технологията без изкоп позволява прецизна работа под земята, без да се нарушава пътната настилка. След заснемане, обследване и експертна преценка специалисти на компанията са планирали прецизно как последователно ще протече рехабилитацията, която осигурява нов, половинвековен живот на стари или компрометирани съоръжения. Относително равния участък на бул. „Арсеналски“ наложи сериозно почистване на съоръжението от задръстили го инертни материали (павета, парчета асфалт и пясъчни наноси), преди да се пристъпи към същинската операция по полагане на облицовката на три етапа през съществуващите ревизионни шахти на булеварда. След изчистването е редът и на разопаковането и завързването на гъвкавата тръба с точна дължина, за специална лебедка. Материалът се изтегля и полага между двете шахти. Гъвкавата, импрегнирана с полиестерни смоли тръба с вградени стъклени нишки, след като легне в изпълнявания участък, впоследствие се надува под налягане, за да прилепне по стените на канала. Последен под земята, в нея се вкарва и специален уред за „изпичане“ на материала със система от ултравиолетови лампи с голяма мощност. Днес и в събота ще се рехабилитират, всъщност изградят наново, и два участъка от по 100 метра, като се облицова отвътре основният довеждащ стоманен 900-милиметров водопровод. Съоръжението е ключово за подаването на питейна вода към един от основните резервоари за централната градска част – резервоар „Лозенец“, и е пуснато в експлоатация в далечната 1953 г. Облицовката с втвърдяване на място (CIPP) се извършва на западното платно на бул. „Симеоновско шосе”, при моста на р. „Драгалевска” в столичния район „Лозенец”. Подизпълнители на двата обекта са Обединение \"Строителна механизация-АБИ\" ДЗЗД с членове „Строителна механизация“ – Казанлък и \"Актив билдинг\", и Обединение „Лозенец Рортехник“, като членове на обединението са „Райкомерс Конструкшън“ и „Рортехник РТи Румъния“. През настоящата година „Софийска вода“, част от световния лидер във ВиК услугите „Веолия“, инвестира 51,7 милиона лева в доставката и пречистването на питейна вода с едни от най-високите качества в Европа, както и в съоръжения за отвеждане и пречистване на отпадъчни води. Осъществяваните два проекта са на стойност около 650 хиляди лева.", "date": "2018.08.24", "title": "„Софийска вода“ инвестира във втори половинвековен живот на участъци от основни водопроводни и канализационни  съоръжения"}
{"url": "https://www.novinite.bg/articles/163484/Obnovyavat-43-policejski-upravleniya-i-slujbi-na-pojarnata", "text": "\r\n43 полицейски управления и противопожарни служби в страната се обновяват в момента със средства по Оперативна програма „Региони в растеж“ (ОПРР) 2014-2020 г., която се управлява от Министерството на регионалното развитие и благоустройството (МРРБ).\r\nИнвестицията надхвърля 20 млн. лв, обяви в Берковица заместник-регионалният министър и ръководител на Управляващия орган на европейската програма Деница Николова, съобщиха от пресцентъра на МРРБ.\r\nТя заедно с министърът на вътрешните работи  и  Милчо Доцов, откриха обновената сграда на Районно управление Полиция в града.\r\nБлизо 240 000 лв., осигурени от ОП „Региони в растеж“ 2014-2020 г., са вложени в сградата, която е с нов покрив, фасада, дограма, мълниезащитна система, монтирана топлоизолация по стените и др. След санирането на сграда се очаква сметките за отопление да паднат с около 37%.\r\nПо проекта е подменено и осветлението в сградата, изградено е и съоръжения за достъп на хора с увреждания.\r\n„В партньорство с МВР и общините се опитваме да направим работната среда на служителите на МВР много по-добра, за да осигурим и сигурността на всички хора в населените места“, отбеляза зам.-министър Николова.\r\nТя добави, че малко над 6,5 млн.лв. от ОП „Региони в растеж“ 2014-2020 г. се инвестират в община Берковица в този програмен период в мерки за подобряване на качеството на живот чрез енергийна ефективност на обществени и частни сгради.\r\nНад 12 млн. лв. от програмата пък са отделени за ремонт на главния път през прохода „Петрохан“, с което ще се подобри връзката на общината със София, а оттам свързаността на региона и възможностите за икономическо развитие.\r\n„Паралелно с инвестициите в материалната база на МВР, правителството инвестира и над 624 млн. лв. в обновяване на детски градини, ясли и училища във всички български общини“, каза още зам.-министър Николова.\r\nТя пожела на всички служители на реда да изпълняват с ентусиазъм работните си задължения.\r\nКметът на общината Милчо Доцов заяви, че днес е празничен ден за града, защото в Берковица се въвежда в експлоатация първата сграда, обновена по ОПРР.\r\nВ момента в общината се обновяват общо 14 сгради с финансиране от ОПРР в мерки за енергийна ефективност, от които 4 публични и 10 са многофамилни жилищни сгради.\r\nОще три блока се санират и по Националната програма за енергийна ефективност на многофамилните жилищни сгради. Освен намаляване на разходите за отопление и повишаване качеството и ефективността на сградите, те допринасят и за по-добрия облик на града.\r\nМинистър Валентин Радев заяви, че освен за полицията се дават доста средства и за модернизиране на пътя през Петрохан. Той припомни, че един от основните приоритети на ръководството на министерството е именно да осигури всичко необходимо на служителите си – от униформите, до оборудването им и добрите условия на труд. Това е нашата задача, а една от основните отговорности на полицаите е и да са в помощ на хората, които да им вярват и да ги търсят, подчерта вътрешният министър.\r\nНа церемонията присъстваха заместник-главният секретар на МВР гл. комисар Георги Арабаджиев, директорът на ОДМВР в Монтана ст. комисар Ивайло Антонов, заместник-областният управител на Монтана Нина Петкова и др\r\n", "date": "2018.08.24", "title": "Обновяват 43 полицейски управления и служби на пожарната"}
{"url": "https://www.novinite.bg/articles/163489/Zapochna-mashtaben-remont-na-Rozariuma-v-Borisovata-gradina", "text": "Започна ремонтът на емблематичния Розариум в \"Борисовата градина\", разположен непосредствено до Националния стадион „Васил Левски“. В рамките на строителните дейности ще бъде извършена цялостна реконструкция и подновяване на настилките, изграждане на ВиК инсталации, електроинсталации, автоматизирана поливна система, парково осветление. Предстои изграждане и на декоративен фонтан с помпено оборудване, както и поставяне на специални конструкции за поддържане на увивните видове. По проект в Розариума ще бъдат засадени и ще започнат да се отглеждат над 2 000 рози от различни видове чаенохибридни, полиантови, миниатюрни, щамбови, увивни и катерливи рози.Общата стойност на проекта е малко над 600 000 лв., като срокът за изпълнението му е 180 дни.Припомняме, че Розариумът е част от парк „Княз-Борисова градина“ от началото на 20. век. За пръв път той е създаден през 1910 г. от градинаря Йосиф Фрай, който събира няколко селскостопански постройки, обособява алеи от рози и започва да организира ежегодни изложби на цветя там. Първата мащабна реконструкция на Розариума е през 1934 г., когато в него са засадени 1 400 рози, донесени за целта специално от Германия.", "date": "2018.08.24", "title": "Започна мащабен ремонт на Розариума в \"Борисовата градина\""}
{"url": "https://www.novinite.bg/articles/163492/Godina-sled-golemiya-pojar-kraj-Kresna-prodaljava-zalesyavaneto-na-rajona", "text": "Година от големия пожар над Кресна. Възстановяването на горите в района продължава, а залесени са вече около 200 декара от изгорелите горски площи.В близките месеци предстои залесяване на нови 700 декара, а след това с 2 милиона лева европейски пари ще бъдат засадени дръвчета в още 3500 декара гора.Пожарът избухна на 24 август 2017 г. Огнената стихия тогава продължи почти седмица и унищожи 13 000 декара гори и растителност. Напълно опожарени бяха къщи и постройки, а жителите на селата Ощава, Мечкул и Влахи бяха евакуирани. ", "date": "2018.08.24", "title": "Година след големия пожар край Кресна продължава залесяването на района"}
{"url": "https://www.novinite.bg/articles/163490/Muzika-stihove-i-atrakcii-za-deca-v-parka-Zaimov", "text": "В последната събота на месец август „зелената пътека“ от  Столична библиотека ще ни отведе в парка „Заимов“.На 25.08.2018 г. от 10:00 до 14:00 часа в „Зелената библиотека“  с нас  ще бъдат известните български поети Мирела Иванова и Бойко Ламбовски, които ще четат свои стихове и ще раздават книги с автографи. Популярният поет и композитор  Боби Мирчев ще забалява децата с емблематичните си детски песни. Актрисата Таня Гигова от сдружение \"ГлухАРТчета“ ще изненада  малките посетители  с  артателие, в което ще се прави \"сладолед на клечка\" и други любопитни неща от подръчни материали. Очакват ни много музика, стихове и занимателни игри.Продължава и инициативата \"Споделени книги\" – \"Вземи, прочети, върни\".Станете наш читател, прочетете хубава книга сред природата, оцветявайте книжки с децата си. ", "date": "2018.08.24", "title": "Музика, стихове и атракции за деца в парка „Заимов“"}
{"url": "https://www.novinite.bg/articles/163488/Organizaciya-na-dvijenieto-za-zasnemane-na-reklamen-klip", "text": "Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране \"служебен абонамент\", както следва:От 16:00 до 19:00 часа на 27.08.2018 г. и от 08:30 до 19:30 часа на 28.08.2018 г.:От 14:00 до 20:30 часа на 29.08.2018 г. на локалното пътно платно на бул. \"Цариградско шосе\", преди бензиностанция \"Петрол\" - 15 /петнадесет/ паркоместа.От 20:00 часа на 30.08.2018 г. до 02:00 часа на 31.08.2018 г. под моста на бул. \"Цариградско шосе\", в посока търговски център Боила - 5 /пет/ паркоместа.От 07:00 до 13:00 часа на 01.09.2018 г. на ул. \"Акад. Николай Стоянов\", срещу блок 13 - 15 /петнадесет/ паркоместа.От 12:00 часа на 01.09.2018 г. до 01:00 часа на 02.09.2018 г. на бул. \"Никола Вапцаров\", в уширението пред училище \"Свети Георги\" - 15 /петнадесет/ паркоместа.От 17:00 часа на 02.09.2018 г. до 02:00 часа на 03.09.2018 г. на локалното пътно платно при входа на метростанция Бизнес парк, от страната на школата на МВР - 35 /тридесет и пет/ паркоместа.От 06:00 до 19:30 часа на 07.09.2018 г. на бул. \"Джеймс Баучер\" между ул. \"Милин камък\" и ул. \"Св. Теодосий Търновски\" - 5 /пет/ паркоместа.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.08.24", "title": "Организация на движението за заснемане на рекламен клип"}
{"url": "https://www.novinite.bg/articles/163482/Specakciya-v-Kazanlashko", "text": "Криминалисти на РУ-Казанлък неутрализираха престъпна дейност, свързана със съставяне и разпространение на неистински документи.Това съобщиха от пресцентъра на МВР.Спецоперацията е проведена на 22 август т.г. в района на  с. Шейново полицаите спрели за проверка лек автомобил „Пежо“ и при последвалото претърсване в него открили 10 неистински дипломи за завършено основно образование. Веднага бил задържан шофьорът  – 45-годишен мъж, а в рамките на процесуалните действия в дома му били намерени и иззети  множество ксерокопия на лични карти, снимки на лица и компютърни конфигурации.В хода на операцията криминалистите претърсили офис и жилище в града, собственост на  39-годишен местен жител. Оттам те иззели печати на учебни заведения, ксерокопия на лични карти, компютърни конфигурации и магнитни носители на информация. Мъжът също бил задържанОт проведените до момента оперативно-издирвателни действия е установен и техен съучастник – 33-годишен мъж, който е отведен в полицейския арест.По случая е образувано досъдебно производство.", "date": "2018.08.24", "title": "Спецакция в Казанлъшко"}
{"url": "https://www.novinite.bg/articles/163479/Izhvarlyame-16-mlrd-tona-hrana-godishno", "text": "Човечеството изхвърля в момента 1.6 млрд. тона храна годишно на стойност 1.2 трилиона долара. Близо една трета от храната в света се бракува или изхвърля всяка година. Това е огромно разхищение на фона на над 2-та милиарда души, които живеят в бедност и не могат да си позволят основни продукти и нормално хранене, пише вестник \"Сега\". Хранителните отпадъци в света може да се увеличат с близо една трета до 2030 г., когато ще бъдат изхвърлени над 2 милиарда тона храни, предупреждават експерти от консултантската фирма \"Бостън кънсълтинг груп\". Те посочват опасността от \"невъобразима\" криза, подхранвана от бума на световното население и промените в навиците на развиващите се страни. ООН постави за цел загубите и изхвърлянето на храни да бъдат намалени наполовина до 2030 г. Според изследването обаче, ако сегашната тенденция продължи, изхвърляните храни ще се увеличат до 2.1 милиарда тона годишно на стойност 1.5 трилиона долара. \"Наблюдаваме истинска криза на глобално равнище\", посочва един от авторите на доклада. Количествата отпадъци ще бъдат огромни, социалните, икономическите и екологичните последици — сериозни, ако не променим траекторията. Когато се борим със загубите и изхвърлянето на храни, се борим и с глада, бедността и глобалното затопляне, подчертава той. Голяма част от прогнозираното увеличаване на разхищението се дължи на нарастването на световното население. Битовите отпадъци ще се увеличат в развиващите се страни, тъй като потребителите там ще разполагат с по-големи доходи, се посочва още в доклада. Експертите набелязват пет ключови промени, които биха могли да спестят близо 700 млрд. долара от бракувани храни. Те включват по-добра осведоменост на потребителите, по-строги регулации и по-ефективни вериги за доставки, както и сътрудничество по веригата за производство на храни.", "date": "2018.08.24", "title": "Изхвърляме 1.6 млрд. тона храна годишно"}
{"url": "https://www.novinite.bg/articles/163485/Obshtinskiyat-savet-na-Carevo-odobri-zastroyavaneto-na-Silistar", "text": "Общинският съвет в Царево одобри предложението на кмета Георги Лапчев за изработване на план за застрояване на част от местността Силистар. Става дума за парцел от 22 169 кв. м. Лапчев предлага да се направи подробен устройствен план за поземлен имот на дружеството \"Ню Билдинг Естейтс\" ЕООД, който да му позволи да го застрои с вилни сгради.  според информация на сайта \"Биволъ\".  Опитват се незаконно да застроят Силистар Кметът на Царево Георги Лапчев е внесъл за одобряване докладна за подробен устройствен план на вилно селище от 22 декара, което да се ... Прочети повече Това беше последната 24-точка в дневния ред на общинския съвет днес. В съвета влизат 13 съветници, като предложението на Лапчев е получило подкрепа от деветима от тях, от които 8 са от партия ГЕРБ. Трима са гласували против - двама съветници на БСП и един от обединение \"Народен съюз\" (Демократическата партия и Български земеделски народен съюз), съобщава \"Дневник\". Решението за застрояване обаче е нелегитимно, тъй като проектът за строеж не разполага със становище на екоминистерството за съвместимост с НАТУРА 2000, а и се намира в природен парк \"Странджа\". Освен това инвестиционният проект е в нарушение на наредба на регионалното министерство, забраняваща да се одобряват подробни устройствени планове (ПУП) на парче преди приемането на Общ устройствен план (ОУП) на общините, в случая - на община Царево, пишат от \"Биволъ\". Върху терена зад плажната ивица на Силистар по времето на социализма е имало свинарници, чиито руини все още са там. Той не е предвиден за застрояване в териториалния устройствен план на община Царево от 1998 г., нито в Общия устройствен план от 2008 г. Липсва и в последния вариант на ОУП от 2018 г. - в района на Силистар не се предвижда никакво вилно строителство. В този проект, който не е минал екооценка, имотите зад плажа са обозначени като зона за къмпинги, каравани, бунгала и палатки. Достъпът до Силистар пак е сериозно затруднен От вчера сутринта (22 юни) табела \"частен имот, забранено спирането и преминаването на автомобили\" спира достъпа до плажа Силистар. При... Прочети повече В съседство на предлагания за застрояване терен се намират имоти, придобити, според изданието, с неправомерни действия от лица и фирми, свързани пряко или косвено с депутата от ДПС Йордан Цонев и арх. Калин Тихолов, който бе номиниран за министър на инвестиционното проектиране в правителството на Пламен Орешарски от квотата на ДПС, но много бързо беше оттеглен, защото името му бе замесено в скандали с одобрени от него проекти за строежи в парк \"Странджа\" и върху пясъчни дюни. След разтурването на ТКЗС-тата парцелът се е водил земеделска земя, но е обявен за урбанизирана през юли 2012 г. от шефа на Агенцията по кадастъра. Още преди това неясно как имотът е придобит от фирмата \"Силистар-Юг“ на строителния предприемач Пламен Бенински, която през 2002 г. го продава на \"Евробул България Холдинг“ за 5000 лв. Новият собственик го ипотекира в СИБанк, която става негов притежател през 2015 г. заради натрупани дългове по заема. Сегашният му собственик \"Ню Билдинг Естейтс“ има капитал от 500 лв. и е собственост на \"Ню Билдинг Пропърти“ ЕООД с капитал 100 лв., която е еднолична собственост на Десислава Георгиева. Тя е в съдружие с Петьо Петков в няколко фирми.  Новата компания с права за проучване за газ и нефт в \"Силистар\" е част от \"Шел\" Компанията \"Шел Интернешънъл Експлорейшън енд Дивелъпмънт Италия С.П.А. – клон България\" е част от структурата на британско-холан... Прочети повече Двамата имат партньори със спорна репутация. Един от тях е Стефан Кемалов от Казанлък, подвизавал се като депутат от НДСВ, \"Свободна България и \"Евророма\", участник в тв шоуто Биг Брадър и известен като Бат’ Сали също като скандалния бивш ДПС депутат от Самоков. Друг съдружник на Десислава Георгиева е руснакът с кипърски паспорт Игор Риммер, който успя да прокара без екооценка проект за луксозни вили край защитената територия \"Круше\" до Разлог.", "date": "2018.08.24", "title": "Общинският съвет на Царево одобри застрояването на Силистар"}
