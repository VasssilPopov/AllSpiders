{"url": "http://www.novinite.bg/articles/143964/Ubiecat-ot-Vitosha-bil-semeen-i-s-4-deca", "text": "Какво може да принуди един съвсем нормален 57-годишен човек, с успешна строителна фирма и баща на 4 деца, едно от които - невръстно, да загуби контрол и да застреля като кучета трима души, с които прави бизнес. Отговорът е - много пари. Вчерашното двойно убийство, извършено в офиса на самия извършител на престъплението  - Драгомир Драганов, в столичния кв. \"Витоша\" на 62-годишна предприемачка и 38-годишния й партньор, бързо се разплита, предаде . От МВР и прокуратурата вече съобщиха, че престъплението е направено в състояние на загуба на контрол от страна на Драганов заради неуредени към него плащания по изпълнени дейности. По информация на \"Телеграф\" ставало въпрос за дължими 170 000 лв., които Драганов е трябвало да вземе за посторен обект, но е бил завлечен от жертвите.Адвокатката на двойния убиец Ася Манджукова се съмнява дали той осъзнава последиците от случилото се, разкри тя пред Нова телевизия. \"В четвъртък за много кратко успяхме да разговаряме с Драгомир. Той не беше в състояние да разговаря въобще. Той не беше на себе си, не можеше да обясни какво, защо и как се е случило. Той видимо беше в шок и не разбираше какво става”, обясни Манджукова.\"Доколкото разговарях с негови приятели и близки, не е имало нищо в поведението му, което да подсказва подобен развой на събитията. Драгомир е бил спокоен човек, не е сприхав, не е избухлив, няма навик да решава проблемите си по този начин\", подчерта тя.Адвокатката разказа, че Драганов е семеен, има четири деца, две от които са в неговото домакинство, а едното е малолетно. \"Става дума за човек, за когото властите са преценили, че е надежден и способен да носи оръжие. Той никога не е използвал личното си оръжие в разрез с правилата\", увери защитничката му.По думите й до момента на привличането му като обвиняем, той не знаел какво е направил. \"В един момент той ни попита как са хората, ние не му казахме, че знаем как са. Аз не съм сигурна, че той съзнава какви са последиците от това, което се е случило\", твърди още адвокатката. Драгомиров избягал с кола от мястото на произшествието, но са го излъгали, че пострадалите са живи и тогава той се върнал.", "date": "2017.05.19", "title": "Убиецът от \"Витоша\" бил семеен и с 4 деца"}
{"url": "http://www.novinite.bg/articles/143971/Predpazlivo-poskapvane-na-evropejskite-akcii-sled-karvavata-targoviya-ot-sryada", "text": "В петък европейските акции поскъпнаха предпазливо, парирайки част от загубите през предходните две сесии на търговия, но въпреки това борсите на Стария континент са на път да приключат със седмични загуби за първи път от близо месец насам на фона на политическото напрежение около американския президент Доналд Тръмп, предаде БНР.Общият европейски индекс Stoxx Europe 600 нарастна с 0,55 на сто, заличавайки напълно спада от четвъртък с 0,5%, но вероятно ще отбележи понижение от близо 1,2 на сто за отминаващата седмица - първо седмично понижение от близо месец насам и най-голям подобен спад от началото на ноември 2016-та. Този очакван седмичен спад е в резултат на трусовете, на които бяха подложени глобалните финансови пазари след серия политически скандали с американския държавен глава.Пикът на тези скандали беше в сряда, когато излезе информация, че Тръмп е поискал преди време от шефа на ФБР Джейм Корни (преди изненадващо да го уволни през миналата седмица) да спре разследване срещу бившия съвтеник по националната сигурност Майкъл Флин, подал своята оставка през февруари, след като стана ясно, че е обсъждал американските санкции срещу Русия с руския посланик във Вашингтон.Глобалните инвеститори се опасяват, че \"кръговата отбрана\", която започва да заема Тръмп, ще изостави на заден план и далеч във времето поетите от него по време на предизборната кампания ангажименти за стимулиране на икономическия растеж на САЩ посредством мащабна реформа за намаляване на данъците и държавните разходи за инвестиции в инфраструктурата за над 1 трлн. долара. В същото време те започват да се тревожат и от реалната възможност за процедура по импийчмънт на американския президент, като някои британски букмейкърски къщи вече оценяват тази вероятност на над 50 на сто.Днешното възходящо движение на европейските борси се дължи отчасти на снощната стабилизация на пазарите на акции на \"Уолстрийт\" след доста \"кървавата\" търговия в сряда, когато и трите основни американски фондови индекса се сринаха с около и над 2 на сто. В края на търговията в четвъртък обаче индексът DJIA приключи с повишение от 0,27 на сто, широкият индекс S&P500 - с 0,37 на сто, а технологичният индекс Nasdaq нарасна с 0,73 на сто, но след като ден по-рано загуби цели 2,57% от стойността си.Този позитивен финал на вчерашната търговия на \"Уолстрийт\" допринесе за оцветяването в зелено на европейските борси в петък, като немският фондов индекс DAX се повиши с 0,34 на сто, френският индекс CAC40 - с 0,64 на сто и британския FTSE100 - с 0,53%.Подкрепа за днешното частично възстановяване на инвеститорския \"риск апетит\" оказва и задълбочаващото се за трета поредна сесия поскъпване на петрола преди ключовата среща на ОПЕК през следващата седмица - 25 май, като фючърсите на американския лек суров петрол и на петрола сорт брент нарастна по време на днешната търговия с близо процент към близо едномесечни върхове съответно от 50,07 долара и от 53,30 долара за барел.В същото време европейските капиталови пазари приветстват и новината от късно снощи, че парламентът на Гърция успя да одобри последния пакет от реформи и строги икономии, включващ съкращаване на пенсии и повишаване на данъци, за който властите в Атина се договориха с международните кредитори преди време. Така с този акт изглежда е преодоляно последното по-важно препятствие преди планираната за началото на следващата седмица (на 22 май) среща на Еврогрупата, на която се очаква финансовите министри от еврозоната да одобрят отпускането на замразения от много време насам пореден транш от помощта за Гърция.Свежото финансиране е крайно необходимо с оглед на предстоящия през юли падеж на гръцки дълг за близо 7,5 млрд. евро. Въпреки днешното предпазливо повишение на фондовите борси, инвеститорите остават притеснени относно по-нататъшните развития на политическото напрежение около Доналд Тръмп и администрацията на Белия дом. Те обаче не могат да игнорират факта, че в последно време голяма част от европейските компании представиха доста по-добри от очакваното финансови резултати през първото тримесечие на годината. От представените до момента финансови отчети на около 80 на сто от европейските компании, цели 65% от тези отчети се оказаха по-добри от прогнозите. Според банката JP Morgan осреднената печалба на европейските фирми се е повишила с 23 на сто през първите три месеца на годината, докато техните продажби са нараснали с 10 на сто, като това представляват най-добри финансови резултати от шест до седем години насам и би трябвало да окажат позитивно влияние върху пазарите на акции на Стария континент.", "date": "2017.05.19", "title": "Предпазливо поскъпване на европейските акции след \"кървавата\" търговия от сряда"}
{"url": "http://www.novinite.bg/articles/143969/Astronomi-razgadaha-misteriyata-studeno-petno", "text": "Британски, чилийски, испански и американски астрономи откриха, че студеното петно свидетелства за пресичането на наблюдавания свят с паралелна вселена, съобщи в. \"Гардиън\". \"Най-вълнуващото обяснение се състои в това, че студеното петно е възникнало в резултат на стълкновение на нашата вселена с друга\", каза един от авторите на труда проф. Том Шанкс, предаде Дарик. В изследването учените опровергаха схващането, че студеното петно представлява супервойд - гигантско пусто пространство, без галактики и звезди. До изводите експертите стигнаха, след като анализираха данните от 3 хиляди галактики, разположени в района на студеното петно. Студеното петно представлява област в съзвездието Еридан, разположено на разстояние около 3 милиарда светлинни години от Слънцето.", "date": "2017.05.19", "title": "Астрономи разгадаха мистерията \"студено петно\""}
{"url": "http://www.novinite.bg/articles/143953/Vijte-koj-e-vashiyat-cvyat-chervilo-spored-zodiyata", "text": "Огнено червено, нежно розово, фин неутрален нюанс или романтично лилави нотки върху устните? Повечето дами обичат астрологията и грима еднакво силно, затова ви предлагаме – вижте кой е перфектният цвят червило за вас спрямо зодията, предаде Дарик. Зодия Овен по естествен начин гравитира около енергичните и огнени нюанси. Тяхната запазена марка е червеното и все пак, за да бъде по-балансирана визията им, защото и самото излъчване на дамите е много горещо, е добре да се избере по-мек червеникав тон за устните.Енергията на родените под знака на Телеца се задвижва от любовта към природата. Всички земни, топли тонове, близки до тези на почвата, върху която стъпваме, им отиват чудесно. А класическите nude червила с лек карамелен и дори шоколадов подтон ще подчертаят естествената им красота.Близнаците са гъвкави, спонтанни и много активни хора. Радват се на живота и черпят вдъхновение от всеки цветен акцент в ежедневието им. Ето защо всеки ярък нюанс за червило е добре дошъл.   Представителите на зодия Рак са изключително топли, мили и добри хора. За тяхната богата душевност чудесни са всички меки тонове на розовото. Просто си представете цвят, в който сякаш са капнати няколко капчици сметана и ще уцелите веднага нюанса си.Лъвовете са познати със своята дързост и широк размах в живота. За тях трябва цвят, които ще ги отличи в тълпата и ще ги накара да се почувстват единствени и неповторими. Колкото по-смел е нюансът на червеното, толкова по-малък е шансът и друг да избере точно този цвят. Затова изберете най-яркото огнено червило измежду всички.Родените под знака на Дева са практични хора. Ето защо трябва да изберат нещо, което да е едновременно съчетаемо с много грим визии, не твърде натрапчиво, но не и прекалено скучно. Един по-наситен цвят в розово-червената гама, с който устните да изпъкнат и блеснат, е добре дошъл.Везните са романтични и много нежни по душа. Могат да изпъкнат с леки люляковолилави нюанси, които да направят визията им едновременно феерична и романтична.Скорпионите са мистериозни, чувствени, страстни. Жените, родени под този знак, са изключително красиви и сексапилни и сластните нюанси на червеното, както и всички екзотични цветове по устните, които привличат за целувки, са добре дошли.Стрелците не се страхуват от промени, изключително дръзки, с ясно изразени характери, готови за нови авантюри и приключения. Смело да залагат на различни цветове, а яркото неоново розово преспокойно може да се превърне в тяхна запазена марка.Родените под този знак са елегантни, дипломатични, професионално ориентирани. Те залагат на леките цветове и това е чудесният избор за тях в ежедневието.Свободолюбиви, леко бохеми, Водолеите обичат да правят каквото си поискат, когато си поискат. Те не се вписват в никакви рамки, затова могат да разчупят по-дръзки цветове – това са жените, на които дори всеки смел нюанс ще стои добре.Креативни, отборни играчи, вярват, че двама са повече от един. Рибите са семейно ориентирани, обожават близките си, всеотдайни са както вкъщи, така и в службата. Балансираните цветове с модерни кафяви подтонове ще им стоят чудесно.", "date": "2017.05.19", "title": "Вижте кой е вашият цвят червило според зодията"}
{"url": "http://www.novinite.bg/articles/143961/Saveti-kam-zodiite-s-po-edno-izrechenie", "text": "Всички имаме цели и определени желания, които следваме, но дали сте се питали какво са определили звездите за вас и каква всъщност е вашата основна цел в живота, предава Дарик.Трябва да се научиш да изслушваш, да изчакваш, да не бързаш и да се съобразяваш с хората около теб.Трябва да излезеш на бойното поле и да правиш неща, които ще те карат да усещаш силни емоции. Да се страхуваш, да рискуваш, да се променяш и трансформираш.Трябва да спреш да бъдеш винаги това, което ще кара всички да ти се радват, а да стенеш сериозен и принципен.Трябва да започнеш да работиш усърдно и дисциплинирано, да се погрижиш за себе си и за щастието си.  Трябва да се научиш да виждаш проблема в себе си, а не винаги да сочиш другите и да очакваш те да се променят и да възприемат твоя мироглед.Трябва да спреш да спасяваш хората, твоята работа е да се фокусираш върху себе си и собствените си усещания.Трябва да се научиш да приемаш и грозните страни на живота и да видиш какво ти дават, вместо да напудриш всичко пред себе си и пред другите.Трябва да спреш да възприемаш света и всички в него сякаш сте на война и да избереш да се довериш на някого.Трябва да спреш да усложняваш самоцелно живота, само за да е драматично интересен и да приемеш, че можеш да научиш нещо.Трябва да се научиш да обичаш, да разчиташ и на друг, а не само на себе си, да бъдеш част от нещо и някого.Трябва да се научиш да проявяваш сърдечност, да спреш да се бунтуваш и да разбереш, че всеки знае какво е редно да направи.Трябва да стъпиш с двата крака на земята и да изградиш живота си тухла по тухла. Няма кой да те спаси, ти си дошъл, за да се спасиш сам.", "date": "2017.05.19", "title": "Съвети към зодиите с по едно изречение"}
{"url": "http://www.novinite.bg/articles/143967/Hakeri-udariha-Agenciya-Mitnici", "text": "Хакери атакуваха Агенция \"Митници\" с вирус, който осигурява отдалечен достъп до митническите информационни системи, съобщават от пресцентъра на МВР. По този начин се приключвали митнически транзити без в пунктовете да са се явили товарни автомобили, без да е осъществено пренасяне на стоки или какъвто и да било контрол, предаде Дарик.Хакерите са част от международна организирана престъпна група за контрабанда на стоки, срещу която се провежда полицейска операция в пет български града - София, Добрич, Варна, Драгоман и Калотина. През последните 24 часа са задържани 23-ма души - сред тях бивши и настоящи митнически инспектори, търговски представители и хакери.Извършват се претърсвания и изземвания в домове, офиси, фирми и служебни помещения в сградата на Агенция \"Митници\" в столицата.От Прокуратурата коментират, че към момента ГДБОП разследва групировката, чиито действия целят използването на компютърни системи за извършване на промени, изтриване, добавяне или унищожаване на компютърни програми, предаде 24 часа.Установено е, че хакерите са създали зловреден софтуер, който чрез въвеждането му в компютърните информационни системи на Агенция \"Митници\", е било осигурено отдалечен достъп до митнически информационни системи. Така се приключват различни митнически режими без реално да има движение на стоки. От Прокуратурата коментират още, че са приключвани транзити без съответните товарни автомобили да са се явили в митнически пунктове, без реално да бъде осъществено пренасяне на стоки през границите и без да е извършен какъвто и да е контрол. ", "date": "2017.05.19", "title": "Хакери удариха Агенция \"Митници\""}
{"url": "http://www.novinite.bg/articles/143955/Pobesnyal-shofor-bi-ukrainka-v-Montana", "text": "43-годишен мъж нападна и нанесе побой на жена след лек инцидент на пътя с автомобилите, които двамата управлявали. Пострадалата е чужда гражданка и е настанена в болница, а биячът ще бъде изправен на съд, съобщиха от  Областната дирекция на МВР в Монтана, пише Труд.Произшествието е станало в четвъртък към 10.30 ч. Евгени Г. пътувал със „Сеат Толедо” към центъра на областния град, а Олена Т. /42 г./ била зад него с автомобил „Мазда”. Близо до ж.п. прелеза на Монтана мъжът спрял колата си, но при опит да го заобиколи жената леко одраскала „Сеата”. Вбесен, шофьорът последвал „Маздата” и след като Олена спряла недалеч от общинския пазар, я нападнал.Бабаитът засипал жената с обиди, ругатни и юмруци. След сигнал за скандала на мястото пристигнала полиция. Олена Т., която е украинка и живее във Вършец, е била отведена в болницата, където лекарите установили травми по лицето и тялото й. Жената е настанена в хирургично отделение без опасност за живота. Срещу Евгени Г. е образувано досъдебно производство за хулиганство на пътя, за което го грозят до 3 години затвор.", "date": "2017.05.19", "title": "Побеснял шофьор би украинка в Монтана"}
{"url": "http://www.novinite.bg/articles/143974/Zrelostnik-ot-Dobrich-otide-na-matura-s-gazov-pistolet", "text": "Зрелостник от Добрич отиде на матура по български език с шапка с надпис „Полиция“ и газов пистолет в джоба, съобщиха от Регионалното управление по образование.Младежът, който е на 21 г., бил спрян на входа на езиковата гимназия от квестор, тъй като носел тъмни очила. Преподавателят го помолил да ги махне, но момчето отказало. Докато се разправяли, квесторът видял оръжието и викнал полиция.След като пистолетът бил иззет, зрелостникът влязъл да работи по матурата. Щом приключил, полицаите го отвели за разпит. Оказало се, че пистолетът е на брат му, а шапката носел, защото мечтаел да стане полицай.Братята са глобени, уточниха от полицията.", "date": "2017.05.19", "title": "Зрелостник от Добрич отиде на матура с газов пистолет"}
{"url": "http://www.novinite.bg/articles/143968/Vijte-kolko-vreme-chakat-dvojkite-predi-da-pravyat-seks", "text": "Близо 50 на сто от хетересексуалните двойки изчакват от една седмица до месец, преди да се отдадат на сексуални наслади с партньорите си, съобщи сайтът Фокс Нюз, позовавайки се на проучване сред 1000 американци и европейци в сайта за лекарски консултации \"Dr.Ed.com\", предаде Дарик.Около 21 на сто от двойките чакали близо 2 месеца, а 10% - до половин година. Едва 18 на сто от мъжете и жените в изследването признаха, че са правили секс с половинката си преди края на първата седмица от запознанството им. Терапевтът по връзки между партньорите д-р Пол Хоукмайър твърди, че първият сексуален контакт е от значение, защото хората прилагат опита от техните предишни отношения върху текущата си половинка.Според проучване на университета на Вирджиния един от три брака е започнал с \"бърза консумация\" на любовния акт. Така може да се почувствате свързани с човека до вас. Тя е и отличен тест дали си подхождате в разбиранията си за романтика. Но тази практика може да бъде и вредна, добавят специалистите, тъй като по различни причини (стрес, притеснение, пренавиване) човек може да направи лошо впечатление и да му отнеме време да се съвземе впоследствие. Затова някои хора предпочитат да изчакат. Опознаването на другия човек подсилва преживяването по-късно.Секс терапевтът Иън Кърнър каза, че отложеният секс създава очакване, което стимулира центъра за възнаграждение в мозъка. Това помага на двойките да оценят истински връзката помежду си.", "date": "2017.05.19", "title": "Вижте колко време чакат двойките преди да правят секс"}
{"url": "http://www.novinite.bg/articles/143978/22-godishen-stoi-zad-hakerskata-ataka-sreshtu-mitnicite", "text": "Говорителят на главния прокурор Румяна Арнаудова заяви на брифинг, че 22-годишен хакер създал вирус, с помощта на който се обслужва контрабандата не само в България, но и в други държави. Специализирана прокуратура и ГДБОП провеждат мащабна операция срещу организирана престъпна група, с участието на хакери, подпомагащи контрабанда на стоки, компютърни престъпления и престъпления по служба, предаде Дарик.Сигналът за стартиране на разследването е постъпил през 2015 г. от Агенция „Митници“. „Митниците ни сезират, че са установили при техни проверки вероятни незаконосъобразно приключени транзити. Разследването продължава на територията и на други държави, сред които и Македония. В Македония е задържан митнически служител“, обясни говорителят на главния прокурор.До настоящия момент са извършени около 100 претърсвания, изземвания и обиски на лица. 23 лица са задържани към този момент. Част от тях ще получат обвинения. 3 от 23 лица са действащи служители на Агенция „Митници“, работещи на оперативно ниво. Основен обект на претърсване са жилища, коли, офиси на фирми, служебни помещения в сградата на Агенция „Митници“. Извършват се претърсвания и изземвания на банкови касети. В едната от тях е открита голяма сума пари-80 000 евро, 45 000 долара, 10 000 лв. и около 30-40 златни монети.Касае се за организирани международна организирана престъпна група в  и , основно заминаваща се с контрабанда. За да успеят и да не плащат мита и акциз им е било нужно законосъобразно приключване на митнически режим. „Така сме установили по категоричен начин, че въпреки че стоките не влизат на територията на България, в България се приключват официално транзитите“, посочи Арнаудова.„Това се е случвало благодарение на уменията на един млад хакер на 22 години, който е създал специален софтуер и който с помощта на флашки е предавал на различни лица. С помощта на този вирус се обслужва контрабандата не само в България, но и в други държави. Посредством флашките и инсталирането на този софтуер, наричан от нас вирус е било възможно чрез отдалечен достъп да се манипулира системата на Агенция „Митници“ и да е приключват различни транзити“, посочи Румяна Арнаудова.„Имаме данни, че подобни действия са извършвани с товарни автомобили, пренасящи наркотични вещества, което предстои да се докаже. В събота ще се повдигнат обвинения на определен лица, за които според прокурора има доказателства за виновност“, каза още тя.", "date": "2017.05.19", "title": "22-годишен стои зад хакерската атака срещу митниците"}
{"url": "http://www.novinite.bg/articles/143952/Falshivi-bileti-za-finala-na-LE-zalyaha-Manchestar", "text": "Черната борса заработи на пълна пара дни преди финала на Лига Европа, който е на 24 май в Стокхолм. В решителен сблъсък за трофея ще се изправят Манчестър Юнайтед и Аякс, предаде .На Острова обаче вече са плъзнали стотици фалшиви билети. Феновете на Манчестър вече са били предупредени за нередовните пропуски. Профил в Туитър, който информира феновете на Юнайтед за билети, показа как изглеждат фалшивите билети и за какво трябва да се оглеждат привържениците когато закупуват своите пропуски.\"Всеки фен на Юнайтед, който си закупува билет, може да погледне холограмата, за да разбере дали е фалшив\", пишат от Twitter/ManUtdSpares. Те показаха и как изглежда нередовният пропуск.Разликата е минимална. Полицията на Острова също е информирана и следи за измами. Търсенето обаче е огромно, тъй като само 9500 фена на Юнайтед ще могат да гледат финала на живо. Толкова са отпуснатите билети за агитката на \"червените дяволи\". Стадионът е с капацитет от 48 000, но 29 000 от тях ще бъдат на свободна продажба за всеки желаещ да посети финала.", "date": "2017.05.19", "title": "Фалшиви билети за финала на ЛЕ заляха Манчестър"}
{"url": "http://www.novinite.bg/articles/143977/Procesat-sreshtu-Mejzer-tragva-ot-nulata", "text": "Процесът срещу Анита Желева-Мейзер, обвинена за причиняване по непредпазливост на смъртта на съпруга си Николай Димов и предлагане на подкуп на полицай тръгна от нулата във Варненския окръжен съд, пише Труд.В края на миналата година 52-годишната участничка в конкурси за красота бе осъдена от друг състав на същия съд на 3 г. затвор. Преди месец обаче апелативните съдии върнаха делото за ново разглеждане заради съществени процесуални нарушения.Сега защитата на Мейзер ще се бори за отпадане на обвинението в предлагане на подкуп, а майката на удушения със свински опашки културист Николай отправи граждански иск към снаха си в размер на 300 000 лв. Тя бе конституирана и като частен обвинител. Адвокатите й настояха за отвод на прокурора Виолета Радева с мотива, че не е взела предвид данни, които сочат, че Николай е убит умишлено. Поискаха и връщане на делото в досъдебна фаза. Съдът обаче не уважи двете молби.„Очаквам справедливост. Надявам се да бъда разбрана и да обясня всичко, както е“, заяви подсъдимата преди началото на заседанието. Магистратите обаче отказаха и нейната молба да бъде пусната под домашен арест. Мейзер се връща зад решетките в Сливен до 11 юли, когато в съда ще бъдат призовани свидетели и вещи лица по делото.", "date": "2017.05.19", "title": "Процесът срещу Мейзер тръгва от нулата"}
{"url": "http://www.novinite.bg/articles/143962/Oshte-edna-legenda-pristiga-za-shouto-na-Berbo-v-Sofiya", "text": "Димитър Бербатов не спира да радва феновете с велики имена и легенди, който ще играят на благотворителния мач на 14 юни. Бербо представи Дуайт Йорк, който ще вземе участие в отбора на Луиш Фиго. Нападателят спечели сърцата на привържениците на Манчестър Юнайтед, след като още в първия си сезон в клуба помогна за спечелването на требъл, предаде .Той е легендарен нападател на „Манчестър Юнайтед“. След 9 години в „Астън Вила“ преминава на „Олд Трафорд“ и още в първия си сезон се превръща в ключова фигура за спечеления требъл през 1999 г. – Шампионската лига, титлата в английската Висша лига и Купата на Англия. Избран е за Играч №1 във Висшата лига за сезон 1998-1999. Става голмайстор на Висшата лига. Става голмайстор и в Шампионската лига. По пътя към трофея бележи на „Байерн“ (Мюнхен), „Барселона“, „Интер“ и „Ювентус“, за да се стигне до паметния финал отново с „Байерн“ и уникалния обрат от 0:1 до 2:1 в продължението на мача.С Анди Коул бяха заформили убийствен тандем в отбора на сър Алекс Фъргюсън. През сезон 1999-2000 вкарва още повече голове в Англия, а „Манчестър Юнайтед“ отново печели титлата. През следващата кампания триумфира като шампион за трети пореден път. На ниво национални отбори той държи рекорда за футболиста в света с участие в най-много различни квалификации за световни първенства – цели 6 (1990, 1994, 1998, 2002, 2006, 2010). Класира Тринидад и Тобаго и за първото световно в историята през 2006 г., за което е обявен за спортен посланик на страната си.\r\nЛегендарният ! Очакваме го в отбора на Фиго за мача на годината на 14 юни в София!\r\n", "date": "2017.05.19", "title": "Още една легенда пристига за шоуто на Бербо в София"}
{"url": "http://www.novinite.bg/articles/143950/Vtori-amerikanski-samoletonosach-e-na-pat-kam-Korejskiya-poluostrov", "text": "Военноморските сили на САЩ насочиха към Корейския полуостров самолетоносача „Роналд Рейгън“. В региона вече е „Карл Винсън“, припомня Си Ен Ен, като се позова на два източкина във въоръжените сили на САЩ, пише Труд.Във вторник самолетоносачът напусна японското пристанище Йокосука, след като завърши период на техническо обслужване и съответните тестове. С пристигането на мястото корабът ще се заеме с отработване на безопасно изстрелване и приемане на самолети от палубата си. Двата големи кораба ще участват и в съвместни учения на фона на увеличаването на напрежението в региона.Положението на Корейския полуостров ескалира, след като Северна Корея направи ново ракетно изпитание миналата неделя. В понеделник Пхенян обяви официално успеха на балистичния тест. Ракетата е летяла в продължение на 30 мин., а разстоянието на полета е бил 800 км, преди да достигне целта си, припомня РИА.Междувременно стана ясно, че кандидата за поста на американския посланик в Токио Уилям Хапърти е заявил пред американския сенат, че съвместните учения на САЩ и Япония на Корейския полуостров затвърждават партньорството между двете страни. \"Маневрите говорят много за светлината в нашето партньорство, и мисля, че ще видим още такива действия\", коментира Хапърти.Хапърти допълни, че Япония е важен двустранен партньор на Щатите иважен партньор в тристранните отношения с Южна Корея. Той допълни, че \"координацията на САЩ с Япония трябва да стане по-близка\" и повтори позицията на настощата администрация, че Пекин трябва да играе по-активна роля в премахването на ядреното оръжие от Корейския полуостров.\"Япония е много по-близо до севернокорейската заплаха, но те имат много тесни икономически връзки с Китай, така че може да обединим фронта в правилна посока с Япония\", допълни Хапърти.Според севернокорейския представител на Комитета по корейски мир в региона КНДР бързо ще увеличи възможността за ответен удар при самоотбрана, ако \"САЩ не преразгледа враждебната си политика спрямо народната република\". Представителят на комисията предупреди, че \"всички онези, които се осмеляват да оспорват достойнството и социалната система на КНДР, трябва да очакват тежко наказание\", предаде ТАСС.„Карл Винсън“ влезе в Японско море на 29 април. Той участва в започналите на 23 април съвместни учения на САЩ и Япония. Ученията би трябвало да окажат натиск върху Северна Корея, която значително засили ракетната си програма като изстреля серия балистични ракети. ", "date": "2017.05.19", "title": "Втори американски самолетоносач е на път към Корейския полуостров"}
{"url": "http://www.novinite.bg/articles/143956/Shoforat-ot-Tajsm-skuear-chuval-glasove-bil-reshen-da-ubiva", "text": "Шофьорът на колата, която вчера се вряза в тълпа пешеходци на Таймс скуеър, чул гласове, предаде Би Би Си, позовавайки се на източници от правоприлагането. При инцидента загина 18-годишно момиче, а други 22 души бяха ранени, пише Труд.26-годишният Ричард Рохас е арестуван два пъти заради каране в нетрезво състояние. Полицията подозира, че той е бил пиян и при вчерашния инцидент. Кметът на Ню Йорк Бил де Блазио каза, че Рохас е бивш военен от въоръжените сили на САЩ. От полицията съобщиха, че случаят се разследва, но го определиха като инцидент. Няма индикации да е бил акт на тероризъм. Преди да се забие в тълпата пешеходци, колата е излязла от контрол. По информация от Ройтерс шофьорът е очаквал да умре. След като го арестували той казал: „Трябваше да ме застреляте! Исках да ги убия.“: Както вчера стана ясно кола се е врязала с висока скорост в пешеходци на \"Тайм Скуеър\" в Ню Йорк. Тогава репортер на \"Ройтерс\" и очевидец на инцидента съобщиха за поне един загинал и най-малко 20 ранени. Полицията отцепи оживения площад, който е и една от основните туристически атракции на града. На място бяха изпратени лекарски екипи, предаде .От The Sun коментираха, че Рохас бил под влиянието на наркотици, а малко след ареста е крещял \"Трябваше да ме застреляте! Исках да ги убия\". Медията информира, че първата жертва на бившият военен е идентифицирана като 18-годишната Алиса Елсман - млада студентка, пристигнала на почивка със семейството си.Рохас е имал и предишни криминално проявления за шофиране в нетрезво състояние, както и обвинение в опит за убийство. От ABC съобщават, че по време на кървавия инцидент, той е бил под влиянието на синтетична дрога. Двама от служителите на правоохранителните органи твърдят, че Рохас е бил тестван за алкохол, но пробата е била отрицателна. Малко след ареста бившият военен е казал на полицаите, че чува гласове и очаква да умре.Междувременно приятел на Ричард Харисън Рамос заяви, че от както се върнал от активното си служене във флота, Рохас не е бил същият и публикувал \"луди неща\" онлайн. Приятелят на 18-годишната Алиса Елсман Тревър Уест коментира, че е предусещал, че се е случило нещо ужасно с нея. \"Тя винаги ми връщаше съобщения възможно най-бързо и когато не го направи, знаех, че се е случило нещо ужасно с нея\".\r\nПреди да се забие в тълпата пешеходци, колата е излязла от контрол. Автомобилът е влязъл в насрещната лента на булеварда. Това разказва моторист, свидетел на трагедията, който за малко не е бил отнесен от колата.\r\n ", "date": "2017.05.19", "title": "Шофьорът от Тайсм скуеър чувал гласове, бил решен да убива"}
{"url": "http://www.novinite.bg/articles/143973/Shveciya-prekrati-7-godishnoto-razsledvane-sreshtu-Djulian-Asanj", "text": "Главният прокурор на Швеция Мариан Ню реши да прекрати 7-годишния казус по обвиненията в изнасилване срещу Джулиан Асанж, съобщава „Гардиън“. По думите на Ню причината за това е липсата на съдействие от страна на Еквадор, пише Труд.Основателят на Уикилийкс, заплашен от екстрадация в Швеция заради обвиненията, се укрива в посолството на Еквадор в Лондон през 2012 г. Сега след края на разследването той условно може да напусне пределите на посолството. В такъв случай обаче английските власти ще задържат Асанж, защото има друго издадено съдебно постановление по негов адрес за по-дребно нарушение, информира още „Гардиън“. Също така решението на шведския прокурор трябва да бъде одобрено от английския съд.По тази причина Асанж, представляван от адвокатите си, отказва да напусне еквадорското посолство от опасения за възможна екстрадация в САЩ, където ще бъде съден за изтичането на хиляди секретни и дипломатически документи в интернет. В тази връзка американският министър на правосъдието Джеф Сешънс е изразил мнение, че арестуването на Асанж е „приоритет“. Официално в САЩ все още не са повдигнати обвинения, но се предполага, че те са в процес на изготвяне.През февруари 2016 г. работната група на ООН за неправомерните задържания обяви, че престоят на Асанж в сградата на посолството представлява „произволно задържане“ от страна на Великобритания и Швеция и настоя за премахване на заповедта за арест – решение, което и двете държави отказаха да приемат. Адвокатите на австралиеца посрещнаха с радост новата позиция на прокуратурата, посочвайки, че това е „край на неговия кошмар“, предаде БГНЕС.„От дълго време чакаме това решение“, заяви Кристоф Марчан, член на правния екип на Асанж. Според него клиентът му е „жертва на огромна процедурна злоупотреба“ и в момента неговите защитници обсъждат как ще повлияе решението върху съдбата му. Друг негов адвокат – Жулиан Бранко заяви, че е възможно Асанж да поиска политическо убежище във Франция. „Смятам, че Франция трябва да подходи отговорно към този въпрос и да предостави политическо убежище“, заяви той. До момента самият Асанж не е коментирал решението директно.След като научи новата позиция на прокуратурата адвокатът на жената, обвиняваща основателя на „Уикилийкс“ заяви, че тя е „шокирана“, а самото решение е „скандално“. „Скандално е, че предполагаем изнасилвач може да избяга от правосъдието и така да избегне съда... моята клиентка е шокирана и никакво решение (за прекратяване на разследването) не може да промени“ мнението й, че Асанж я е изнасилил, каза адвокат Елизабет Фриц в изявление. В същото време днес беше и крайният срок, в който прокуратурата в Стокхолм трябваше или да поднови, или да оттегли заповедта за арест. Миналия месец шведският адвокат на Асанж подаде нов иск за оттегляне на разпореждането, след като правосъдният министър на САЩ Джеф Сешънс заяви през април, че арестуването на австралиеца ще е приоритет за Вашингтон. Адвокатът на Асанж Жулиан Бранко заяви, че клиентът му е подал молба за убежище във Франция след прекратяването на незаконното преследване на Швеция, предаде РИА новости. \"Той (Асанж) ще се опита да поиска от Франция да направи този жест и да осигури защита от съдебното преследване от страна на САЩ\", коментира Бранко.Според адвоката, основателят на Уикилийкс има всички основания да смята, че ще бъде екстрадиран в САЩ, ако напусне сградата на дипломатическата мисия на страните от Латинска Америка. \"Имаше заплахи да осъдят Асанж, включително и от Доналд Тръмп преди няколко седмици\", коментира Бранко.По-рано през 2015 г. Асанж е изпратил отворено писмо до тогавашния френски президент Франсоа Оланд и е помолил за политическо убежище. Като допълнение, основателят на Уикилийкс се позова на факта, че продължителното му присъствие в сградата на посолството, представлява опасност за физическото и психическото му здраве.Малко след това Елисейския дворец отхвърли искането му. Сега, казва адвокатът, остана само да се надяваме, че позицията на новия президент Еманюел Макрон ще бъде различна.Междувременно британският премиер Тереза Мей се дистанцира от необходимостта да се вземе решение за бъдещето на основателя на Уикилийкс, след като шведската прокуратура спря разследването срещу него. \"Всяко решение на Асанж е в сферата на компетентността на полицията\", каза Мей в Шотландия.След като новината за делото беше оповестена, властите в Лондон коментираха, че ако Асанж напусне посолството ще бъде арестуван отново. Причината за ареста ще остане валидна заповед, след като той е отказал да се яви в британския съд през 2012 г. ", "date": "2017.05.19", "title": "Швеция прекрати 7-годишното разследване срещу Джулиан Асанж"}
{"url": "http://www.novinite.bg/articles/143979/Prokuraturata-iska-otstranyavane-ot-dlajnost-na-hvanatite-za-podkup-plovdivski-profesori", "text": "Окръжна прокуратура в Пловдив поиска отстраняването от длъжност на двамата професори от Университета по хранителни технологии, до отпадане на нуждата от тази мярка. Симеон Василев и Николай Банков бяха уличени в продаване на изпити след журналистическо разследване, предаде Дарик. Спрямо всеки от двамата обвиняеми е взета мярка за неотклонение \"гаранция\" в размер на по 5000 лева. Срещу обвиняемия Симеон Василев е повдигнато обвинение затова, че в качеството си на преподавател в УХТ, в съучастие с още две лица, е поискал 600 лева, за да извърши действие по служба - да постави положителни оценки върху изпитните работи на студента Б. А. по \"Механика - втора част\" и \"Съпротивление на материалите\", без да са проведени такива.Николай Банков е обвинен в това, че като преподавател в УХТ, в съучастие с едно лице, също е поискал 600 лева за положителна оценка за изпит на студентите Х.Е. и В. А. по \"Теоретична електротехника - първа част\".", "date": "2017.05.19", "title": "Прокуратурата иска отстраняване от длъжност на хванатите за подкуп пловдивски професори"}
{"url": "http://www.novinite.bg/articles/143947/Dnes-shte-e-predimno-slanchevo-na-mesta-shte-prevali-Maksimalni-stojnosti-okolo-25-gradusa", "text": "Днес ще е предимно слънчево, с временни увеличения на облачността, но само на отделни места е възможно да превали за кратко. Ще духа слаб източен, в Източна България до умерен северозападен вятър. Максималните температури в повечето места ще бъдат между 20-25 градуса, в София - около 22, предаде НИМХ.Атмосферното налягане в сутрешните часове ще бъде малко по-високо от средното за месеца. През деня ще се понижи още малко и ще доближи средната стойност.Над планините ще бъде слънчево с временни увеличения на облачността. Ще се задържи почти без валежи. Ще духа умерен североизточен вятър, който през деня ще отслабне. Максималната температура на височика 1200 м ще е около 16 градуса, на 2000 м - около 8.Над Черноморието ще бъде предимно слънчево, с временни увеличения на облачността в часовете преди обяд, но не се очакват валежи. Ще духа слаб източен вятър. Максималните температури на въздуха ще бъдат около 19-20 градуса, температурата на морската вода - 17-18. Вълнението на морето ще бъде 2-3 бала.", "date": "2017.05.19", "title": "Днес ще е предимно слънчево, на места ще превали. Максимални стойности около 25 градуса"}
{"url": "http://www.novinite.bg/articles/143960/Slanchevo-i-toplo-shte-e-v-sabotniya-den", "text": "През нощта ще бъде предимно ясно и почти тихо. Минималните температури ще са между 5° и 10°. В сутрешните часове ще бъде предимно слънчево. Около и след обяд от североизток ще се заоблачи, а над планинските райони на Западна България ще се развивие купеста и купесто-дъждовна облачност. В отделни райони ще превалява краткотраен дъжд, а през нощта срещу неделя, валежи ще има на много места в страната. Ще духа слаб вятър от запад-северозапад, който привечер ще се ориентира от североизток. Максималните теператури ще са между 22° и 27°, предаде Дарик. Атмосферното налягане е близко до средното за месеца и ще се понижава. Над планините ще бъде слънчево с временни увеличения на облачността, значителни в следобедните часове. На места ще превали краткотраен дъжд. Ще духа умерен запад-северозападен вятър, по високите и открити части - временно силен. Максималната температура на височина 1200 метра ще е около 17°, на 2000 метра – около 8°. Над Черноморието ще бъде с променлива, често значителна облачност. На отделни места ще превалява краткотраен дъжд. Ще духа слаб до умерен предимно западен вятър. Максимални температури на въздуха: 17°-20°. Температурата на морската вода е 17°. Вълнението на морето ще бъде 1-2 бала.", "date": "2017.05.19", "title": "Слънчево и топло ще е в съботния ден"}
{"url": "http://www.novinite.bg/articles/143959/Zrelostnicite-pisaha-varhu-Albena-na-Jovkov", "text": "Над 50 хил. зрелостници се явиха на матура по български език и литература. Изпитът започна точно в 8.00 часа и беше с продължителност четири астрономически часа. Абитуриентите писаха интерпретативно съчинение или есе по разказа „Албена“ от Йордан Йовков, пише Труд.Те трябваше да се явят 30 минути преди началото на изпита. Матурата по български се състоя в три модула – тест от 30 въпроса със затворен отговор, 10 въпроса със свободен отговор и работа с текст и интерпретативно съчинение или есе. По традиция изпитният вариант беше изтеглен от журналист в Mинистерството на образованието в 5 ч. сутринта.До този момент нямаме никакви сигнали за купуване или за продаване на матури, каза Евгения Костадинова, директор на Дирекцията „Съдържание на предучилищното и училищното образование“ в МОН. Седмокласниците държат изпит по същия предмет на националното външно оценяване днес.Тяхната матура започна в 10 ч. и трябва да е приключила към 12:30 ч. Резултатите от „малките матури” ще служат на седмокласниците за вход към гимназии. Около 15:30 ч. следобед на сайта на образователното министерство ще бъдат публикувани изпитните варианти и ключът към отговорите и за двата изпита.", "date": "2017.05.19", "title": "Зрелостниците писаха върху \"Албена\" на Йовков"}
{"url": "http://www.novinite.bg/articles/143975/Orban-uprekna-ES-za-sankciite-sreshtu-Ungariya", "text": "Унгарският премиер Виктор Орбан отправи упрек към ЕС заради неговата \"погрешна\" стратегия да заплашва правителството му със санкции във връзка с критиките към спазването на гражданските права в Унгария, предаде Франс прес, цитирана от Дарик.Европейският парламент прие в сряда резолюция, в която призова за отнемане на правото на глас на Унгария в Съвета на ЕС. Това ще бъде първата подобна санкционна процедура в ЕС. Според ЕП днешната ситуация в Унгария води до \"явен риск от тежко погазване\" на основните ценности на общността.ЕП призова унгарското правителство да отмени законите, които усложняват правилата за дейност на неправителствените организации, както и за хората, търсещи убежище. Резолюцията, одобрена от близо една трета от евродепутатите консерватори от групата на ЕНП, където заседават унгарските депутати от партията на Орбан, \"показва, че цялата европейска политика е опорочена\", заяви министър-председателят на Унгария пред държавното радио.\"Европа - това не е Брюксел, а държавите членки. И ако държавите членки нямат уважението на институциите и на онези, които ги ръководят, това е обезсърчително. Те зависят от нас, а не обратното, целият този подход е грешка, резолюцията на европейския парламент е белег за погрешна политика\", каза Орбан.", "date": "2017.05.19", "title": "Орбан упрекна ЕС за санкциите срещу Унгария"}
{"url": "http://www.novinite.bg/articles/143970/Otnovo-ad-v-samoleta-za-Chapeko-Timat-avarira-na-pat-za-Braziliya", "text": "Нов ад със самолет изживяха футболистите на \"Чапекоензе\". Бразилският тим е излетял от Аржентина след двубоя с \"Ланус\" (1:2) за Копа Либертадорес. Поради техническа повреда на машината обаче се е наложило аварийно кацане. Медиите в Аржентина пишат, че самолетът се е приземил в Порто Алегре, предаде .Припомняме, че през миналия ноември в самолетна катастрофа загинаха цели 71 пътника, 19 от които бяха играчи на Чапе. Това стана по време на полета за първия финален мач срещу Атлетико Насионал за Копа Судамерикана. След трагедията футболисти от много отбори се присъединиха към клуба и сформираха изцяло нов отбор.Поради ужаса от нова трагедия, всички в Чапеко решиха да се приберат до Бразилия с автобус. То 11 часа е отнело на рейса да прибере вкъщи Чапекоензе.", "date": "2017.05.19", "title": "Отново ад в самолета за Чапеко! Тимът аварира на път за Бразилия"}
{"url": "http://www.novinite.bg/articles/143951/Dneven-horoskop-za-petak-19-april", "text": "Имате усещането, че всички разчитат само и единствено на вас и в интерес на истината не сте много далеч от реалността. Затова звездите съветват да проявите здравословна доза егоизъм и да се откъснете поне за ден от хилядите ангажименти, които сте поели.Днешният ден за вас започва повече от динамично, но в същото време и ползотворно. Ознаменувайте успехите си като посветите вечерта на спокойствие и приятна компания.Може да следите дневния си хороскоп на страницата на !", "date": "2017.05.19", "title": "Дневен хороскоп за петък, 19 април"}
{"url": "http://www.novinite.bg/articles/143949/Borisov-se-sreshta-s-Lozan-Panov-v-MS", "text": "Премиерът Бойко Борисов и председателя на Върховния касационен съд ще се срещнат днес по молба на Лозан Панов в сградата на Министерския съвет. Двамата ще обсъдят взаимодействието между трите власти с оглед на последните събития в съдебната система, както и евентуални законодателни и конституционни промени, свързани с функционирането на България като правова държава, се казва в съобщението на съда, пише Труд.Само преди дни председателят на ВКС призова с писмо президента Румен Радев да сформира комисия за скандала \"ЦУМ гейт\" и отказа на Висшия съдебен съвет да образува комисия за участието на главния прокурор в него. Президентът изрази недоумение, че председателят на ВКС да го призовава за действие в разрез с Конституцията.\"Срещата с премиера е част от бъдещи срещи с всички представители на парламентарно представените формации, защото това е важно, с оглед на бъдещи законодателни промени, във връзка с реформата на съдебната система\", заяви на влизане в Министерски съвет той. Панов подчерта, че най-важният въпрос е как ще продължи реформата и ще има ли реформа в дълбочина на съдебната система, с оглед на новите събития, които се случват в нея, предаде Дарик.Междувременно председателят на Народното събрание Димитър Главчев е отказал да допусне въпрос на депутат от опозицията към премиера Борисов за правителственото решение, с което България ще участва на Срещата на върха на НАТО в Брюксел следващата седмица, предаде БГНЕС.Така Главчев продължава традицията на бившия парламентарен шеф Цецка Цачева, която в предишните два управленски мандата на Борисов ограничаваше до минимум възможността за парламентарен контрол върху министър-председателя. 44-то Народно събрание отмени и блицконтрола към премиера и вицепремиерите, които всяка първа сряда на месеца отговаряха на питания. Блицконтролът беше въведен в управленския мандат на Пламен Орешарски. В сряда правителството прие протоколно решение, с което България подкрепя в аванс решението на срещата на Върха на НАТО на 25 май.Българската делегация ще бъде водена от президента Румен Радев, а в нея ще влизат вицепремиерите Екатерина Захариева и Красимир Каракачанов. Срещата в Брюксел се очаква да приеме решение за включване на НАТО в международната коалиция срещу “Ислямска държава”. Форумът се очаква със засилен интерес и заради присъствието на него на новия американски президент Доналд Тръмп, който пристига в Брюксел с 1000-членна делегация. ", "date": "2017.05.19", "title": "Борисов се среща с Лозан Панов в МС"}
{"url": "http://www.novinite.bg/articles/143966/Pavlova-Vajen-prioritet-za-balgarskoto-predsedatelstvo-na-ES-sa-Zapadnite-Balkani", "text": "Важен нюанс от приоритетите на нашето председателство на Съвета на ЕС са Западните Балкани, като част от темата сигурност, миграция, безопасност. Това заяви министърът за Българското председателство на Съвета на ЕС 2018 г. Лиляна Павлова по време на работна среща с журналисти, предаде \"Фокус\".Министър Павлова поясни, че втората важна тема и приоритет за страната ни е бъдещето на кохезионната политика след 2020 г. \"В рамките на нашето председателство ще предложим неформална среща на министрите, отговорни за териториалната кохезия, където българските общини са представени, да направим декларация и обща европейска позиция за бъдещето на кохезионната политика\", коментира Павлова, предаде 24 часа.Министърът допълни, че кохезионната политика е важна за нас и за 13-те държави от последното разширяване на Съюза. \"Държави, от които все още искаме да получим подкрепа в изравняването на различията помежду си\". За ремонта на НДК Павлова поясни, че е в сравнително напреднала фаза, но въпреки това има забавяне в някои от дейностите. По нейни думи една от причините за забавянето са високите изисквания за сигурност, които налагат въвеждането на допълнителни мерки в НДК.През септември ще бъде проведено и журналистическо обучение на ресорните репортери, за да могат те да се запознаят със спецификата на председателството. \"За целта изграждаме и специален пресцентър в сградата, избрана за председателството - Националният дворец на културата\", допълни Павлова и уточни, че капацитетът на пресцентъра е 130 работни места, а в него ще работят както българските, така и представителите на чуждестранните медии.По думите й основните заседания на председателството ще се състоят в Брюксел, които се очаква да бъдат около 1500, а за тази цел 200 души ще работят в постоянното представителство там. Министър Павлова уточни, че заседанията в страната ни ще са около 200 като месеците февруари, април и юни се очаква да бъдат най-наситени със срещи на високо ниво.", "date": "2017.05.19", "title": "Павлова: Важен приоритет за българското председателство на ЕС са Западните Балкани"}
{"url": "http://www.novinite.bg/articles/143954/Moshten-skok-na-proizvodstvenite-ceni-v-Germaniya-prez-april", "text": "Производствените цени в Германия отбелязаха през април най-солиден растеж на годишна база от повече от пет години насам, с оглед на по-високите цени на металите при по-нататъшно нарастване и на енергийните цени, показват данни на немската федерална статистика Destatics, предаде БНР.Според данните индексът PPI, измерващ цените на производител, се повиши през април с 0,4 на сто спрямо месец по-рано и при очаквания за по-скромно повишение от 0,2 на сто. На годишна база растежът на производствените цени на Германия се ускори до 3,4%, след като през март индексът PPI се повиши с 3,1 на сто, докато осреднената прогноза на финансовите пазари беше за повишение с 3,2 на сто. Това представлява най-солиден ръст на производствените цени от декември 2011-та насам, когато индексът PPI нарасна с 3,5%.Подобно на предходните месеци, енергийните цени продължават да бъдат важен двигател за растежа на производствените цени, повишавайки се с 4,6 на сто спрямо април 2016 г. Цените на петролните продукти се увеличиха с 14,9 на сто, а цените на електроенергията - с 8,2 на сот, докато цените на природния газ се понижиха с 6,1%.В същото време производствените цени на стоки за междинно потребление, които формират около 31 на сто от общия PPI индекс, се повишиха през април с 4,3 на сто, най-вече заради поскъпването на металите в световен план. Основният индекс PPI (изключвайки енергийните цени) нарасна през април на месечна база с 0,3 на сто и с цели 2,8 на сто спрямо 12 месеца по-рано - най-солиден негов растеж на годишна база от октомври 2011-та насам.Това рязко повишаване на производствените цени може да допринесе през следващите месеци за допълнително нарастване на и без това вече доста високата инфлация във водещата европейска икономика. Според данните на Немската статистика от по-рано този месец, потребителската инфлация (индекса CPI) в Германия се ускори рязко през април до 2,0 на сто от 1,5% през март и след като рпез февруари нарасна на годишна база с 2,2 на сто - най-солиден скок на потребителските цени от август 2012 г.Ако тенденцията на повишаване на цените се запази и през идните месеци, това може да увеличи призивите на редица немски политици и икономисти, както и от страна на Бундесбанк, за скорошен край на серията стимулиращи програми, стартирани от ЕЦБ, включително на програмата за \"количествени улеснения\" в размер на общо 2,3 млн. евро, която по план би трябвало да приключи в края на 2017-та.", "date": "2017.05.19", "title": "Мощен скок на производствените цени в Германия през април"}
{"url": "http://www.novinite.bg/articles/143963/ECB-Izlishakat-po-tekushtata-smetka-na-evrozonata-se-svi-do-341-mlrd-evro-prez-mart", "text": "Излишъкът по текущата сметка на еврозоната се сви слабо през март, но остава недалеч от рекордния исторически връх, достигнат през февруари, сочат данните на Европейската централна банка (ЕЦБ), предаде БНР.Положителният баланс по текущата сметка на сезонно коригирана база се понижи до 34,1 млрд. евро, постигнат месец по-рано (лека низходяща ревизия от предишна оценка за излишък в размер на 37,9 млрд. евро) благодарение на солидно увеличаване на позитивния баланс в сферата на услугите при слабо понижение на излишъка при търговията със стоки.Видимият търговски излишък се сви леко до 29 млрд. евро от 29,4 млрд. евро през февруари, докато излишъкът при търговията с услуги нарасна силно до 11,6 млрд. евро от 10,2 млрд. евро месец по-рано. Трябва да се има предивид, че балансът по текущата сметка е важно мерило за международната финансова позиция на европейската икономика.Позитивен баланс означавам, че еврозоната е нетен кредитор на останалия свят, докато отрицателен баланс по текущата сметка означава, че регионът е нетен кредитополучател. Сумарните данни за 12-те месеца до края на март 2017-та показват, че излишъкът по текущата сметка в еврозоната е нараснал до 3,4 на сто от общия БВП на страните от Съюза спрямо 3,3 на сто от БВП за същия период година по-рано.ЕЦБ представи и данни, показващи, че през март комбинираните преки и портфейлни инвестиции в еврозоната отчитат нетни придобивания на активи в размер на 75 млрд. евро и нетни приходи от пасиви в размер на 32 млрд. евро.", "date": "2017.05.19", "title": "ЕЦБ: Излишъкът по текущата сметка на еврозоната се сви до 34,1 млрд. евро през март"}
{"url": "http://www.novinite.bg/articles/143972/Borisov-v-Hitrino-Vyarvame-v-dobroto-gradeja-i-prosperiteta-na-Balgariya", "text": "„Когато се създават междуличностни конфликти между висши представители на съда, прокуратурата, следствието и като кърлежи се прилепят към тях малки политически партии и фракции, нищо добро не може да очаква съдебната система“, заяви премиерът Бойко Борисов в Шумен, пише Труд.„Казах и на г-н Панов по-рано днес, че по всички теми на съдебната система може да се разчита на мен, но да не се обслужват политически партии. Аз съм оптимист. Ще намерим най-доброто решение и реформата в съдебната система няма да бъде просто дума, защото хората искат бърз процес и справедливост. Ако въпреки различията си гледаме напред в една посока, ще имаме добри резултати“, каза още Борисов.На въпрос дали на срещата са обсъждали срещата между Сотир Цацаров и Сашо Дончев, Борисов отговори, че е по-притеснен от срещите на омбудсмана Мая Манолова и на шоумена Слави Трифонов с Корнелия Нинова. Премиерът припомни концерта на „Шоуто на Слави“ на Орлов мост, който по думите му е предизвикал тежки негативни настроения срещу ГЕРБ преди парламентарните избори.„И госпожа Нинова после говори за парарелна държава – ето това е параралена държава“, посочи Борисов. Що мен никой не ме покани през това време в ЦУМ на среща, щях да се почувствам поласкан, попита шеговито премиерът. Довчера за Патриотите госпожа Нинова, с цялото ми уважение към нея, казваше, че са им единствен възможен партньор, припомни Борисов по повод позицията на лидера на БСП относно скандалите с нацистки поздрави на снимки на представители на „Обединени патриоти“.Междувременно премиерът посети село Хитрино, където от днес започва строителството на нови къщи на мястото на разрушените от взрива на цистерни през декември м. г., съобщиха от правителствената пресслужба. \"Вярваме в доброто, градежа и просперитета на България, каза Борисов, предаде БГНЕС.Кметът на Хитрино Нуридин Исмаил посрещна Борисов с думите: „Вие сте почетен гражданин на Хитрино и сте в дома си”. Той обеща, че Хитрино ще бъде модел за пример как населено място се възстановява след бедствие. Исмаил увери, че при възстановяването на селото ще следва желанието на премиера Бойко Борисов то да стане „кукла”.Министър-председателят пожела на строителите бързо, качествено и безаварийно изграждане на домовете.На церемонията по първата копка присъстваха също и кметът на Шумен Любомир Христов, областният управител на Област Шумен Стефан Желев и представители на Камарата на строителите. С тяхна помощ безвъзмездно ще бъдат построени 10 къщи. Едно от  жилищата ще бъде финансирано с бъдат дарение от политическа партия.В началото на церемонията по първа копка молитва отправи районният мюфтия на Шумен Месут Мехмедов. Той посочи, че жителите на Хитрино са доказали, че са добри и отговорни хора и са останали сплотени в тежкото време, без да се делят по религия. Присъстващите на церемонията бяха приветствани от Варненския и Великопреславски митрополит Йоан. Той пожела успех на хората, които ще изградят домовете и на добър час на строителите. Премиерът Борисов призова от своя страна присъстващите да се вслушат в думите на районния мюфтия и митрополит Йоан с оглед на напрежението между привърженици на ДОСТ и ДПС в Джебел.", "date": "2017.05.19", "title": "Борисов в Хитрино: Вярваме в доброто, градежа и просперитета на България"}
{"url": "http://www.novinite.bg/articles/143976/Verijna-katastrofa-blokira-patya-Veliko-Tarnovo-Varna", "text": "Катастрофа с три автомобила затруднява движението по пътя В. Търново – Варна, в района на великотърновското село Шереметя. Сигнал за произшествието в полицията е получен в 15,40 ч., съобщават от пресцентъра на търновската полиция, пише Труд.По първоначална информация пострадали няма. Към мястото пътуват екипи на Пътна полиция. От Областната дирекция на МВР – В. Търново апелират към гражданите, пътуващи в тази посока да преминават през мястото на инцидента с повишено внимание.", "date": "2017.05.19", "title": "Верижна катастрофа блокира пътя Велико Търново – Варна"}
{"url": "http://www.novinite.bg/articles/143948/Nad-13-hil-kvestori-sledyat-za-reda-na-maturata-po-balgarski-ezik-i-literatura-dnes", "text": "Общо 13 500 квестори ще следят за реда при провеждането на държавните зрелостни изпити, а в залите е осигурено видеонаблюдение. Всички места са номерирани и за всеки ученик е определено конкретно място. За първи път тази година матурите ще се оценяват електронно в 41 центъра, пише Труд.За втората матура, която ще се проведе на 22 май, са определени близо 13 хил. квестори. Те ще бъдат по двама в изпитна зала, а освен това ще има по двама в коридорите, както и на входа на училището, допълват от Министерството на образованието и науката, предаде 24 часа.На държавните зрелостни изпити имат право да присъстват като наблюдатели и до трима представители на родителите на учениците от училището, в което имат изпит. Те са определени 30 дни преди изпитния ден от училищното настоятелство, а за училищата, в които няма настоятелства - от родителите на учениците в 10-ти и 11-ти клас.На изпита по български език и литература ще има 4049 камери, а на втория държавен зрелостен изпит - 4147. Общо 50 представители на МОН и на регионалните управления на образованието ще наблюдават изпита в реално време, като могат да сменят училища и зали. Няма да има зала, за която да не е осигурено видеонаблюдение.От Министерството информират още, че първият зрелостен изпит ще се състои в 663 училища в общо 4099 зали, а вторият - в 604 училища в 4147 зали. Всички места в класните стаи са номерирани и за всеки ученик е определено конкретно място. Системата за наблюдение има индивидуален мониторинг на всяко от местата и може да направи компютърен анализ при случаи на преписване. Новост за тази година е, че има 20 мониторингови центрове в цялата страна. Създадени са и мобилни групи със специализирано високотехноогично оборудване, които да наблюдават процеса, а нова мярка за сигурност са и модулите на матурите.11 718 750 са възможните комбинации на изпита по български език и литература, допълват от Министерството.Изпитът започва точно в 8.00 часа и е с продължителност четири астрономически часа. Учениците трябва да се явят 30 минути преди началото. Длъжни са да носят документ за самоличност и служебната бележка за допускане до изпита. Зрелостниците трябва да пишат само с черен химикал. Изпитът по български има три модула - първият трае един час и се състои от 30 въпроса със затворен отговор, които носят 30 точки. Ученикът не може да излезе от изпитната зала, преди да е предал работата си по съответния модулВторият модул също е един час и включва 10 въпроса със свободен отговор и работа с текст, като носи 40 точки. Третият модул е интерпретативно съчинение или есе, което носи останалите 30 точки до общия сбор от 100.За да се избегне възможността за преписване вариантът за всеки следващ модул ще се съобщава след приключване на предходния, а ученикът няма да има право да работи по приключен вече модул. Така темата, върху която ще работят зрелостниците, ще се разбере около 10.00 часа.", "date": "2017.05.19", "title": "Над 13 хил. квестори следят за реда на матурата по български език и литература днес"}
{"url": "http://www.novinite.bg/articles/143958/Nankov-Ako-nyama-oferti-za-TOL-sistemata-shte-udaljim-sroka-otnovo", "text": "Нашата основна цел е максимално бързото разглеждане на офертите и класиране. Нека да не изпадаме в хипотези. Ако срокът е кратък и няма подадени оферти днес до 17.00 часа, както е обявена процедурата, ще удължим срока отново. Това каза регионалният министър Николай Нанков пред журналисти в Народното събрание за обществената поръчка за ТОЛ-системата, пише Труд.„Срокът за подаване на оферти е удължен с 1 ден, защото трябва да се подадат оферти и всеки ден е ценен“, обясни той. „Нека да видим дали днес ще има подадени оферти. Ако няма подадени оферти, може да го пуснем 7-дневно. Предният път се обжалва именно заради 7-дневния срок. Сега предполагам, че се обжалва заради еднодневния срок“, коментира министърът.Според Нанков явно лобито, което иска България да не въвежда моделът на ТОЛ-такси и да се продължи със сегашната система на винетно облагане, търси процедурни фатки. „Досега сме изгубили, не министерството и държавата, а обществото, тъй като това са средства за изграждане на инфраструктура и рехабилитация, за пътна безопасност, над 600 млн. лева“, посочи той. По негови думи войната по пътищата е сериозен проблем. \"Трябва да спечелим войната за ТОЛ-овете, за да решим проблема и да спечелим войната по пътищата“, коментира той.„Факт е, че ТОЛ-системата ще бъде инструмент за борбата с контрабандата. Електронната система е свързана именно с системата на митниците, на НАП, на МВР. Това е един наистина справедлив и солидарен модел за заплащане“, обясни регионалният министър. „Отговорите на всички въпроси, които ми се задават в зала, ще дойдат когато имаме въведена смесена система на ТОЛ-такси и електронни винетки и когато приходите в бюджета справедливо и респективно нараснат неколкократно“, каза още Николай Нанков.В момента 300 млн. са приходите на годишна база от таксите за винетки към 2016 година в АПИ. Прогнозите са, че от ТОЛ-такси още първата година те ще нараснат минимум с 500 млн. лева. Според регионалния министър пътният сектор ще може да се самофинансира, да се самоиздържа, няма да разчитаме на държавния бюджет, на заемни инструменти, дори след време и на фона от ЕС. Ще има необходимия ресурс за изграждане на нови отсечки, рехабилитация и качествено поддържане, предаде БГНЕС.Относно това дали МРРБ е загубило ценен кадър в лицето на зам.-министъра, който подаде оставка, Николай Нанков заяви – „не съм работил с колегата, за да кажа дали е ценен кадър, но гледайки автобиографията като основни качества, мисля, че беше прекрасен професионалист. Не мога да се наема да коментирам личните профили и неща. Нямам още заместник, но трябва изключително много на МРРБ“, каза още регионалният министър.", "date": "2017.05.19", "title": "Нанков: Ако няма оферти за ТОЛ-системата, ще удължим срока отново"}
{"url": "http://www.novinite.bg/articles/143965/Zaharieva-Balgarskite-grajdani-ochakvat-spravedlivost-i-barzina-v-sadebnata-sistema", "text": "Нашият призив е да работим заедно. Нека да гледаме в една посока и нека възможно най-бързо да намалим напрежението, за да осъществим тези реформи, не защото имаме 17 препоръки, а защото българските граждани очакват и не могат повече да чакат справедлива съдебна система. Това заяви на брифинг в Министерски съвет заместник министър-председателят по правосъдната реформа и министър на външните работи Екатерина Захариева, след срещата между председателя на ВКС Лозан Панов и премиера Бойко Борисов, пише Труд.Освен вицепремиера Захариева в срещата участие са взели още правосъдният министър Цецка Цачева и началникът на кабинета Румяна Бъчварова. „Беше общо споделено мнението, че това е една от най-важните реформи, защото българските граждани очакват справедливост. Очакват бързина и ефективност в съдебната система”, заяви Захариева и напомни, че правителството е поело ангажимент да възможно най-скоро да се изпълнят 17-те препоръки от доклада на ЕК.От своя страна Панов ги е запознал с неговата гледна точка за това как трябва да се случва реформата оттук нататък. „Исках да запозная премиера, както и министрите с това, защо смятам, че преди около 2 години не беше направена реформа, включително и конституционна такава, в дълбочина“, каза Панов. Той подчерта, че темата за конституционни и законодателни промени трябва отново да бъде поставена, предаде БГНЕС.„И да кажем, че без реформа в прокуратурата, такава в дълбочина реформа, не може да се случи”, посочи Панов. Той дал примери с различни казуси в миналото като Костинброд, КТБ, ЦУМ-гейт, „които сочат на това, че всеки трябва да носи отговорност и да има механизми за носене на такава отговорност“. „Всякакви интерпретации за някакви лични конфликти между мен и главен прокурор намирам за неоснователни. Внушения за политика също. Определено реформата трябва да бъде в дълбочина. Такава за съжаление не се случи”, подчерта председателят на ВКС. Той посочи, че запознавайки премиера с констатациите на европейските експерти, моли за това темата да бъде отново въведена и в парламента. Лозан Панов отново заяви, че очаква и настоява да има среща и с президента, както и с представителите, лидерите на другите парламентарно представени формации.„В дълбочина реформа трябва да бъде направена. Всяка мимикрия на реформа, съжалявам, но води до неверие в правосъдието”, каза Панов. Екатерина Захариева посочи, че „кабинетът никога не е опитвал и мимикрия на реформа, нито е имал намерение да прави, нито предишния парламент“. Тя посочи, че има редица действия, които могат да се извършват на законодателно ниво. „Нашето мнение е, че да, това е изключително важна реформа, но не бива да се отлага всичко останало, отваряйки отново темата с Конституцията. Нямаме против, ние сме си го записали в предизборната кампания, но не бива да отлагаме всичко останало, фокусирайки се върху едната бройка където да бъде. Защото нашето мнение е, че по – скоро да се намали с малко парламентарната квота“, каза тя.Много е важно изборът на следващ ВСС. Нека да не се опитваме още преди да е започнал същинският избор да компрометираме процеса. Министърът на правосъдието Цецка Цачева каза, че е апелирала за повече конкретика в това, под което Панов разбира - в дълбочина да се работи за съдебната реформа. „В никакъв случай не бих могла да приема, че това, което е направено до момента в промяната на Конституцията и с което се постигнаха много важни и значими неща да се омаловажава и да се нарича мимикрия“, заяви Цачева.", "date": "2017.05.19", "title": "Захариева: Българските граждани очакват справедливост и бързина в съдебната система"}
