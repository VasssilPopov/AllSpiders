{"url": "https://www.novinite.bg/articles/168900/Seriozen-trafik-po-pochti-vsichkite-ni-granichni-punktove", "text": "Сериозен трафик се наблюдава по почти всичките ни гранични пунктове днес. Изключение правят само теси с Македония, където движението се осъществява нормално. Това сочаат данните на „Гранична полиция“ към 14:00 ч.На българо-сръбската граница на ГКПП Калотина трафикът е интензивен на вход за леки автомобили.На българо-македонската граница трафикът е нормален на всички гранични контролно-пропускателни пунктове.На българо-гръцката граница на ГКПП Кулата  трафикът е интензивен на изход за леки и товарни автомобили.На българо-турската граница на ГКПП Капитан Андреево трафикът е интензивен на изход за товарни автомобили.На българо-румънската граница на ГКПП Видин-Дунав мост трафикът е интензивен на изход за товарни автомобили.", "date": "2018.12.23", "title": "Сериозен трафик по почти всичките ни гранични пунктове"}
{"url": "https://www.novinite.bg/articles/168888/Patriarh-Neofit-shte-ima-sreshta-s-papa-Francisk-v-Sofiya", "text": "На 5 май следващата година папа Франциск ще се срещне с патриарх Неофит в рамките на тридневното си посещение в България. След произнасянето на привествените думи в Синодалната палата главата на римо-католическата църква ще разгледа храм-паметника \"Св. Алексанъдр Невски\". Това обяви в ефира на бТВ западно и средноевропейския митрополит Антоний.Папа Франциск ще посети България от 5 до 7 май, като част от обиколката му на Балканите. След София той ще посети Скопие.Той е един скромен човек, издигнат на един много сложен пост. Той е индивидуален и излиза извън протокола, в него има детска простота, като, че ли е по-различен от другите папи\", така митрополит Антоний описа папа Франциск.„Европа е християнска и като такава не може да бъде добра почва за интеграция за хората, които изповядват исляма, защото тук има сблъсък между две култури“, така митрополит Антоний коментира терористичния атентат на коледния базар в Страсбург.По думите на митрополит Антоний, при спазване на всички биоетични норми и установяването на мозъчната смърт, може да се пристъпи към даряване на органите. Той припомни, че БПЦ вече излезе с позиция, че донорството е проява на християнска любов, но за да се даде благословия, има няколко условия.", "date": "2018.12.23", "title": "Патриарх Неофит ще има среща с папа Франциск в София"}
{"url": "https://www.novinite.bg/articles/168902/Starozagorec-zagina-sled-presichane-na-jp-liniya", "text": "33-годишен мъж от Стара Загора бе ударен от влак. Инцидентът станал малко след 01:00 часа на 22 декември в Стара Загора. Мъжът пресичал жп линията и бил ударен от влак, пътуващ по линията Бургас-София. Старозагорецът загинал на място, предаде „Дарик“. От Пресцентъра на полицията информират и за загинал при пожар 68-годишен жител на село Трънково. При извършения оглед е установено, че огънят възникнал в стая на къщата, като в нея е намерено и тялото на обитаващия дома мъж. Пожарът е потушен от екип на РС ПБЗН – Раднево. Причините за възникването му са в процес на изясняване. Не са установени данни за умишлен палеж и насилствена смърт на мъжа.  ", "date": "2018.12.23", "title": "Старозагорец загина след пресичане на жп линия"}
{"url": "https://www.novinite.bg/articles/168883/Posleden-shans-da-se-povozite-v-koledniya-retrotramvaj-v-Sofiya", "text": "Днес е последният ден, в който специалният коледен ретротрамвай ще се движи в София. Той отново ще тръгне по маршрут пл. „Възраждане” – пл. „Македония” – бул. „Прага” – Национален дворец на културата – бул. „Пенчо Славейков” – 14-ти ДКЦ – Народно читалище „Петър Берон” и кв. „Иван Вазов”. Трамваят ще тръгва на всеки кръгъл час от пл. „Възраждане” и на 30 минути от кв. „Иван Вазов”. Ще се движи от 10:00 ч. до 14:00 ч.За осма поредна година организатор на събитието е район „Средец” на Столична община. До 23 декември, включително, малки и големи ще могат да се повозят, да се снимат с Дядо Коледа и да получат подаръци.Разходката с коледния ретро трамвй ще е безплатна за децата, но те трябва да бъдат придружени от възрастен с редовен превозен документ.", "date": "2018.12.23", "title": "Последен шанс да се повозите в коледния ретротрамвай в София"}
{"url": "https://www.novinite.bg/articles/168891/Strogi-nakazaniya-za-pogromite-na-protestite-vav-Franciya-obeshta-Makron", "text": "Френският президент Еманюел Макрон заяви, че неговото правителство ще вземе строги мерки срещу хората, извършили погроми по време на демонстрациите на \"жълтите жилетки\". Държавният глава направи това изявление снощи в ефира на телевизионния канал Бе Еф Ем при посещението си в Чад, предаде БНР.\"Внимателно следих през деня какво става в страната и бях информиран за случващото се от министъра на вътрешните работи. Напълно очевидно е, че френското правосъдие ще вземе много строги мерки срещу нарушителите на закона. Сега на Франция са й необходими ред и съгласие. Важно е да ликвидираме разногласията\"Броят на участниците във вчерашните протести на \"жълтите жилетки\" достигна близо 39 000.В цяла Франция бяха задържани 220 души. Това беше шестата поредна събота на протести на \"в страната. Движението на жълтите жилетки, което няма национални лидери, първоначално бе насочено срещу планираното повишаване на данъците върху горивата, от което правителството вече се отказа. То обаче издигна и по-общи искания, сред които увеличаване на заплатите, орязване на данъци и промени в конституцията.", "date": "2018.12.23", "title": "Строги наказания за погромите на протестите във Франция обеща Макрон"}
{"url": "https://www.novinite.bg/articles/168892/S-nad-100-se-uvelichiha-jertvite-na-cunamito-v-Indoneziya-ranenite-s-blizo-200", "text": "Броят на жертвите на мощното цунами, причинено от вулканично изригване в Индонезия, достигна 168 души, съобщава АФП. „Броят на загиналите до момента е 168 души. Други 745 са пострадали. Издирваме 30 души“, съобщи говорителят на индонезийската Агенция за предотвратяване на стихийните бедствия Сутопо Пурво Нугрохо.БГНЕС припомня, че мощно цунами удари Индонезия, причинено от вулкан, известен като \"детето\" на легендарния Кракатау. „Десетки сгради са били унищожени от вълната, която удари плажовете в Южна Суматра и западният край на Ява около 21:30 часа местно време в събота“, заяви в изявление официалният говорител на индонезийската Агенция за предотвратяване на стихийните бедствия Сутопо Нугрохо. Властите смятат, че цунамито може да е предизвикано от абнормален прилив, дължащ се на новолуние и подводно свличане, последвало изригването на Анак Кракатау, малък остров в Зондския пролив между Ява и Суматра.Индонезийската геологическа агенция разследва причините, казва Нугрохо, добавяйки, че броят на жертвите вероятно ще нарасне. Анак Кракатау е малък вулканичен остров, който се образува в океана половин век след смъртоносното изригване на Кракатау през 1883 година. Индонезия, една от най-уязвимите от бедствия страна на земята, лежи в т. н. Тихоокеански огнен пръстен, където се сблъскват тектонските плочи и произтичат голяма част от световните вулканични изригвания и земетресения.Страната регулярно изживява смъртоносни земетресения, най-скорошното бе в град Палу на остров Сулавеси, където земетресение и последвало цунами убиха хиляди хора. Анак Кракатау е един от 127-те активни вулкана, които се простират по дължината на архипелага.", "date": "2018.12.23", "title": "С над 100 се увеличиха жертвите на цунамито в Индонезия, ранените - с близо 200"}
{"url": "https://www.novinite.bg/articles/168903/Tramp-i-Abe-obsajdat-targoviyata-i-Severna-Koreya-v-Davos", "text": "Президентът на Съединените щати Доналд Тръмп и премиерът на Япония Шиндзо Абе ще обсъдят през януари икономическите отношения между двете страни и ситуацията на Корейския полуостров, предаде БНР.Разговорът между тях е планиран в рамките на световния икономически форум в Давос, където американската делегация ще бъде водена от финансовия министър Стивън Мнучин, а в състава ѝ са включени още държавният секретар Марк Помпейо и министрите на търговията и на вътрешната сигурност.", "date": "2018.12.23", "title": "Тръмп и Абе обсъждат търговията и Северна Корея в Давос"}
{"url": "https://www.novinite.bg/articles/168893/Patuvaneto-do-grackite-kurorti-poskapva-ot-Nova-godina", "text": "Повишават се пътните такси по магистралите в Гърция от първи януари. При пътуване по магистралата \"Егнатия Одос\" (централната магистрала) за Новогодишните празници в много случаи ще се окаже, че на отиване сте платили по-ниска цена за пътни такси, съобщава БНР.Повишава се цената на изминат километър по магистралите в Гърция от първи януари. От 3 евроцента до сега, вече ще се плаща по 5 евроцента за леките автомобили. Запазва се цената при Промахон, но при влизане от Македония таксата се променя от 1.80 евро на 3 евро. Между Игуменица и град Янина - за 68 километраq цената се се повишава от 2.10 евро на 3.40 евро.На места, където досегашната такса отговаря по километри на новия начин на изчисление, цената се запазва.Безплатно ще пътуват в Гърция само безработните, при условие, че те шофират автомобила.Увеличаването на тол таксите се очаква да предизвика протести от движението \"няма да платим\", които често блокират касите за плащане по магистралата.", "date": "2018.12.23", "title": "Пътуването до гръцките курорти поскъпва от Нова година"}
{"url": "https://www.novinite.bg/articles/168887/Bezplatni-detski-gradini-v-Svishtov-ot-Nova-godina", "text": "В детските градини на община Свищов от Нова година отпада абонаментната такса, за да бъдат стимулирани семействата с по-ниски доходи да ползват услугите на детските заведения, предаде БНР.Отпада абонаментната такса от 10 лева, която сега се плаща за така наречените постоянни разходи в детските градини в Свищов. От 1 януари догодина родителите ще дължат за всеки присъствен ден по 2 лева, колкото е разходът за храна на децата.В Свищов има шест детски градини и още две в селата Царевец и Ореш.„С оглед демографската криза и ниските доходи, това облекчение ще помогне да бъдат обхванати повече деца в училище, които преди това са посещавали предучилищните форми на образование“, посочи кметът на Свищов Генчо Генчев.", "date": "2018.12.23", "title": "Безплатни детски градини в Свищов от Нова година"}
{"url": "https://www.novinite.bg/articles/168897/1200-spirki-vSofiya-veche-sa-s-elektronni-tabla", "text": "Близо 1200 е броят на електронните табла в София, заявиха за БГНЕС от пресцентъра на Столичната община. От там поясниха, че средствата за поставянето им е осигурено по европейска програма. В последните дни бяха монтирани 220 от тях като 6 от новопоставените са полиметрични.Такива има на спирките на „Орлов мост”, „Плиска”, „Окръжна болница” и „Лъвов мост”. На четири реда тече информация за превозните средства, които минават от там и времето, в което се очаква да пристигнат на място. Информацията е достъпна и за хора със зрителни проблеми посредством гласово оповестяване. Под таблата са поставени маршрутите на всяка линия, а на гърба на новите устройства има карта на градската транспортна мрежа.„Много са хубави новите табла, чудесно. Всичко се разчита много добре. Аз имам проблем с очите, но това се разчита идеално. Надявам се да имаме съзнанието и добрата воля да ги запазим, защото това е за нас”, каза Снежанка Златанова. „Харесват ми. По-модерни са. Не са като старите. Така трябва да се обновява. Навсякъде трябва да ги направят така, дори и по крайградските маршрути, защото има места, където няма обозначение, че има спирка”, заяви Аспарух Вълев, който е шофьор в градския транспорт.На спирката на „Орлов мост” липсва информация, че от тук пътник може да се качи на метрото. Екипът ни се натъкна и на още един проблем. Той е на спирката на „Лъвов мост”, където след премахването на старите електронни табла не е възстановена настилката и в момента неравността представлява опасност за някой по-невнимателен пешеходец. ", "date": "2018.12.23", "title": "1200 спирки в София вече са с електронни табла"}
{"url": "https://www.novinite.bg/articles/168880/Predimno-slanchevo-temperaturite-se-povishavat", "text": "Днес от запад облачността ще се разкъсва и намалява в повечето райони до предимно слънчево. Вятърът ще е от запад-северозапад, умерен. Максималните температури ще са между 6 и 11 градуса, по-ниски по високите полета на Западна България.Атмосферното налягане е и ще остане по-високо от средното за месеца.В планините облачността ще е по-често значителна и на много места ще има слаби валежи от сняг. Ще духа силен, по високите и открити части бурен северозападен вятър. Максималната температура на височина 1200 метра ще е около 3 градуса, на 2000 метра – около минус 3.По Черноморието облачността ще е променлива, преди обяд значителна и на места ще превали дъжд. Ще духа умерен вятър от запад-северозапад. Максималните температури ще са 8-11 градуса. Температурата на морската вода е 7-8. Вълнението на морето ще е 1-2 бала.  ", "date": "2018.12.23", "title": "Предимно слънчево, температурите се повишават"}
{"url": "https://www.novinite.bg/articles/168881/Bezplatno-si-ostavyame-kolata-v-parkingite-na-metroto", "text": "И днес, 23 декември, буферните паркинги на метрото ще са безплатни за всички, които оставят колите си и използват градския транспорт, до изчерпване на капацитета им. Удължаваме въведената вчера мярка, заради регистрираните високи нива на фини прахови частици. Според синоптичната прогноза на 23 декември се очаква вятър, леко повишение на температурите и са възможни краткотрайни валежи. Според НИМХ краткотрайни валежи от сняг в София се очакват на 24 декември.Екипи на Столичен инспекторат продължават проверките за нерегламентирано горене на отпадъци в кварталите.  Патрули на КАТ-Пътна полиция ще спират автомобили за проверка с мобилни газ-анализатори, които отчитат нивата на отработените газове.Призоваваме гражданите, които имат възможност, да не използват личните си автомобили, а тези, които се отопляват на твърдо гориво, при възможност, да използват алтернативно отопление. ", "date": "2018.12.23", "title": "Безплатно си оставяме колата в паркингите на метрото"}
{"url": "https://www.novinite.bg/articles/168886/17-godishen-zadajan-s-amfetamini-v-Razgradsko", "text": "17-годишно момче от исперихското село Вазово е задържано с наркотици, съобщиха от полицията в Разград. Около 20:50 часа на 22 декември в Исперих е спрян лек автомобил „Форд Ескорт“, управляван от 18-годишен младеж от Вазово. В хода на проверката е установено, че пътуващият на задната дясна седалка държи 1,4 грама бяло прахообразно вещество, което при тестване реагира на амфетамин. При извършеното претърсване на автомобила са открити още 0,8 грама от същото вещество. По случая се води разследване за престъпление по чл.354 А, ал.3 от Наказателния кодекс.", "date": "2018.12.23", "title": "17-годишен задъжан с амфетамини в Разградско"}
{"url": "https://www.novinite.bg/articles/168901/Recidivist-izbyaga-ot-sgradata-na-sledstvieto-hvanaha-go", "text": "Осъждан за убийство и други престъпления мъж е успял да избяга от обекта, на който работи в София, научи bTV от свои източници. Затворникът вече е арестуван, но смущаващото в случая е, че той е трябвало да се труди… на територията на Националната следствена служба.Димитър Стоянов вчера се очаквало да се прибере в затворническото общежитие в Казичене, където изтърпява наказание при по-лек режим, но така и не се върнал.Все още не са ясни обстоятелствата, при които е успял да напусне НСлС. Веднага е започнало издирването на Стоянов, като той е бил заловен днес и вече се намира в Софийския затвор.Бягството обикновено води до удължаване на наказанието зад решетките.", "date": "2018.12.23", "title": "Рецидивист избяга от сградата на следствието, хванаха го"}
{"url": "https://www.novinite.bg/articles/168882/Otnovo-antipravitelstven-protest-v-Bukuresht", "text": "Хиляди румънци участваха снощи в антиправителствения протест в центъра на столицата Букурещ. Те поискаха повече демокрация в деня, когато се отбелязва 29-та годишнина от свалянето на комунистическия диктатор Николае Чаушеску, предаде БГНЕС.Демонстрантите се събраха пред сградата на правителството със свещи в ръцете и националният флаг. Те преминаха през \"Площада на Революцията\" откъдето Чаушеску избяга на 22 декември 1989 година с хеликоптер, докато гражданите искаха неговата оставка. \"Не искаме да ни управляват крадци\", скандираха гражданите.Те призоваха кабинетът на социалдемократите да се откаже от намерението си за амнистия на осъдените за корупция. \"Хората загинаха през 1989 година, защото искаха Румъния да бъде свободна страна....Тези времена не трябва да се връщат обратно\", каза един от участниците в протеста.", "date": "2018.12.23", "title": "Отново антиправителствен протест в Букурещ"}
{"url": "https://www.novinite.bg/articles/168899/Opasnostta-ot-novo-cunami-v-Indoneziya-oshte-e-v-sila", "text": "Остава заплахата от второ цунами в крайбрежните райони на островите Суматра и Ява, предупредиха индонезийските власти, цитирани от ТАСС, предаде Нова ТВ. Предполага се, че цунамито е било предизвикано от подводно свлачище в резултат на изригване на вулкана Анак Кракатау.Според местни медии, животът на хиляди хора, които са в крайбрежните райони, е в риск. Лошите атмосферни условия затрудняват спасителните операции и евакуацията в района.", "date": "2018.12.23", "title": "Опасността от ново цунами в Индонезия още е в сила"}
{"url": "https://www.novinite.bg/articles/168885/Cunami-otne-jivota-na-62-ma-i-rani-584-v-Indoneziya", "text": "Над 62 души са загинали, а други 584 са ранени, след като цунами връхлетя крайбрежните зони на Зондския пролив между островите Суматра и Ява тази нощ, съобщи Ройтрес, предаде бТВ. Водата е отнесла сцена на открито, на която свирела рок група. Най-малко един от музикантите е загинал, а други са изчезнали.Спасителни екипи и линейни трудно достигат засегнатите зони, тъй като някои от улиците са блокирани от съборени сгради.Стотици жилища са разрушени, заяви говорител на Службата за реакция при бедствия, който свърза огромната вълна с подводни свличания след изригването по-рано на вулкана Анак Кракатау.Вълната е връхлетяла около 21:30 часа местно време снощи, уточни службата по метеорология, климатология и геофизика.", "date": "2018.12.23", "title": "Цунами отне живота на 62-ма и рани 584 в Индонезия"}
{"url": "https://www.novinite.bg/articles/168884/Mashtaben-protest-sloji-kraj-na-domakinstvoto-na-Vuchich-na-balkanskata-sreshta", "text": "Десетки хиляди хора излязоха на протест за трета поредна събота в Белград срещу политиката на сръбския президент Александър Вучич. \"Хората мълчат поради страх, защото изречената дума става опасна, можете да загубите главата си, както аз почти я изгубих\", казва местният журналист Милан Йованович пред събралите се в началото на протестното шествие, предаде БГНЕС.Къщата на този журналист, в един от районите на Белград, наскоро изгоря, подпалена с коктейл „Молотов“. Неговият адвокат потвърждава, че този инцидент е свързан с работата на журналиста като репортер за информационен сайт, при което той е изнесъл данни за корупция. \"Но Сърбия прекъсна зимния си сън и реши да не мълчи, реши да изкрещи в отчаяние\", заяви журналистът, цитиран от информационната агенция Бета.\"Ставаме все по-бесни. Ако ме слушаш, ще разбереш какво ти казвам. Спри да лъжеш! Спри да крадеш! Чуй какво ти казва народът! Народът не живее от твоите сандвичи и списъци. От твоите избори, в които няма да участваме\", каза известният сръбски артист Бранислав Трифунович. Според организаторите \"между 35 000 и 40 000 души\" са участвали в протеста.Полицията не посочва своите данни за числеността, но миналата събота оспори броя на 20 000 участници, споменати от организаторите. \"Те могат да протестират, колкото искат, без насилие (...) Но хората разбират това много добре. След всяка демонстрация, аз и моята партия ставаме по-силни,\" каза Александър Вучич в събота.Това са първите значителни демонстрации срещу Вучич от пролетта на 2017 г., когато хиляди млади белградчани излязоха на улиците след победата му на президентските избори. От бивш крайно националистически лидер, Вучич се превърна в проевропейски центрист, но често е обвиняван от опозицията в задушаване на медиите и гражданското общество. Организираният в събота от студенти и личности, включително артисти, тази демонстрация, подобно на предишните, беше подкрепена от опозиционния блок „Съюз за Сърбия“, пъстра коалиция от партии.Първият протест се състоя на 8 декември, по призива на опозицията, след инцидент, в който един от нейните лидери, Борко Стефанович, беше пребит преди политическа среща в южната част на страната. \"Борбата за демокрация няма да спре след оттеглянето на Александър Вучич. Това е само началото\", каза сръбският карикатурист Душан Петричич.„Вучич, крадец!“ скандираха протестиращите по време на шествието. Те спряха пред централата на националната телевизия и я освиркваха силно в продължение на пет минути. Те обвиняват медията, че не отделя достатъчно време за отразяване на тяхното движение. В последния си доклад Европейският парламент \"настоява сръбските власти\" да \"подобрят положението по отношение на свободата на словото и свободата на печата\" в страната. ", "date": "2018.12.23", "title": "Мащабен протест сложи край на домакинството на Вучич на балканската среща"}
{"url": "https://www.novinite.bg/articles/168904/Mnojestvo-balgari-shte-posreshtnat-2019-a-v-Turciya", "text": "Ниският курс на лирата и примамливите оферти привлякоха хиляди българи да посрещнат Новата година в Турция. Представители на големи туристически агенции обясняват, че има ръст на интереса към новогодишни пакети в Турция спрямо миналата година.Зорница, заедно със съпруга и 10- годишният си син са избрали да посрещнат 2019 година в Турция,за трети път. За новогодишните празници избрали хотел,  който работи целогодишно.Управители на туристически агенции обясняват, че интересът към посрещане на Нова година в Турция е бил винаги голям, но тази година има допълнителен интерес и заради ниския курс на турската лира.„Разстоянието не е било предпоставка клиентите да се отказват. Посрещат и в Анталия. Пътуването си е особено с автобус или със собствен транспорт истинско предизвикателство”, каза Севдалина Атанасова, управител туристическа агенция. Освен от хотела, повечето им клиенти се интересували от възможността за пазаруване заради ниската лира.„Повечето хора желаят да имат и възможност да пазаруват, оглеждат къде точно се намира  хотелът, съответно дали е в близост до мол или дали е в близост до пазар”, обясни  Мира Мъртън, туристически агент. ", "date": "2018.12.23", "title": "Множество българи ще посрещнат 2019-а в Турция"}
{"url": "https://www.novinite.bg/articles/168894/Bezplatno-parkirane-v-centara-na-Sofiya-za-praznichnite-dni", "text": "По време на празничните дни до края на този месец и началото на следващия паркирането в центъра на София и околностите ще бъде безплатно. \"Център за градска мобилност\" уведомява, че на официалните празнични дни 24, 25 и 26 декември, както и на 1 януари, зоните за почасово платено паркиране \"синя\" и \"зелена\" няма да работят.Във всички останали дни важат правилата за паркиране в зоните, уточнават от ЦГМ.", "date": "2018.12.23", "title": "Безплатно паркиране в центъра на София за празничните дни"}
{"url": "https://www.novinite.bg/articles/168889/Nyama-danni-za-postradali-balgari-v-Indoneziya-obyavi-MVnR", "text": "По информация на посолството на Република България в Джакарта, няма данни за пострадали български граждани в резултат на цунамито, регистрирано на 22 декември в Зондския пролив между островите Ява и Суматра. Това съобщиха от пресцентъра на МвнР, предаде БГНЕС.Посолството ни в Джакарта следи обстановката и е на разположение за информация, координация и съдействие, ако е необходимо, на денонощния телефон +62 812 9600 0691. Пътуващите в чужбина български граждани могат по желание да се регистрират в системата на МВнР „Пътувам за…“. Така в случай на нужда ще получават предупреждения и контакти на най-близката българска консулска служба, която ще бъде известена за присъствието им в съответната държава.", "date": "2018.12.23", "title": "Няма данни за пострадали българи в Индонезия, обяви МВнР"}
{"url": "https://www.novinite.bg/articles/168890/Zamarsyavane-na-vazduha-nad-normite-v-8-ot-golemite-ni-gradove", "text": "В големите градове у нас отново е отчетено замърсяване на въздуха, показват данни на показателя „Air Quality Index“ на Европейската комисия, предаде БНР. Най-мръсен е въздухът в София в кварталите \"Младост\" и \"Надежда\", където запрашаването е над 4 пъти над нормата. Превишения са отчетени още в Шумен, Смолян, Варна, Перник, Плевен, Велико Търново и Пловдив. И днес буферните паркинги на метрото в столицата ще са безплатни за всички, които оставят колите си и използват градския транспорт. Въведената вчера мярка е удължена заради регистрирани завишени нива на фини прахови частици. Екипи на Столичния инспекторат продължават проверките за нерегламентирано горене на отпадъци, а от Пътна полиция ще спират автомобили за проверка с мобилни газ-анализатори, които отчитат нивата на отработените газове.От Столична община призовават гражданите, които имат възможност, да не използват личните си автомобили днес, а тези, които се отопляват на твърдо гориво, при възможност, да използват алтернативно отопление.", "date": "2018.12.23", "title": "Замърсяване на въздуха над нормите в 8 от големите ни градове"}
{"url": "https://www.novinite.bg/articles/168896/Zadarjanite-za-dronovete-nad-Getuik-veche-ne-sa-zapodozreni-osvobodiha-gi", "text": "Мъжът и жената, задържани в петък във връзка с пробивите в сигурността и прелитането на дронове над лондонското Летище Гетуик, бяха освободени, без да им бъдат повдигнати обвинения, съобщава АФП, предаде Нова ТВ.„Задържаните съдействаха изцяло на полицията и мога със сигурност да кажа, че те вече не са заподозрени за инцидента с дроновете на летище Гетуик\", заяви детектив Джейсън Тингли от полицията в Съсекс, която разследва инцидента.", "date": "2018.12.23", "title": "Задържаните за дроновете над \"Гетуик\" вече не са заподозрени, освободиха ги"}
{"url": "https://www.novinite.bg/articles/168905/Balgarite-pazaruvat-naj-aktivno-na-23-i-30-dekemvri", "text": "Според проучване, клиентите пазаруват най-много на 23 и 30 декември и купуват все по-големи количества храна за Коледа и Нова година, като избират предимно български производители, предаде БНТ.Според проучване на една от големите търговски вериги в България, най-натоварените дни за пазаруване през празничните дни са 23 и 30 декември.Отчита се, че по празниците хората харчат значително повече за продукти. За една седмица преди Коледа са продадени над 1 млн. кг. портокали, например, и то само от една хранителна верига. Клиентите с готовност се възползват от промоционалните цени, но търсят и по-висок клас продукти.Средно между 100 и 200 лв. са отделените средства за празничната трапеза, споделиха пред камерата на БНТ някои купувачи.", "date": "2018.12.23", "title": "Българите пазаруват най-активно на 23 и 30 декември"}
{"url": "https://www.novinite.bg/articles/168895/Evrostat-Cyala-Evropa-e-v-demografska-kriza-v-Balgariya-obache-problemat-e-naj-golyam", "text": "Икономиката на Европа е в растеж, а безработицата е на нивата отпреди Световната икономическа криза, показват данните на „Евростат“. В студиото на БНТ генералният директор на агенцията Мариана Коцева посочи, че въпреки това, демографските тенденции са негативни - населението на Стария континент се топи, а България е държавата с най-тревожни параметри в това отношение. Тя допълни, че 2016 и 2017 г. са първите години, в които Европа регистрира отрицателен естествен прираст.За ЕС 2016 и 2017 г. са първите години, в които Европа регистрира отрицателен естествен прираст - броят на умиранията надвишава броя на ражданията. Това обясни генералният директор на европейската статистическа служба „Евростат“ Мариана Коцева. България, за съжаление, остава начело на тази печална статистика.“Какво означава това - броят на умиранията е по-голям от броя на ражданията и всъщност ръстът, който се наблюдава, горе-долу с милион всяка година, се дължи на миграция. Т. е. население, което идва да живее в ЕС отвън ЕС, така че, да - ние водим, за съжаление, класацията в този негативен естествен прираст - България е страната, в която той е най-отрицателен, повече умирания има, отколкото раждания”, обясни Коцева.Най-бързо намаляващото население обаче е в други държави от Източна Европа - Литва, Латвия, Хърватска, защото там отрицателният прираст е съчетан с голяма имиграция, обясни Коцева. Въпреки всичко това, в икономическо отношение 2018 г. е била добра за ЕС, като България се намира в т.нар. „златна среда“ със своите 3% ръст на икономиката.“2018 г. беше годината, в която се достигна най-високото равнище на заетост в ЕС и безработицата спадна и се върна в предкризисното равнище от 2008 г.”, отбеляза още шефката на ЕвростатВъпреки това, социалните протести в Европа имат своето обяснение, изтъкна Коцева. Тя посочи голямото разслоение на обществото и неравенството по доходите, за което България отново е на челно място.“Сравняват се доходите на 20% най-богати и 20% най-бедни. В Европа разликата е пет пъти, а в България - осем пъти”, каза Коцева.По отношение както на производството, така и на потреблението, най-богатата държава в Европа е Люксембург, обясни Коцева. България обаче е единствената държава, в която равнището на потребление е под 50% от средното равнище за ЕС.„Да призная, когато данните, които публикуваме, пристигат на моето бюро за одобрение, винаги тайно поглеждам къде е България и ми е много болно за доста показатели“, заяви Коцева. Отрицателните статистики за страната ни обикновено са свързани с младите хора, поясни тя, и даде пример за високия брой неработещи и неучещи хора с уговорката, че Испания, например, има същия проблем.    ", "date": "2018.12.23", "title": "Евростат: Цяла Европа е в демографска криза, в България обаче проблемът е най-голям"}
{"url": "https://www.novinite.bg/articles/168898/Yaponiya-praznuva-85-iya-rojden-den-na-imperator-Akihito", "text": "Японският император Акихито благодари на своя народ и на императрица Мичико за подкрепата им по време на неговото управление. Той произнесе реч по повод 85-ия си рожден ден, предаде БНТ.Императорът припомни, че сегашното благоденствие и мир в Япония са построени върху безброй животи, загубени през войните и подчерта, че историята трябва да се предаде на младите поколения.Акихито ще абдикира на 30 април догодина, а на 1 май синът му Нарухито ще стане новият император. Това е първата абдикация на японски император през последните два века.", "date": "2018.12.23", "title": "Япония празнува 85-ия рожден ден на император Акихито"}
