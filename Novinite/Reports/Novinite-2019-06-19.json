{"url": "https://www.novinite.bg/articles/177087/Zapochva-remont-na-Pametnika-na-Shipka", "text": "Ремонт на върха. Започва реконструкция на един от най-известните и посещавани паметници в България - паметникът на Свободата на Шипка. Централният вход ще бъде затворен за посетители в рамките на три дни.„През 2016 година започна мащабна дарителска инициатива, която имаше за цел да осигури средства за цялостна консервация и реставрация на най-емблематичната част от паметника – огромния бронзов лъв, който стои на северната стена на монумента”, заяви директорът на НПМ \"Шипка-Бузлуджа\" д-р Чавдар Ангелов.„От вчера започна подготовката за същинската реставрационна дейност, като в момента се изгражда скелето, което трябва да осигури достъп на реставраторите. Очакваме днес или утре тази работа да приключи. Поради тази причина вчера, днес и утре достъпът до входа е ограничен. Който желае, може да посети костницата, в която се влиза през южния вход на паметника”, каза още той.Консервационно-реставрационните дейности ще се извършат от ДЗЗД „Паметник Шипка 2019“, съгласно Договор между НПМ „Шипка-Бузлуджа“ и Изпълнителя, и ще продължат до 1 септември. Те ще включват цялостно почистване на бронзовата фигура, фугиране и обработка на носещата конструкция против корозия. Договорът е на стойност 111 000 лева.", "date": "2019.06.19", "title": "Започва ремонт на Паметника на Шипка"}
{"url": "https://www.novinite.bg/articles/177137/Voda-i-konservi-ot-darjavniya-rezerv-za-horata-v-Strelcha", "text": "Освободиха от държавния резерв минерална вода, сухи супи и консерви за безвъзмездна помощ за хората в Стрелча. В града беше обявено бедствено положение заради дъждовете.Количествата освободени резерви са съобразени с предоставената информация от кмета на община Стрелча за броя на населението и необходимостта от потребление на питейна вода и храни на ден на човек за период от 30 дни, уточняват от пресцентъра на Държавния резерв.", "date": "2019.06.19", "title": "Вода и консерви от държавния резерв за хората в Стрелча"}
{"url": "https://www.novinite.bg/articles/177136/Vav-Veliko-Tarnovo-praskat-sreshtu-komari-tazi-i-utre-vecher", "text": "Пръскане срещу комари предстои във Велико Търново тази и утре вечер. Третирането срещу насекомите ще обхване всички паркове и зони на отдих в Старата столица. Обработката ще започва в 22,00 ч. Тази вечер ще бъдат третирани парковете „Дружба”, „Майка България”, „Марно поле”, „Никола Габровски“, зоната за отдих край църквата „Възкресение Христово“. Утре вечер работата продължава в парковете „Бузлуджа”, „Колю Фичето”, „Картала”, „Акация” – боровата гора, „Света гора”, „Ксилифор“ и „Лакото – Арбанаси“. Около всяка локация ще бъдат поставени необходимите стикери за използваните препарати. Графикът подлежи на промени в зависимост от метеорологичните условия. Необходимо е времето да е тихо и сухо. Тревните площи са предварително окосени.", "date": "2019.06.19", "title": "Във Велико Търново пръскат срещу комари тази и утре вечер"}
{"url": "https://www.novinite.bg/articles/177085/Maya-Manolova-do-Karayancheva-i-Borisov-Svalete-lihvata-za-prosrocheni-zadaljeniya-na-grajdanite", "text": "Омбудсманът Мая Манолова изпрати препоръка до председателя на Народното събрание Цвета Караянчева и премиера Бойко Борисов, в която настоява за намаляване на законната лихва, която гражданите плащат при просрочване на парично задължение. От 1994 г. насам тя е 10 (процентни) пункта над основния лихвен процент, въпреки различната икономическа и финансова обстановка в страната и съответното намаление на основната лихва от 72% при въвеждането на законовата лихва до нива, близки до нула в последните години.Омбудсманът се позовава на многобройни жалби на граждани, изпаднали в много тежко положение, заради непосилните лихви, които дължат на банки, фирми за бързи кредити, колекторски фирми, доставчици на обществени услуги, монополни дружества, като топлофикациите, електроразпределителните дружества, ВиК операторите, мобилни оператори и др. „Тези лихви нарастват още повече след съдебни процедури“, пише омбудсманът до Караянчева и Борисов.  За сравнение Манолова дава страни като Австрия, Литва, Германия, Латвия, където законната лихва за забава на физически лица се движи средно около 5%. Тя посочва, че и спрямо преобладаваща част от останалите страни-членки законовата лихва у нас е забележимо по-висока. Друг проблем, поставен от омбудсмана в препоръката, е липсата у нас на диференциация на законната лихва, чиито размер е еднакъв за граждани и търговци. Тя отново дава пример с Германия, Латвия и Литва, където това е направено и работи. „Смятам, че тази практика с различен и по-нисък лихвен процент следва да се приложи и у нас, тъй като е по-справедлива за гражданите и ще им даде възможност да изплуват от финансовото блато, в което се намират повечето от тях“, категорична е Мая Манолова.", "date": "2019.06.19", "title": "Мая Манолова до Караянчева и Борисов: Свалете лихвата за просрочени задължения на гражданите"}
{"url": "https://www.novinite.bg/articles/177134/Smolyan-priema-kampaniyata-Badi-vojnik", "text": "Смолян ще бъде 16-ият град - домакин на събитие от информационната кампания на Министерството на отбраната „Бъди войник“. Това съобщиха от пресцентъра на МО. На 20 юни, четвъртък, от 16.00 на площад „България“ в Смолян ще бъдат обособени щандове с информационни материали за военната професия и за служба в доброволния резерв от Военно окръжие - Смолян. С информационни материали ще бъдат представени Сухопътните войски, Военноморските, Военновъздушните сили и Силите за специални операции, Националната гвардейска част и Служба „Военна полиция“. Присъстващите ще могат да зададат своите въпроси за военната професия директно на хората в униформа, а от представителите на Военното окръжие може да се информират за текущите конкурси за длъжности във Въоръжените сили. По същото време ще има статичен показ на бойна техника, снаряжение, ски и алпийско оборудване на 101-ви алпийски полк.На „Бъди войник“ в Смолян ще присъстват началникът на отбраната генерал Андрей Боцев и командирът на Сухопътните войски генерал-майор Михаил Попов. Около 16.15 часа са предвидени изявления за медиите.Регионалният исторически музей „Стою Шишков“ в Смолян ще покаже изложбата „Ние помним“ по повод 100 години от Първата световна война от 16.15 ч на площада. Граждани и гости на Смолян ще могат да се насладят и на професионалните изпълнения на музикантите от Представителния духов оркестър на Военновъздушните сили.От 18.00 ч в Родопския драматичен театър „Николай Хайтов“ ще има прожекция на филма на Военния телевизионен канал за 101-ви алпийски полк „Орисани да покоряват върхове“. След нея от 18.30 ч в театъра ще започне концертът на Представителния ансамбъл на Въоръжените сили. Със свои изпълнения в него ще се включат Орлин Горанов, Гуна Иванова и внучката и Ива Костадинова, Росица Кирилова, Емилия Валенти, формация „Армейска песен“ и други изтъкнати наши изпълнители. От Смолян ще участват още и деца от ученическия гвардейски състав при ЕГ „Иван Вазов“, Танцово студио „The One”, Танцова формация „Зареница“.", "date": "2019.06.19", "title": "Смолян приема кампанията „Бъди войник“"}
{"url": "https://www.novinite.bg/articles/177097/Menda-Stoyanova-GERB-predlaga-bezvazmezdni-ofisi-na-partiite-ot-darjavata-i-obshtinite", "text": "ГЕРБ ще предложи общините и държавата да предоставят офиси на партиите безвъзмездно, но остава твърдо на позицията си за 1 лв. държавна партийна субсидия на глас. Това заяви в НС председателят на Бюджетната комисия Менда Стоянова от ГЕРБ на брифинг в НС, излъчен по Канал 3. \"Това означава, че партиите ще имат възможност да имат офиси без да заплащат за тях, ще имат субсидия от 1 лв., с която биха поели разходите за административния персонал в тези офиси. Колкото до другите им разходи по отношение на избори и т.н. ще си търсят подкрепа от различни видове спонсори, физически и юридически лица“, поясни Менда Стоянова.  \r\nТова би било крачка за изсветляването на финансирането на партиите, добави тя, като призна, че \"няма начин политическите партии да съществуват в правния мир, ако субсидията е само от един лев. Сега даваме възможност юридически лица да го правят и официално\".\r\n \r\nПо думите й подобен тип отворено финансиране, предложено от ДПС и обсъдено на среща между депутати от двете партии тази сутрин,изисква \"промени, които да дадат възможност физически и юридически лица да даряват на партиите при пълна прозрачност, попълване на декларации за произход, качване на въпросните декларации в Сметната палата и всичко останало, което тя прави като одит на разходите на политическите партии. Освен това ние оставаме на нашата позиция“, допълни още Стоянова. \r\n ", "date": "2019.06.19", "title": "Менда Стоянова: ГЕРБ предлага безвъзмездни офиси на партиите от държавата и общините"}
{"url": "https://www.novinite.bg/articles/177096/BSP-i-GERB-pak-se-skaraha-za-subsidiite", "text": "Субсидия от 1 лев касае бъдещето на партиите, вещае диктатура и връщане на член Първи от Конституцията (за Българската комунистическа партия като ръководната сила в обществото и държавата в Конституцията до 1989 г. - бел. ред.). Спомняте си мутренските времена, това ще доведе до криминализиране на политиката отново. Това заяви за предложената от ГЕРБ и МС субсидия от 1 лв. на глас депутатът от БСП Филип Попов пред Канал 3 в НС днес.\"Странно чувство за хумор тази сутрин - точно г-н Попов от БСП да говори за член първи е проява на хумор. Още през 2016 г. ГЕРБ бе последователна и внесе проект за решение именно и по повод за партийната субсидия от 1 лв., след проведения референдум \"за\" отговориха 2,5 млн. българи. За мутренски времена и член първи ще му припомня за \"глас народен, глас божий\", отговори депутатът от ГЕРБ Десислава Атанасова.Според Филип Попов \"очевидно с внасянето на този законопроект ГЕРБ признава и легализира политическата корупция и купуването на цели партии\".\"Сега на практика партиите ще бъдат зависими не от интересите са народа, а от интересите на един или друг бизнесмен, които ще ги финансират щедро. Очевидно това ще бъде насочено към управляващите, защото в тях са всички лостове\", обяви още социалистът.\"По-нелепи аргументи не съм чувала. Не знам откъде колегата Попов събира повод за това, което говори. Ще кажа ясно и категорично: ГЕРБ има решение не само от партията, но и на МС. Странно защо темата за пазаруването и продаването е ехо от конгреса, за това говореше тяхната председателка - че БСП не е за продан. Не знам дали има политическа партия, обявена за продан, но колегите от БСП имаха щедри дарители, например като Бенчо Бенчев (бургаски общински съветник). Нека БСП да подходят рационално, с подобни клишета няма как да убедят нас с някакви аргументи, какво остава за хората, поискали тази промяна\", изтъкна още тя, съобщиха от Канал 3.", "date": "2019.06.19", "title": "БСП и ГЕРБ пак се скараха за субсидиите"}
{"url": "https://www.novinite.bg/articles/177139/Zavarshi-osnovniyat-remont-na-mosta-mejdu-selata-Velchevo-i-Plakovo", "text": "Завърши основният ремонт на моста над р. Елишин, който е част от пътя между великотърновските села Велчево и Плаково. Укрепени са основите и колоните, подменени са парапетите и предпазните съоръжения, положена е нова асфалтова настилка. Пътната отсечка вече е отворена за движение. Продължават реконструкцията на моста над р. Белица, част от четвъртокласния път между Килифарево и с. Плаково.Прогнозните планове са дейностите да приключат през летния сезон. Докато основният ремонт е в ход, движението се осъществява по следния обходен маршрут: Килифарево – път II-55 /Велико Търново – Гурково/ - с. Нацовци – с. Големаните – с. Плаково /двупосочно/. По това трасе пътува и автобусната линия между Велико Търново и с. Плаково. Основните ремонти на двете мостови съоръжения са по проекти на Община Велико Търново, финансирани със средства от Междуведомствената комисия за възстановяване и подпомагане.", "date": "2019.06.19", "title": "Завърши основният ремонт на моста между селата Велчево и Плаково"}
{"url": "https://www.novinite.bg/articles/177086/Volt-Strahat-ot-mashinnoto-glasuvane-e-golyam", "text": "Страхът от машинното гласуване се превръща в епидемия сред управляващите и подчинените им институции. Това заяви лидерът на Волт България Настимир Ананиев. По думите му в момента сме свидетели на поредния саботаж срещу един от най-прозрачните начини за гласуване.Флагман на атаката е не кой да е, а председателят на Съвета на директорите на „Информационно обслужване” проф. Михаил Константинов, според когото опитът от машинното гласуване е трагичен. Той дори цитира данни, които показват че при 40% от уредите е имало грешка.Ако това е вярно, трябваше изборите да се касират. При почти 159 000 гласували машинно, 40% грешка значи се поставят под въпрос над 63 000 гласа, което е ужасно много.Толкова гласове биха били ключови и за определянето и на мандатите, и на преференциите. На Лиляна Павлова не и достигат около 6000 гласа за да стане втора в листата на ГЕРБ. Ако Андрей Слабаков беше събрал 2300 преференции по-малко, нямаше да размести листата на ВМРО. Като цяло вторият мандат на ВМРО би зависил от толкова гласове, също и мандатът на Демократична България. Всичкото това дава и отговор защо 95% от гласовете бяха преброени за по-малко то 24 часа, а после 3 дни чакахме за останалите 5%. Очевидна е пълната стъкмистика през тези 3 дни, само и само да излязат контролите и резултатите да изглеждат истински.Проф. Константинов обаче не споменава, че за да се стигне до въпросния резултат се водеше целенасочена и последователна кампания срещу машинното гласуване. Истината е, че в предизборния период информацията за машинното гласуване беше оскъдна. Освен това обществената поръчка за машините се забави изключително много и на практика се случи в последния възможен момент. След това ЦИК прие решение за методически указания относно машинното гласуване за членовете на секционните комисии (СИК) чак на 20-ти май вечерта, което реално е след всички обучения на районните избирателни комисии. Оказва се, че членовете на РИК на практика не са били запознати детайлно с издадените указания за работа с машините.От ЦИК оправдаваха хаоса с предишното ръководство и очакваха с това темата да бъде приключена, независимо че е заложено бъдещето на държавата, а и на демокрацията като цяло. От Европейска партия Волт са категорични, че атаката срещу машинното гласуване е атака срещу българския народ, честния и справедлив резултат. Анализ на \"Алфа Рисърч\" показва, че 26% от хората са се възползвали от възможността да гласуват с машини. Основно това са хора от София и големите градове, на възраст между 18 и 30 години, с висше образование. Мотивите да изберат машинно гласуване са, че е по-лесно и бързо.Освен това възможностите за фалшификация са значително по-ограничени. „Чрез премахването на подобен тип гласуване реално се отблъскват младите, високообразовани и инициативни хора, които искат да вземат участие на избори. Ролята на Централната избирателна комисия не се свежда единствено до обучение на изборната администрация, нейна е и отговорността за разработването на изборните методики и правилата за отчитане на резултатите. Най-важната роля на администрацията е да отчете правилно вота на гражданите, а както се вижда от данните по-горе това очевидно не се случва по най-добрия начин!“, заяви лидерът на Волт България Настимир Ананиев.Той настоява от ЦИК да обяснят защо данните от машинното гласуване се прехвърлят на хартиен носител, след което отново се дигитализират за да се обявят официално. Получава се “развален телефон”, при който много гласове изчезват. Също така проф. Константинов да предостави публично подробни детайли за грешките в 40% от машините, които не работели според него.От Волт са категорични, че членовете на изборните комисии трябва да бъдат санкционирани финансово и да лежат в затвора, ако не отразяват правилно гласовете. Освен това от първата общоевропейска партия предлагат да се създаде постоянна професионална изборна администрация, която да следи за прозрачното провеждане на всякакви видове избори в държавата.„Подобен подход би гарантирал честното преброяване на гласовете и би отразил реалната воля на обществото. Волт също сме потърпевши от грешките, които бяха допуснати от избирателните комисии. По наши изчисления и анализи ни липсват много гласове и стотици преференции, които въобще не са записани в протоколите“, добави лидерът на Волт България.", "date": "2019.06.19", "title": "Волт: Страхът от машинното гласуване е голям"}
{"url": "https://www.novinite.bg/articles/177099/Volen-Siderov-Vnasyame-proekt-za-aneks-kam-dogovora-sas-Severna-Makedoniya", "text": "Внасяме проект за анекс към договора със Северна Македония, за да запазим достойнството, паметта и историята си и да не позволяваме с тях да се спекулира. Това каза лидерът на Атака Волен Сидеров по време на брифинг в Народното събрание. Сидеров обясни, че проектът предвижда Народното събрание да възложи на правителството да изготви анекс и да го предложи към договора със Северна Македония.„Необходимостта от този анекс е ясна за всички. Само последният пример със спора около Гоце Делчев, преди това за Илинденско-Преображенското въстание, имаше други поводи, които внасят напрежение между двете страни“, допълни още той.„Какво казваме с този анекс. Той е изготвен от сътрудници и юристи на партия \"Атака“. Най-важното е, че историческите събития и личности се обявяват за общи само с решение на комисията. След което се внася една забрана тези личности и събития да бъдат употребявани от която и да е от двете страни без общо съгласие. Изброено е кои личности и събития, свързани с Първата българска държава до Крумовата династия и след това всичко свързано с националноосвободителната борба, борбата за обединение на българския народ. По този начин ние предотвратяваме бъдещи недоразумение или поводи за напрежение от употреба на исторически личности, събития, като започнем от цар Самуил до Гоце Делчев“, заяви Волен  Сидеров. Според него така се показва, че нещата трябва да се вършат на дело, а не с приказки и изявления.“С анекса към договора със Северна Македония ще предотвратим кражбата на история, те не могат да откажат, защото очакват одобрението ни за ЕС“, предава „Фокус“.Лидерът на Атака каза още, че всички парламентарни групи трябва да изразят мнението си, защото става дума за българското национално достойнство. „Очакваме подкрепата на коалиционни партньори от малката, средната и най-голямата коалиция“. По думите му много дразни спекулацията с български исторически личности от страна на македонски историци и политици. „Единственият начин това да се предотврати е да им предложим този анекс и сега имаме условията те да не могат да откажат”, категоричен е Сидеров.", "date": "2019.06.19", "title": "Волен Сидеров: Внасяме проект за анекс към договора със Северна Македония"}
{"url": "https://www.novinite.bg/articles/177102/NS-reshi-Do-1000-leva-globa-za-shum-na-otkrito-shte-plashtat-grajdanite", "text": "Народното събрание прие окончателни промени в Закона за защита от шума в околната среда. За нарушение на разпоредбите се предвижда физическите лица да се наказват с глоба от 500 до 1000 лв., а на юридическите лица и на едноличните търговци да се налага имуществена санкция в размер от 3000 до 6 000 лв.При повторно нарушение физическите лица ще се наказват с глоби от 2000 лв. до 6000 лв., а на юридическите лица и на едноличните търговци ще се налага имуществена санкция в размер от 5000 лв. до 12 000 лв.", "date": "2019.06.19", "title": "НС реши: До 1000 лева глоба за шум на открито ще плащат гражданите"}
{"url": "https://www.novinite.bg/articles/177089/Ne-prieha-predlojenieto-na-BSP-za-udaljavane-na-sroka-za-gledaneto-na-partijnite-subsidii", "text": "Предложението на ПГ на БСП срокът между първо и второ четене на промените в Закона за държавния бюджет, касаещи партийните субсидии да е удължен с една седмица не беше прието, предава „Фокус“.\"За\" предложението на секретаря на ПГ на левицата Филип Попов гласуваха 78 народни представители, 59 бяха „против“, а 10 се въздържаха.С кворум от 124 депутати започна работата на Народното събрание.", "date": "2019.06.19", "title": "Не приеха предложението на БСП за удължаване на срока за гледането на партийните субсидии"}
{"url": "https://www.novinite.bg/articles/177088/Dneven-horoskop-za-sryada", "text": "Можете да се движите по-бързо днес, без да се притеснявате, че ще се спънете. Вашата енергия е подходяща за вземане на бързи решения и за приемане на възможностите, преди някой друг да ги е забелязал.Чувствате се много добре от факта, че не знаете нищо. Понякога колкото по-малко знаете, толкова по-добре. Следвайте този принцип днес и ще се чувствате повече от добре.Вашето мнение е по-ценно от всякога, още повече, че този път се различава от мнението на другите. Говорете! Използвайте голямата си енергия, за да направите дискусия по важен въпрос.Представителите на останалите зодии могат да намерят дневния си хороскоп ", "date": "2019.06.19", "title": "Дневен хороскоп за сряда"}
{"url": "https://www.novinite.bg/articles/177082/Radev-shte-nablyudava-voennoto-uchenie-Otveten-udar-2019", "text": "Президентът Румен Радев ще присъства на Деня за високопоставени гости на Националното тактическо учение \"Ответен удар - 2019\" на полигона \"Ново село\". 600 военнослужещи от Сухопътни войски на Българската армия и 200 военнослужещи от Сухопътни войски на САЩ, Албания, Северна Македония и Гърция участват в учението.", "date": "2019.06.19", "title": "Радев ще наблюдава военното учение \"Ответен удар - 2019\""}
{"url": "https://www.novinite.bg/articles/177101/Emil-Radev-stava-evrodeputat", "text": "С вх. номер ЕП-10-110 от 17 юни 2019 г. на Централната избирателна комисия е постъпило заявление от Мария Иванова Габриел, в което заявява, че няма да бъде член на Европейския парламент от Република България поради желанието й да продължи да работи като член на Европейската комисия. Заявление с идентично съдържание е подадено и до Европейския парламент.С писмо вх. номер ЕП-00-304 от 18 юни 2019 г. на ЦИК Антонио Таяни, председател на Европейския парламент, е поискал преди 2 юли 2019 г. да бъде посочено името на лицето, което има законно право и желание да заеме мандата, от който се отказва Мария Габриел. С писмо с вх. номер ЕП-02-40 от 18 юни 2019 г. на ЦИК Народното събрание на Република България е препратило на Централната избирателна комисия писмото на Антонио Таяни.Следващият кандидат за член на Европейския парламент от Република България от листата на политическа партия \"ГЕРБ\" е Лиляна Павлова Павлова. С вх. номер ЕП-10-111 от 17 юни 2019 г. на ЦИК е постъпило заявление от Лиляна Павлова, в което заявява, че не желае да бъде обявена за член на Европейския парламент от Република България, ако се стигне до нейния ред в листата.Следващият кандидат за член на Европейския парламент от Република България от листата на политическа партия \"ГЕРБ\" е Емил Йорданов Радев.На основание чл. 57, ал. 1, т. 1 и чл. 392, ал. 1 от Изборния кодекс Централната избирателна комисия реши:1. Заличава Мария Иванова Габриел от листата на политическа партия \"ГЕРБ\" в изборите за членове на Европейския парламент от Република България на 26 май 2019 г. и анулира издаденото й удостоверение.2. Заличава Лиляна Павлова Павлова от листата на политическа партия \"ГЕРБ\" в изборите за членове на Европейския парламент от Република България на 26 май 2019 г.3. Обявява Емил Йорданов Радев за член на Европейския парламент от Република България от листата на политическа партия \"ГЕРБ\". На Емил Йорданов Радев да се издаде удостоверение.4. Да се уведоми Европейският парламент чрез Народното събрание на Република България за настоящото решение.Решението да се обнародва в \"Държавен вестник\".", "date": "2019.06.19", "title": "Емил Радев става евродепутат"}
{"url": "https://www.novinite.bg/articles/177103/Kralev-Nov-nacionalen-stadion-shte-ima-renovirame-Armiyata", "text": "Заявили сме твърдо намерението да изградим нов национален стадион. Има няколко терена, които са предложени от Столична община. Обсъждаме ги, всеки си има плюсове и минуси, ще ги подложим на публично обсъждане. Това каза пред bTV министърът на младежта и спорта Красен Кралев.Той не пожела да каже къде са възможните терени за нов стадион, а яснота какъв може да бъде капацитетът му ще се разбере в края на годината, когато ще стане ясно дали ще кандидатстваме за домакинство на европейско или световно първенство.Кралев обясни, че кандидатурата ни е трябвало да бъде обсъждана през юни с другите желаещи - Гърция, Сърбия и Румъния, но тъй като след европейските избори в две от държавите - Гърция и Румъния, има предсрочни избори, срещата е отложена.\"Възможно е някоя от държавите да се оттегли след изборите\", обясни Кралев.Бъдещето на настоящия стадион \"Васил Левски\" не е обсъждано, но министърът беше категоричен, че съоръженеито не е в добро състояние, трябва да му се правят текущи ремонти, а поддръжката му е скъпа. \"Ясно е, че такъв голям стадион в центъра на столицата на може да има. \"Васил Левски\" ще изпълнява ролята на национален стадион, докато не се построи нов\", каза Кралев.Министърът на спорта коментира и бъдещите планове за обновяването на стадиона ЦСКА - \"Българска армия\", който влиза в обхвата на Борисовата градина. Според Кралев, капацитетът му ще бъде увеличен, след като се премахне лекоатлетическата писта, а не чрез разширяване. което не влиза в новия устройствен план на парка.\"Там има проблем. Архитектите, които са спечелили конкурса, не са обърнали внимание, че има страшно много спортна инфраструктура, която е построена преди 50 години, но не може цялата да бъде разрушена и преместена на ново място\", разказа той.По думите му, най-големият проблем е, че спортните имоти, които са държавна собственост, са включени в парцели заедно с други, частни парцели, което е проблем за реконструкцията на стадиона.\"За да може стадионът на ЦСКА да се ползва като съоръжение, задължително трябва да бъде реновиран. Проектът е да бъде премахната пистата, което означава повече място, за да се разположат трибуните. Капацитетът няма да е много по-голям от сегашния\", изтъкна министърът.Помолен да коментира последното разочароващо представяне на националния отбор по футбол, Красен Кралев коментира, че всички носят отговорност, държавата включително. Според него, властта дълго време не е участвала с финансова подкрепа за клубовете, но това вече се е променило.\"Има и дефицит на качествени треньори в школите. Фактът, че няма български играчи в гтолемите първенства също показва, че някъде сме сбъркали. Футболните президенти трябва да разберат, че ако искат футболът да е бизнес, а не безкрано наливане на пари, трябва да произвеждат футболисти\", съветва той.Красен Кралев отказа да коментира работата на президента на БФС БОрислав Михайлов, но смята, че Централата трябва да изготви дългосрочна стратегия за развитие на детско-юношеския футбол.Помолен да коментира поведението на Михайлов, който след загубата от Косово избегна срещата с журналисти, като се качи в джипа си направо на лекоатлетическата писта, Кралев отговори, че не може да знае защо го е направил.\"Неприятен е казусът. Пистата не е повредена, прегледали сме я. Клауза в договора подчертава, че ако има някакви нанесени щети, то те се възстановяват от наемателя. Интересите на държавата са защитени\", каза министърът.", "date": "2019.06.19", "title": "Кралев: Нов национален стадион ще има, реновираме \"Армията\""}
{"url": "https://www.novinite.bg/articles/177105/Spipaha-blizo-9-kg-marihuana-na-MP-Kapitan-Andreevo", "text": "Митническите служители на ГД „Митническо разузнаване и разследване“ откриха близо 9 кг марихуана при проверка на камион. На 15.06.2019 г., около 5.30 часа, на МП Капитан Андреево пристига товарен автомобил с турска регистрация, който пътува от Сърбия през България за Турция. Шофьорът - турски гражданин, представя пред митническите служители редовни документи за превозваната стока и заявява, че няма лични вещи, стоки или валутни ценности за деклариране. По метода  „анализ на риска“ превозното средство е отклонено за щателна митническа проверка, при която в един от шкафовете  в шофьорската кабина е открит черен сак пълен със 17 полиетиленови плика. При разрязването на един от пликовете  е установено, че съдържа зелена тревиста маса. Направеният полеви наркотест е реагирал на канабис /марихуана/. Общото тегло на наркотичното вещество е 8.860 кг.По случая е образувано досъдебно производство от разследващ митнически инспектор под надзора на Окръжна прокуратура – Хасково. Шофьорът  е задържан с прокурорска мярка „задържане под стража“ за 72 часа. Предстои да бъде внесено искане за постоянното му оставане в ареста", "date": "2019.06.19", "title": "Спипаха близо 9 кг марихуана на МП Капитан Андреево"}
{"url": "https://www.novinite.bg/articles/177132/Prodaljava-izdirvaneto-na-izcheznaloto-vav-vodite-na-Dunav-momche", "text": "Българските и румънските гранични власти продължават издирването на 16-годишното момче, което изчезна снощи в река Дунав при Силистра. Прокуратурата е започнала разследване на инцидента. Разпитани са приятели на момчето и жена от близко заведение, която е очевидец. Според събраните до момента данни момчето е отишло край реката с приятели, за да им покаже плувните си умения. Скочило е няколко пъти, но при последния скок течението го повлякло. 23-годишен младеж от компанията скочил да помогне, но не успял и се върнал на брега. Установено е, че ученикът е влизал в Дунав и предишния ден и дори записал скоковете си с телефон, за да ги покаже на майка си.„Исканията за включване на водолази е добре да се направят от Гражданска защита или от Противопожарната служба, но те са ефективни, когато няма промяна във водните нива, а сега периодът е такъв, че нивото се променя. Движението на реката предполага, че ще има нулева видимост за водолазите“, обясни днес ръководителят на сектор „Гранична полиция“ в Русе комисар Димитър Чорбаджиев.Инцидентът стана снощи около 20.00 часа в района на доковете в края на Дунавската градина. Момчето е било на разходка с приятели по кейовата стена. От миналата седмица река Дунав е с рязко повишено ниво и течението е много силно.Образувано е досъдебно производство.", "date": "2019.06.19", "title": "Продължава издирването на изчезналото във водите на Дунав момче"}
{"url": "https://www.novinite.bg/articles/177106/Mitnicheski-slujiteli-zadarjaha-blizo-edin-ton-nelegalen-alkohol", "text": "Близо 1 тон нелегален алкохол задържаха митническите служители от Главна дирекция „ Митническо разузнаване и разследване“  в района на Пловдив. На 13.06.2019 г. митническите служители  извършват проверка в частен имот, намиращ се в населено място на територията на област Пловдив. В едно от гаражните помещения в имота, митническите служители откриват 900 литра етилов алкохол в 1242 стъклени бутилки от по 1 и  0.7 литра с надписи \"водка\", \"уиски\",\"мастика\" и \"ром\". Всички бутилки са без български акцизен бандерол. В друг гараж на територията на имота,  митническите  служители откриват 50 литра течност с мирис на етилов алкохол, в пластмасови десетлитрови туби, укрити в автоканала. За откритите общо 950 литра алкохол  не са представи документи за обезпечен или платен акциз по Закона за акцизите и данъчните складове. Алкохолът е иззет. По случая е образувано досъдебно производство от разследващ митнически инспектор под надзора на Районна прокуратура Пловдив.", "date": "2019.06.19", "title": "Митнически служители задържаха близо един тон нелегален алкохол"}
{"url": "https://www.novinite.bg/articles/177108/AKF-sas-signali-do-DANS-energijnite-vedomstva-i-NAP-za-TEC-a-na-Dogan", "text": "Днес, 19.06.2019 г., фондация „Антикорупционен фонд“ (АКФ) сигнализира Държавна агенция „Национална сигурност”, Министерство на енергетиката и Комисията за енергийно и водно регулиране (КЕВР) заради решение на държавно дружество да заплати милиони левове за студен резерв на „ТЕЦ Варна“ ЕАД, чиято техническа изправност е под въпрос, с което се предпоставя и евентуална заплаха за енергийната сигурност, като част от националната сигурност на България. Сигнализирани са и Национална агенция за приходите (НАП) във връзка със съмнения за избягване на данъци при придобиването на ТЕЦ-а от почетния председател на ДПС, Ахмед Доган, през август 2018. Според Бойко Станкушев, директор на АКФ: “Задълбоченият анализ на историята на „ТЕЦ Варна“ – от приватизацията през 2006, до 2017, когато нов собственик става варненска фирма без никакъв опит в енергетиката, до август 2018, когато г-н Доган купува мажоритарен дял – поражда редица тревожни въпроси за възможността на държавните институции да защитават обществения интерес в ситуации, в които са намесени съществени материални интереси на влиятелни лица“.„Обобщихме част от съмненията и въпросите си в тези четири сигнала до институциите. Настояваме за обстойна проверка на целия казус.“ С цел информиране на широката общественост, АКФ разпространи и видео материал с някои от най-любопитните факти от историята на доскоро втората по големина топлоцентрала в България. Видеото можете да видите тук: https://youtu.be/_iOU0ahi9Gs Отговорност за разпределянето на студеният резерв – мощности, които стоят в готовност и се активират само при нужда, за да компенсират резки скокове в потреблението на електроенергия – носи Енергийният системен оператор (ЕСО).През февруари 2018 без ясен мотив е сменено цялото ръководство на ЕСО.  Новото ръководство обявява търг за рекордните 570 МВт мощности, необходими като студен резерв за летния сезон на 2018! За сравнение – студеният резерв през зимата е обичайно 700 МВт. След внезапен отказ от страна на държавната „ТЕЦ Марица Изток - 2“ от вече спечелен след търг договор за предоставяне на студен резерв, ЕСО избира „ТЕЦ Варна“. От този и последващи търгове, през 2018 г. на централата са заплатени 2,8 млн. лв. за периода май – юли 2018 г. и 24,9 млн. лв. за периода август – октомври 2018 г. само за осигуряването на студен резерв.В допълнение, ТЕЦ-ът е получил и допълнителни плащания в неизвестен размер за активиране на студен резерв. Съмненията на АКФ относно техническата изправност на ТЕЦ „Варна“ и възможността на централата да изпълнява договорните си задължения се коренят в следните факти: 1. На 05.09.2017 г. КЕВР разрешава на „ТЕЦ Варна“ да изведе от експлоатация енергийни блокове № 1, 2 и 3. Към момента варненският ТЕЦ е лицензиран да произвежда електрическа енергия чрез оставащите три енергоблокове, а от тях, единствено за енергоблок № 6 има публично разпространена информация, че е преминал необходимите тестове и може да функционира безопасно като източник за предоставяне на студен резерв.В отговор на журналистически въпрос през май 2019 г., ЕСО заявяват, че „не са извършвали проверки на място в ТЕЦ \"Варна\" за експлоатационна годност на съоръженията, тъй като нямат подобни задължения съгласно българското законодателство. 3. В началото на 2019 г., „ТЕЦ Варна“ открива процедури за възлагане на обществени поръчки за ремонт на блок 6. Съгласно обосновката на поръчките, ремонтите на блок 6 са изключително спешни поради значителни пробиви и критично изтъняване на елементи от котелната система, вече довели до поредица от принудителни спирания на блока и неуправляемост на процесите.Според ръководството на ТЕЦ-а, тези обстоятелства сочат към не добра експлоатационна надеждност и потенциално системно авариране на котела по време на работа в бъдеще. Това на практика означава невъзможност да бъдат изпълнени договорните отношения със системния оператор. Впоследствие, ръководството на ТЕЦ-а отлага ремонтите за 2020 г. поради икономическа нецелесъобразност. Неясно остава по какъв начин „ТЕЦ Варна“ планира да изпълни задълженията си към ЕСО до 31.07.2019 г. при положение, че единственият енергоблок, с който е могло да направи това, е „неуправляем“, според преценката на самото дружество. Неясно е и как ТЕЦ-а изпълнява лицензионните си задължения за използване на енергийни обекти, отговарящи на нормативните изисквания за безопасна експлоатация и за опазване на околната среда.В края на юни тази година предстои нов търг за студен резерв за следващ едногодишен период. Щом ЕСО не проверява експлоатационната годност на кандидатите за студен резерв и спешните ремонти на блок 6 са отложени за 2020 г., в случай че „ТЕЦ Варна“ спечели новия търг, рискът за енергийната сигурност на страната е още по-съществен.  АКФ призовава енергийните институции да осъществят контролните си правомощия по Закона за енергетиката и да се произнесат относно съмненията за ниска експлоатационна годност и неизпълнение на лицензионни задължения на варненския ТЕЦ, като при установени нередности - да дадат задължителни предписания, да наложат принудителни административни мерки и административни наказания.  Призоваваме ДАНС да провери и да гарантира, че не налице опасност за енергийната и екологичната сигурност, като съществен елемент на националната сигурност на страната.  Призоваваме НАП да провери сделките между свързани лица в механизма на придобиване на „ТЕЦ Варна“, реалните плащания и произхода на средствата за извършването им, както и заплащането на дължимите данъци.", "date": "2019.06.19", "title": "АКФ със сигнали до ДАНС, енергийните ведомства и НАП за ТЕЦ-а на Доган"}
{"url": "https://www.novinite.bg/articles/177124/Otkriha-moderna-oranjeriya-za-marihuana-v-Sofiya", "text": "Столични полицаи разкриха модерно оборудвана оранжерия за отглеждане на марихуана, съобщиха от МВР. Задържан е криминално проявен мъж.При претърсване на сервизно помещение, стопанисвано от задържания в една от стаите, приспособена като оранжерия за отглеждане на марихуана, са намерени и иззети множество въздуховоди, климатици и други вещи и материали, подпомагащи растежа и развитието на марихуаната.Иззети са и пликове с изсушена тревиста маса, различни разфасовки, съдържащи прахообразни вещества и таблетки и електронна везна.Резултатът от назначената експертна справка показал, че тревистата маса е марихуана с тегло 3099.36 грама, амфетамин - 211.4 грама, хероин - 1.46 грама и хашиш - 6.94 грама.49-годишният мъж е привлечен като обвиняем и му е наложена мярка за неотклонение \"задържане под стража\" до 72 часа.", "date": "2019.06.19", "title": "Откриха модерна оранжерия за марихуана в София"}
{"url": "https://www.novinite.bg/articles/177149/4-godini-efektivno-poluchi-bivshata-kmetica-na-Rakitovo", "text": "Четири години ефективно лишаване от свобода при първоначален общ режим е наказанието за бившата кметица на Ракитово Емилия Еленкова от Окръжния съд в Пазарджик. Тя е обвинена в престъпление по служба - сключване на неизгодни договори с цел облагодетелстване на две фирми.Ексуправничката е осъдена и да възстанови нанесените щети на общинската хазна - малко над 256 хиляди лева, както и да поеме разноските по делото, като само адвокатския хонорар на защитата на общината е около 11 хиляди лева.Процесът се гледа повторно, след като веднъж бе върнат от Апелативния съд в Пловдив за процесуални пропуски, а преди това се наложи да започне отначало след пенсионирането на първия съдия по казуса - Веселин Петричев.Еленкова е обвинена, че от 18 август до 8 септември 2011 година като кмета на Ракитово е сключила три договора - за придаване съвременен облик на градчето, за ремонт на пътя от Дорково до местността Дъното, изграждане и реконструкция на спортната зала в Костандово - без да е било осигурено финансиране по проектите от фонд „Земеделие“ или от друг източник. Други два контракта - за ремонти на градската баня и на ВиК, отоплителна и електрическа инсталация, подписани на 2 септември същата година, не били вписани според изискванията в регистрите на общината и не бил проведен конкурс за набиране на оферти.Според обвинението, щетите за общинската хазна са за 256 297 лева. Решението на окръжните магистрати може да бъде обжалвано пред Апелативния съд в Пловдив в двуседмичен срок.", "date": "2019.06.19", "title": "4 години ефективно получи бившата кметица на Ракитово"}
{"url": "https://www.novinite.bg/articles/177123/Bivshi-shefove-na-API-otivat-na-sad", "text": "Бившият председател на Агенция „Пътна инфраструктура“ Лазар Лазаров отива на съд заради ремонта на 31-километров участък от магистрала „Марица“.За същото, но в качеството му на член на Управителния съвет на Агенцията, на съд отива и друг бивш шеф на АПИ - Дончо Атанасов.Лазаров е обвинен в умишлена безстопанственост, ощетила транспортното министерство с близо 31 милиона лева. За същата сума отговорност се търси и от Атанасов, както и от друг бивш член на Управителния съвет на Агенцията - Илиана Захариева, като обвинението им е за независимо съпричинителство. Разследването е от пролетта на 2017 година - няколко месеца след изненадващата оставка без мотиви на Лазар Лазаров. Прокуратурата видя данни за престъпление в това, че при действащ през 2014 година договор с италианска фирма за ремонт на пътния участък от магистрала „Марица“ тогавашното ръководство на Пътната агенция сключва договор за отводняване и стабилизиране на почвата с друга фирма.Затвор от 3 до 12 години заплашват Лазар Лазаров, ако бъде признат за виновен.Наказанието за Атанасов и Захариева е лишаване от свобода - от 3 до 10 години, уточняват от държавното обвинение. Новото е, че Лазаров отива на съд заедно с Атанасов и Захариева и че прокуратурата е намалила с 10 милиона размера на щетата, нанесена на Пътната агенция - до 30 милиона лева. Това е трети опит делото срещу бившия председател на АПИ Лазар Лазаров да влезе в съда. Ако делото отново не бъде прекратено, то трябва да бъде насрочено в разпоредително заседание.", "date": "2019.06.19", "title": "Бивши шефове на АПИ отиват на съд"}
{"url": "https://www.novinite.bg/articles/177113/Telefonen-izmamnik-vliza-v-zatvora", "text": "29-годишният Димо Д. ще изтърпи ефективно наказание лишаване от свобода за срок от 2 години и 6 месеца за извършена телефонна измама при условията на опасен рецидив, съобщиха от Апелативната прокуратура, предаде БТА. До присъдата се е стигнало, след като подсъдимият признал вината си и сключил споразумение с Районната прокуратура, което било одобрено от състав на Разградския районен съд.Подсъдимият бил безработен и решил да си осигурява средства за живот чрез телефонни измами. На 21 декември 2018 г. позвънил на жена от село Дянково и успял да я заблуди, че дъщеря й се нуждае от спешна операция. Измамената жена оставила пред дома си 8000 лева, които подсъдимият прибрал.Извършителят на телефонната измама бил установен по записи от камери. Той признал вината си. Димо Д. е осъждан многократно. ", "date": "2019.06.19", "title": "Телефонен измамник влиза в затвора"}
{"url": "https://www.novinite.bg/articles/177133/Nepalnoletna-bie-po-glavata-sina-si-i-go-puska-gol-po-ulicite-noshtem-v-Petrich", "text": "Непълнолетна майка, която биела сина си и го пускала гол късно вечер по улиците, беше осъдена от Районния съд в Петрич на пробация за неполагане на достатъчно родителски грижи.На 28 октомври м.г., около 17:30 часа, в дома си А. Д. нанесла побой над малолетния си син Ю. Д. като му причинила лека телесна повреда – мозъчно сътресение и мекотъканни увреждания, довели до временно разстройство на здравето на детето.От август до октомври 2018 г. пък майката оставяла често невръстното си дете без надзор и достатъчно грижа. Тя оставяла сина си сам, а и гол извън къщата след полунощ, системно го биела, когато не казвал за физиологическите си нужди.За тези провинения младата майка е изправена пред съда, където тя призна вината си получи наказание пробация, като в продължение на 8 месеца трябва да се среща два пъти седмично с пробационен служител.Осъдена е още и на 100 часа безвъзмезден труд в полза на обществото, както и на \"обществено порицание\". Майката ще трябва да плати и 342 лв. разноски по делото.", "date": "2019.06.19", "title": "Непълнолетна бие по главата сина си и го пуска гол по улиците нощем в Петрич"}
{"url": "https://www.novinite.bg/articles/177115/Yujna-Koreya-prashta-50-000-tona-oriz-na-Severna-Koreya", "text": "Южна Корея планира да изпрати 50 000 тона ориз на Северна Корея чрез ООН, предадоха АП и ТААС.Южнокорейското министерство заяви, че оризът ще бъде доставен в КНДР по линия на Световната програма за прехраната, която ще следи за справедливото разпределение на хуманитарната помощ. Това е вторият помощен пакет, обявен от Южна Корея през последния месец в подкрепа на страдащия от недостиг на храна неин северен съсед. Сеул тогава заяви, че ще прецени дали да изпрати още хранителна помощ, след като направи преглед на резултата от сегашната подкрепа.Световната програма за прехраната призова да бъде оказана спешна помощ на Северна Корея, където според нея милиони хора могат да бъдат заплашени от сериозен недостиг на продукти заради лоша реколта. По нейна оценка КНДР се нуждае от поне 300 000 тона храни.Агенцията на ООН заяви, че помощта на Сеул от 50 000 тона ориз и 4,5 млн. долара за справяне с хранителния недостиг е най-голямото дарение от Южна за Северна Корея от 2008 г. и ще позволи да бъде оказана подкрепа на между 1,5 и 2 милиона деца, бременни жени и кърмещи майки. ", "date": "2019.06.19", "title": "Южна Корея праща 50 000 тона ориз на Северна Корея"}
{"url": "https://www.novinite.bg/articles/177107/37-godishen-maj-ot-Varna-se-prizna-za-vinoven-v-razprostranenie-na-narkotici", "text": "Варненският окръжен съд одобри споразумение, постигнато между Окръжна прокуратура- Варна и Илиан Стоилов, който се призна за виновен в това, че без надлежно разрешително държал с цел разпространение високорискови наркотични вещества.В периода от 12.06.2017г. до 04.12.2017г. във Варна, при условията на продължавано престъпление, в 37-годишния мъж били открити амфетамин, метамфетамин и марихуана на стойност над 701 лв. Предвиденото наказание за това престъплението в НК е „лишаване от свобода“ от 2 до 8 години и глоба от 5 хиляди до 20 хиляди лева. Илиан Стоилов е неосъждан със средно образование. Съдът намери, че постигнатото споразумение не противоречи на закона и морала и следва да бъде одобрено, а наказателното производство срещу 37-годишния мъж прекратено. За извършеното престъпление Стоилов прие да му бъде наложено наказанието „лишаване от свобода“ за срок от 8 месеца, чието изпълнение да бъде отложено за срок от 3 години. Наказание глоба не му беше наложено. Одобреното от съда споразумение има последиците на влязла в сила присъда и не подлежи на обжалване или протест.", "date": "2019.06.19", "title": "37 годишен мъж от Варна се призна за виновен в разпространение на  наркотици"}
{"url": "https://www.novinite.bg/articles/177094/Sedmoklasnicite-pishat-po-Variant-I-na-maturata-dnes", "text": "Пред журналисти в Министерството на образованието и науката бе изтеглен изпитния вариант за матурата по математика след VII клас, предаде БГНЕС. Задачата се падна на Ана Ангелова от Канал 3, която извади от стъклената купа листа с вариант I.„На първо място е важно да е овладян материалът по математика, това е изключително важно за успешното вземане на изпита. Второ – учениците трябва да отидат спокойни на изпита. Аз се радвам, че повечето отзиви на учениците след първи изпит от националното външно оценяване, който бе по български език и литература, бяха, че са били спокойни и доволни от това, което са направили“, заяви заместник-министърът Таня Михайлова след изтеглянето на изпитния вариант.„Надявам се всички да излязат удовлетворени от изпита“, пожела тя.Заместник-министър Михайлова опроверга информацията за спорна задача на изпита по български език и литература. „Още с ключа за отговори има указания. Ако някой търси спорна задача, просто защото няма такава, а трябва да са намери, ще трябва да разочароваме всички, които тръгват негативно към изпитите. Това създава напрежение в самите ученици“, обясни тя. Според нея въпросната 17-та задача има достатъчно ясно обяснение в ключа за отговорите.„Добрата новина е, че от днес имаме готовност за оценяване на писмените работи по БЕЛ, т. е. има увеличение на дните за проверка с един“, допълни още зам.-министърът.", "date": "2019.06.19", "title": "Седмокласниците пишат по Вариант I на матурата днес"}
{"url": "https://www.novinite.bg/articles/177080/60-000-sedmoklasnici-se-yavyavat-na-vanshno-ocenyavane-po-matematika", "text": "60 000 седмокласници се явяват на външно оценяване по математика. Това е вторият задължителен изпит за учениците преди влизането им в гимназия. Обявен е неучебен ден за учениците в цялата страна.За първа година проверката на изпитните работи ще става изцяло онлайн. Всяка бланка има уникален баркод, с който ще бъде сканирана и вкарана в системата на образователното министерство. Така според ведомството ще се гарантира по-голяма безпристрастност на оценката.Резултатите от двата изпита участват в образуването на бала, с който седмокласниците ще кандидатстват в гимназиите. Миналата година с най-висок бал за прием беше Софийската математическа гимназия. ", "date": "2019.06.19", "title": "60 000 седмокласници се явяват на външно оценяване по математика"}
{"url": "https://www.novinite.bg/articles/177109/Poveche-vreme-za-ocenyavane-na-maturata-na-zrelostnicite", "text": "Вариант 1 се падна на изпита по математика от Националното външно оценяване след 7 клас. Учениците решаваха 25 задачи, 17 със структуриран отговор с четири възможности, от които само един е правилен; 5 - с кратък свободен отговор, а 3 - с разширен свободен отговор. Всяка задача ще се оценява с брой точки, който съответства на спецификата, трудността и логиката на решението на задачата, като максималният брой точки от теста е 100.  Междувременно стана ясно, че от днес започва оценяването на писмените работи от изпита по Български език и литература на седмокласниците, което по план е трябвало да започне утре. Това обяви зам.-министърът на образованието Таня Михайлова след като беше изтеглен вариантът за изпита по математика. Ето какво още каза Михайлова: „Благодарение на усиления труд, който положиха и комисията по засекретяване и разсекретяване, и техническата комисия със сканирането на писмените работи, дните за проверка се увеличиха с един. Още в късните часове снощи всички регионални управления бяха информирани да имат готовност да започнат оценяването на писмените работи. Когато всички са отговорни, когато има добра и стройна организация, не смятам, че има място за притеснения. Ще бъдат изпратени критериите за оценяване по Български език и литература, както и съответните указания за проверка на председателите на комисиите по оценяване. Надявам се този процес по оценяване също да бъде добре организиран и да протече нормално, а най-вече и учениците да бъдат удовлетворени от оценките си”. Над 61 000 са седмокласниците тази година, които ще кандидатстват за близо 2500 паралелки. Резултатите от Националното външно оценяване след 7 клас ще са готови до 27 юни, а от 3 до 5 юли ще се подават документи за участие в класирането.", "date": "2019.06.19", "title": "Повече време за оценяване на матурата на зрелостниците"}
{"url": "https://www.novinite.bg/articles/177116/Otkriha-tyalo-na-jena-pred-blok-v-stolichniya-kvartal-Krasno-selo", "text": "Тяло на жена е намерено пред жилищен блок в кв. „Красно село“, съобщиха от МВР.Сигналът е подаден рано тази сутрин в полицията.Съобщено е, че в тревните площи пред жилищен блок в кв. „Красно село“ е намерено безжизнено тяло на жена.На място са изпратени екипи на полицията и Спешна помощ. При извършения първоначален оглед не са констатирани следи от насилие по тялото, тепърва ще се установява и самоличността на жената.", "date": "2019.06.19", "title": "Откриха тяло на жена пред блок в столичния квартал „Красно село“"}
{"url": "https://www.novinite.bg/articles/177078/Dnes-shte-preobladava-slanchevo-vreme", "text": "Днес ще преобладава слънчево време. След обяд отново ще се развива купеста и купесто-дъждовна облачност и на места, главно в западните и северните райони ще има краткотрайни валежи, придружени с гръмотевици и временно усилване на вятъра. Ще има условия за градушки. Ще духа слаб до умерен североизточен вятър. Максималните температури ще са между 27° и 32°, за София - около 28°.Над планините ще е предимно слънчево. След обяд ще се развива купеста и купесто-дъждовна облачност и на много места, главно в масивите от Западна и Централна България, ще има краткотрайни валежи с гръмотевици и временно усилване на вятъра. Ще има условия за градушки. Ще духа умерен вятър от изток-североизток. Максимална температура на височина 1200 метра около 21°, на 2000 метра – около 14°.По Черноморието ще е предимно слънчево. След обяд ще има временни увеличения на облачността и на отделни места слабо ще превали. Ще духа слаб до умерен североизточен вятър. Максимални температури на въздуха между 28° и 30°. Температурата на морската вода е от 21 на север от н. Калиакра, до 25-26 в южните райони. Вълнението на морето ще е 2-3 бала.", "date": "2019.06.19", "title": "Днес ще преобладава слънчево време"}
{"url": "https://www.novinite.bg/articles/177098/Okrajniyat-sad-v-Pazardjik-zasedava-po-deloto-sreshtu-Ahmed-Musa", "text": "Пазарджишкият окръжен съд отново ще заседава по делото срещу ромския лидер Ахмед Муса и 13-те му поддръжници, обвинени в проповядването на радикален ислям.Изготвянето на съдебно-теологична експертиза, която беше поискана от адвоката на Ахмед Муса Елвира Панкова, наложи четиримесечно прекъсване на процеса. В рамките на два дни вещите лица ще представят заключенията си по тази експертиза.От април ромският лидер Муса отново е в пазарджишкия затвор, тъй като Върховният касационен съд потвърди едногодишната му присъда по така нареченото „Имамско дело“, пак за разпространяване на радикален ислям и насаждането на омраза на религиозна основа. Към тази година се прибавят още три години от предишна, неизтърпяна условна присъда.Точно за делото срещу 13-те имами, което завърши с условни присъди и административни наказания за всички останали обвиняеми, прокурорът по делото Нели Попова и следователят Даниела Янакиева бяха отличени от главния прокурор Сотир Цацаров за добре свършена работа.", "date": "2019.06.19", "title": "Окръжният съд в Пазарджик заседава по делото срещу Ахмед Муса"}
{"url": "https://www.novinite.bg/articles/177135/54-miliona-dushi-shte-gledat-A-to-JazZ-2019", "text": " Безпрецедентен успех отбелязва най-мащабният джаз фестивал у нас A to JazZ. Изключителното международно признание се свързва с факта, че най-голямата телевизия в света, изцяло отдадена на джаза, класическата музика и танца, ще заснеме и излъчи ключово съдържание от тазгодишното събитие, очакващо всички фенове между 5-и и 7-и юли в Южен парк 2. Решението на престижния канал е подтикнато от високото качество на фестивала и големия интерес на европейската публика към него. Поканата за това ключово партньорство, без аналог за българската музикална сцена, идва от програмните директори на MEZZO заради изключителното богатството от актуални местни и чуждестранни артисти, представящи най-новата си продукция на фестивала, както и благодарение на доказаното ниво на организация.MEZZO има зад гърба си почти 30-годишна история и покритие на пет континента – Европа, Азия, Северна Америка, Австралия и Африка. Водещият френски всекидневник Le Figaro нарича канала „благодетел на човечеството“. Зрителите по света надхвърлят 54 милиона, а интересен факт е, че България е една от водещите европейски страни по брой абонати на глава от населението - над 1 300 000 за 2018 г. Каналът вече излъчва рекламен клип на A to JazZ 2019, като международният отзвук е повече от позитивен, а фестивалът очаква голям брой посетители от Европа.Деветото издание на трите фестивални дни, предстоящи на 5-и, 6-и и 7-и юли в Южен парк 2, ще събере най-младите световни и български артисти под открито небе. Хедлайнери са абсолютните новатори Jacob Collier, Christian Scott aTunde Adjuah и Ghost-Note, а тази година акцентът в програмата залага на младото поколение в музиката и авангардните смесици от стилове. Освен на гостуващите световнопризнати звезди, фестивалът традиционно дава сцена и на голям брой родни формации и музиканти.За повече информация относно съпътсващата програма, детайли и актуални новини около A to JazZ 2019 следете  и , както и сайта . Официалните хаштагове на фестивала са #atojazz, #atojazzfestival, #atojazz2019.A to JazZ Festival се провежда с изключителната подкрепа на фондация Америка за България, Столична община и Министерство на културата. Конференцията A to JazZ Talks се провежда в подкрепата на Столична програма „Култура“ и Национален фонд „Култура“.  ", "date": "2019.06.19", "title": "54 милиона души ще гледат A to JazZ 2019"}
{"url": "https://www.novinite.bg/articles/177083/Specialistite-po-medicinski-griji-v-Kardjali-izlizat-na-protest", "text": "\r\nНа  излизат специалистите по медицински грижи в Кърджали. Те ще бъдат подкрепени и от омбудсмана Мая Манолова.\r\n\r\n\r\n\r\n\r\n\r\n", "date": "2019.06.19", "title": "Специалистите по медицински грижи в Кърджали излизат на протест"}
{"url": "https://www.novinite.bg/articles/177090/Kabelnite-operatori-izlizat-na-nacionalen-protest", "text": "Национално сдружение на кабелните оператори  \"Клуб 2000\" организира национален протест пред сградата на Министерския съвет.Протестът е насочен срещу действията от последните дни на ГДБОП, при които бяха обискирани редица офиси на доставчици на интернет и кабелна телевизия, а множество техника бе отнета. Това доведе до финансови загуби за фирмите и остави без интернет някои населени места в страната.В открито писмо до медиите операторите заявяват, че от ГДБОП се изнася невярна информация в медиите относно причините за силовото спиране на дейността на засегнатите оператори и остро се осъжда преустановяването на услугите в цели градове и села в Югозападна България, чрез изземване на техника от базовите станции, както и причинените сериозни материални щети.От националното сдружение отбелязват, че с тези акции е блокиран целият бизнес в региона, заради невъзможност да се извършват сделки, доставки и разплащания по интенет, както и че е била преустановена работата на държавните органи, училищата и лечебните заведения в региона.От браншова организация оспорват информацията на началника на сектор “Киберсигурност“ в ГДБОП Явор Колев, според когото петте засегнати кабелни оператори са нанесли вреди за над 10 милиона лева на тримата жалбоподатели БТВ, Нова и НВО. Според тези цифри излиза, че всеки от тях дължи по милион лева месечно на въпросните жалбоподатели, което е невъзможно, категорични са потърпевшите.Невъзможно е и броят на незаконно разпространяваните от тези оператори телевизионни програми да е 60 и това да е заявено на първия ден от началото на досъдебното производство, преди каквито и да било доказателства да са били събрани. Подобен род твърдения уронват търговската репутация на въпросните оператори и от това следват вреди, респективно може да се търси гражданска отговорност за сериозно парично обезщетение, категорични са от \"Клуб 2000\".Потърпевшите кабелни оператори заявяват, че ще подадат жалба за нарушаване на разрешението на окръжния съд, който е допуснал изземване само на телевизионна техника, но не и на техника за интернет и трошене на вещи и оборудване в базовите станции.", "date": "2019.06.19", "title": "Кабелните оператори излизат на национален протест"}
{"url": "https://www.novinite.bg/articles/177091/Spirat-dvijenieto-po-AM-Hemus-zaradi-tol-sistemata", "text": "Днес от 23 ч. до 24 ч. ще бъде спряно движението в двете посоки по АМ „Хемус“ в участъка между 337-ми и 342-ри километър.Това е отсечката между пътен възел „Белокопитово“ и кръстовището с път I-7 Силистра – Шумен, в района на с. Панайот Волово, съобщиха от пресцентъра на АПИ.За да не се затруднява трафика през деня, късно вечерта ще се монтира рамка с дължина 32 м на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол).По време на ограничението трафикът ще се пренасочва по първокласния път I-2 Шумен-Варна. Необходимо е шофьорите да карат внимателно, със съобразена скорост и да спазват пътната сигнализация.", "date": "2019.06.19", "title": "Спират движението по АМ ''Хемус'' заради тол системата"}
{"url": "https://www.novinite.bg/articles/177079/Zasileni-proverki-po-patishtata-v-stranata", "text": "Засилен контрол по пътищата. Специализирана акция на пътна полиция се провежда на територията на цялата страна.Операцията е заради зачестилите тежки пътни инциденти с жертви в последните дни.Патрулите ще следят за превишаване на скоростта и правоспособността на водачите. Полицаите ще проверяват и за използването на предпазни колани и детски столчета. ", "date": "2019.06.19", "title": "Засилени проверки по пътищата в страната"}
{"url": "https://www.novinite.bg/articles/177092/Uvolniha-izpalnitelniya-direktor-na-stolichnata-Chistota-Iskar", "text": "Изпълнителният директор на столичното общинско дружество „Чистота Искър” Юлиян Методиев е отстранен от длъжност, съобщиха за \"Дарик\" от Столичната община.Решението е взето в хода на проверката за дейността на дружеството, която започна след като от групата на БСП в Общинския съвет на София поискаха разяснения защо „Чистота Искър” е сключвало договори за наем на техника в размер на 12 милиона лева с фирми, една от които \"Грийн Партнърс\" на Румен Гайтански – Вълка. Проверката е показала още, че има съществени пропуски в управлението на дружеството, допълват от Столичната община.\"Според финансовия отчет на Общинското дружество „Чистота Искър”, за 2018 година разходите му за външни услуги са в размер на 12 100 000 лева. Защо голяма част от тях са отишли за наем на техника от фирма \"Грийн Партнърс\", собственост на шумно отстранения от почистването на София преди 12 години бизнесмен Румен Гайтански Вълка?\". Това попита общинският съветник от БСП Милка Христова в Столичния общински съвет преди седмица.Започналата проверка на Столичната община показва, че такива договори са сключвани и че има „съществени пропуски в управлението на дружеството”, които са довели и до отстраняването на изпълнителния му директор Юлиян Методиев. „Чистота Искър” отговаря за почистването на районите „Красно село”, „Красна Поляна“ и „Люлин”. Като идеята на администрацията е до 2020 та година почистването и сметосъбирането на цяла София да се поеме от общинското дружеството.Резултатите от проверката на „Чистота Искър\" ще бъдат предадени на компетентните институции, съобщават още от Общината.", "date": "2019.06.19", "title": "Уволниха изпълнителния директор на столичната „Чистота Искър”"}
{"url": "https://www.novinite.bg/articles/177081/Razselvat-divi-zajci-v-Severoiztochna-Balgariya", "text": "70 диви зайци бяха пуснати на свобода в района на Шумен, съобщиха от земеделското министерство. Целта на ловците от ловно-рибарското сдружение “Сокол” е да се възстанови популацията на този ценен животински вид. Местата, където са пуснати 3-месечните бозайници предварително са били прочистени от хищници.Акцията от последните дни не е единствена. Още есента на 2018 година бяха разселени 76 заека, а преди месец - още 25 двойки. Предстои пускането на свобода на още около 200. Засега акцията е най-голямата за възстановяването на популацията на дивите зайци в страната.", "date": "2019.06.19", "title": "Разселват диви зайци в Североизточна България"}
{"url": "https://www.novinite.bg/articles/177100/Otkriha-martav-40-godishen-maj-kraj-smetishteto-v-Madan", "text": "Мъж на 40-години е открит в землището на маданското село Шаренка на горска пътека към общинското сметище. Първоначални данни за насилствена смърт не са установени. Сигнал за изчезването на мъжа е получен от неговите близки. По техни данни е в неизвестност от неделя сутринта. Полицията в Мадан организирала претърсване на района и го открива починал. Мъжът е получил инфаркт, съобщиха запознати със случая. Извършен е оглед и е образувано досъдебно производство.", "date": "2019.06.19", "title": "Откриха мъртъв 40-годишен мъж край сметището в Мадан"}
{"url": "https://www.novinite.bg/articles/177111/Ustniyat-izpit-po-jurnalistika-za-kandidat-studenti-v-SU-shte-e-na-22-yuni", "text": "Устният изпит по журналистика  за кандидат-студенти в Софийския университет \"Св. Климент Охридски\" ще се състои на 22 юни от 9.00 часа, съобщават от висшето училище.Изпитът е под формата на събеседване на изпитните комисии с кандидат-студентите. За обективност на оценките и за съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита.За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Комисиите ще оценяват общата култура и осведомеността на кандидат-студентите по актуални събития, комуникативните им умения и информираността и мотивацията им за журналистическата професия. Ако кандидат-студентът представи свои авторски материали, комисиите могат да зададат и въпроси, свързани с тях.До устен изпит по журналистика в Софийския университет се допускат кандидат-студентите, получили оценка на писмения изпит по журналистика не по-ниска от среден.", "date": "2019.06.19", "title": "Устният изпит по журналистика за кандидат-студенти в СУ ще е на 22 юни"}
{"url": "https://www.novinite.bg/articles/177112/Milka-Hristova-pita-Fandakova-za-konstataciite-ot-proverkata-na-Chistota-Iskar-EOOD", "text": "Заместник-председателят на Столичния общински съвет от БСП Милка Христова внесе официално питане, свързано с констатациите от проверката на \"Чистота Искър\" ЕООД. Както е известно, на сесията на СОС на 13-и юни бяха приети годишните финансови отчети на общинските търговски тружества. В коментара си по тях Милка Христова засегна редица проблеми, които наложиха тенденцията към прогресивно влошаване на икономическите резултати от дейността на \"Чистота Искър\" ЕООД в последните години. Данните показват, че от 2,7 млн. лв. през 2014 г., печалбата за 2018-а е намаляла до едва 18 000 лв. \"Насочих вниманието на колегите общински съветници и върху следния факт - Столична община възлага пряко, без ЗОП, на \"Чистота Искър\" ЕООД дейностите по сметопочистване на районите \"Люлин\", \"Красна поляна\" и \"Красно село\", както и зимното почистване на Природен парк \"Витоша\", територията на район \"Панчарево\" и район \"Витоша\" на стойност около 12 млн. лв., пише в питането си Милка Христова. - От тази сума дружеството изразходва около 11,3 млн. лв. - 94% за \"външни услуги\" под формата на договори за наем на техника, които по същество представляват договори за осъществяване на дейностите от подизпълнител. По този начин грубо се заобикаля и се нарушава ЗОП\". По време на сесията миналия четвъртък Милка Христова постави въпроса и за извършената проверка от отдел \"Вътрешен контрол\" на Столична община по повод сигнал за наличие на редица нарушения, извършвани от ръководството на \"Чистота Искър\" ЕООД. \"Тази проверка би трябвало да е проверявала и законосъобразността на посочените по-горе \"външни услуги\", реализирани чрез договори за наем на техника\", пише още тя и в тази връзка задава редица въпроси на кмета Йорданка Фандъкова:1. Изготвен ли е и кога докладът на отдел \"Вътрешен контрол\" на Столична община по извършената проверка по сигнал на дейността на \"Чистота Искър\" ЕООД?2. Ще предоставите ли и кога същия на общинските съветници?3. При проверката установени ли са нарушения съответно: - на ЗОП чрез сключване по същество на договори с подизпълнители, без правно основание и конкурс, под формата на наем на техника.- чрез назначения в дружеството на роднини на лица от управляващия персонал. - закупуване на материали, в т.ч. геотекстилни материали без конкурс и на каква стойност.- конфликти на интереси и какви.- сключване на граждански договори в нарушение на закона и за какви дейности.- злоупотреби от страна на управителя на дружеството и други длъжностни лица.- неправилно водено счетоводство дружеството и манипулирани данни.", "date": "2019.06.19", "title": "Милка Христова пита Фандъкова за констатациите от проверката на \"Чистота Искър\" ЕООД"}
{"url": "https://www.novinite.bg/articles/177118/Malki-kabelni-operatori-nastoyavat-za-ravni-usloviya-za-biznes", "text": "Кабелни оператори от малки населени места протестират пред Министерския съвет с искане за равен достъп до пазара, предаде БГНЕС.Протестиращите настояват да имат равни права с монополистите, а те – от своя страна – да ги приемат като конкуренти. Кабелните оператори остро осъждат извършената на 13 юни спецоперация на ГДБОП в няколко града на България, при която е иззета не само техника за разпространение на телевизия, а и такава за доставка на интернет.В този момент Националното сдружение на кабелните оператори Клуб 2000 внася отворено писмо до министър-председателя Бойко Борисов с 10 конкретни искания, като едно от тях е да се предоставят равни условия за бизнес. Очаквайте подробности.", "date": "2019.06.19", "title": "Малки кабелни оператори настояват за равни условия за бизнес"}
{"url": "https://www.novinite.bg/articles/177125/Pravitelstvoto-obyavi-29-yuni-za-den-na-bezopasnostta-na-dvijenieto-po-patishtata", "text": "Правителството прие решение, с което 29 юни се обявява за ден на безопасността на движението по пътищата. Този акт е насочен към популяризирането на темата чрез провеждане на различни мероприятия, информационни и образователни кампании.С решение на Министерски съвет, 2019 година бе определена за година на активна работа по опазване живота и здравето на участниците в движението под мотото „Пази семейството си на пътя“. В продължение на тази практика, обявяването на 29 юни за ден на безопасността на движението по пътищата ще създаде възможност за ежегодно отчитане на постигнатите резултати, за споделяне на опита на различните ведомства и организации, работещи в тази област, както и за вземане на нови решения за предприемане на превантивни мерки, насочени към безопасност на транспортните системи.", "date": "2019.06.19", "title": "Правителството обяви 29 юни за ден на безопасността на движението по пътищата"}
{"url": "https://www.novinite.bg/articles/177095/Momche-izchezna-vav-vodite-na-Dunav-kraj-Silistra", "text": "Момче е потънало в река Дунав край Силистра във вторник вечер, съобщава БТА.Инцидентът е станал около 20.00 часа.Две момчета и две момичета ученици са се разхождали край реката, когато едното момче е решило да влезе във водата. Подводни течения, които се появяват в акваторията при високите води на Дунав, вероятно са го повлекли.Хора от близкото заведение са чули виковете на децата, обадили се на спешния телефон, но от момчето нямало следа. От полицията потвърдиха за случая, но на този етап не съобщават подробности. Издирването продължава.", "date": "2019.06.19", "title": "Момче изчезна във водите на Дунав край Силистра"}
{"url": "https://www.novinite.bg/articles/177110/40-ot-balgarite-vyarvat-che-vaksinite-sa-bezopasni", "text": "Публичното недоверие към ваксините означава, че светът прави крачка назад в борбата срещу смъртоносни, но предотвратими заболявания, предупреждават експерти, цитирани от Би Би Си, разказва БНР.Анализ на фондация \"Welcome Trust\" относно нагласите на отделните държави към ваксините, включва отоворите на над 140 000 души в над 140 страни.Резултатите за България сочат, че едва 40 на сто от анкетираните смятат, че ваксините са безопасни.  На противоположното мнение са 15 на сто, а 35% не ги смятат нито за безопасни, нито за опасни. Без мнение са 10 процента.57% от допитаните българи са съгласни с мнението, че ваксините са ефективни, а 71% от нашите сънародници са убедени, че те са важни за децата и подарастващите.В България 96% от анкетираните родители са заявили, че децата им са ваксинирани.Като цяло доверието в страната ни към ваксините е по-ниско от средното за Източна Европа, констатират анализаторите. Във всички съседни страни на България доверието към ваксините е по-голямо.В глобален мащаб 7 на сто не са съгласни с мнението, че ваксините са безопасни, а 5% не смятат, че те са ефективни.Най-голямо доверие в безопасността на ваксините има в Южна Азия и Източна Африка, най-малко е то в Западна и Източна Европа.Първенството обаче се води от Франция - страната е на първо място сред държавите в света по недоверие към безопасността и ефективността на ваксините. Според една трета от французите ваксините не са безопасни, а според 20 процента - не са ефикасни, сочат резултатите от проучването, обхванало 140 000 души от над 140 страни.\"Случаят с Европа е парадоксален - един от най-богатите и образовани региони в света същевременно е и сред най-скептичните по отношение на ваксините\", отбелязва Хайди Ларсън от Института по хигиена и тропическа медицина в Лондон, цитирана от БТА.В Украйна, където миналата година бяха регистрирани най-много случаи на морбили в Европа (общо 53 218), едва 29% смятат ваксините за безопасни и само 50 на сто от запитаните са съгласни, че те са ефективни.В Афганистан и Пакистан, например, лъжливите слухове за ваксината срещу полиомиелит като част от западен заговор, през последните години възпрепятстват глобалните усилия за изкореняването на болестта.Според Световната здравна организация нежеланието за ваксинация е в топ 10 на заплахите за глобалното здраве.", "date": "2019.06.19", "title": "40% от българите вярват, че ваксините са безопасни"}
{"url": "https://www.novinite.bg/articles/177126/Rumen-Petkov-beshe-gost-v-Svetiya-sinod-kadeto-Bojko-Kocev-be-otlichen-s-orden-Sv-Sv-Kiril-i-Metodij", "text": "Председателят на ПП АБВ Румен Петков беше гост в Светия синод на Българската православна църква, където Негово светейшество българският патриарх и софийски митрополит Неофит връчи на дългогодишния посланик на България в Русия и понастоящем член на УС на Международната банка за икономическо сътрудничество Бойко Коцев най-високото отличие – орден „Св. Св. Кирил и Методий“ с пожелание да продължи да поддържа Българо-Руската дружба.В рамките на събитието Румен Петков заяви, че най-голямото отличие на Българската православна църква получава един голям държавник, човек и християни, в чиято ценностна система православието и държавността са на пиедестал. Бойко Коцев изрази огромна благодарност и признателност за отличието и посочи, че за него е изключителна чест и огромна отговорност. Той изтъкна, че отношенията между двете православни държави Русия и България датират от 14 века – векове на културен, религиозен, духовен обмен, с общи ценности. Коцев подчерта важността на това традиционно близките отношения между двете държави да продължат, особено в днешната реалност на вероломна атака срещу православието и духовните ценности на нашето общество.Именно Българската православна църква е институцията, която е призвана да запази духовността, устоите, православието и така да съхрани българската духовност, каза в заключение той.", "date": "2019.06.19", "title": "Румен Петков беше гост в Светия синод, където Бойко Коцев бе отличен с орден „Св. Св. Кирил и Методий“"}
{"url": "https://www.novinite.bg/articles/177120/Ed-Shijran-obra-ovaciirte-na-londonskata-premiera-na-Vchera-si-e-za-vchera", "text": "Тълпи от фенове посрещнаха звездите от новия филм на Дани Бойл на премиерата на Вчера си е за вчера на Leicester Square в Лондон. Ед Шийрън, Лили Джеймс, Кейт Маккинън, Джоел Фрай и изгряващият актьор в главната роля във филма Химеш Пател се присъединиха към режисьора Дани Бойл и сценариста Ричард Къртис в типичната, сякаш излязла от песен на Бийтълс, дъждовна вечер.Вчера си е за вчера, който беше представен първо на фестивала Трайбека, излиза в кината в България на 5 юли. На премиерата в Лондон Ед Шийрън обра овациите на тълпите фенове, събрали се пред кино Одеон на Leicester Square. Шийрън, за когото ролята във Вчера си е за вчера е най-голямата в актьорската му кариера досега, получи и огромни похвали от колегите си в продукцията.Суперзвездата сподели с публиката, че се е почувствал много поласкан от факта, че сценарият е отчасти повлиян и от моменти от неговия живот и феноменалния му творчески успех. Кейт Маккинън го определи като много скромен и страхотен актьор, а Дани Бойл допълни, че Шийрън е много щедър. За изгряващата звезда Химеш Пател Дани Бойл сподели, че се е справил страхотно с песните на Бийтълс.„Направи акустична версия на Back in the U.S.S.R. и аз се разтанцувах в залата за прослушвания, което не е типчно за един режисьор.“ Бойл добави още, че е типично за Бийтълс да одобрят филм, в който са напълно заличени от историята на света.Сценаристът Ричард Къртис също сподели личната си история с най-великата група на всички времена. Авторът на Четири сватби и едно погребение и Наистина любов разказа как като дете се е престорил на болен, за да си остане вкъщи и да слуша първото излъчване на The White Album по BBC. Филмът би бил невъзможен и без благословията на членовете на бандата сър Пол Маккартни и Ринго Стар, както и на наследниците на Джон Ленън и Джордж Харисън. За филма Химеш Пател записва нови версии на златни хитове на легандарната група като Yesterday, In My Life, The Long and Winding Road, Penny Lane, Eleanor Rigby, Strawberry Fields Forever, Here Comes the Sun, While My Guitar Gently Weeps, Hey Jude, Help!, All You Need Is Love. Във Вчера си е за вчера Джак Малик (Химеш Пател) е музикант и автор на песни в малко английско крайморско градче. Единствената му опора в неуспешната му кариера е приятелката му от детинство Ели (Лили Джеймс). След странен инцидент с автобус по време на глобално спиране на тока той се оказва единственият човек на света, който си спомня за съществуването на Бийтълс.Джак бързо се превръща в суперзвезда, изпълнявайки парчетата на най-великата група на всички времена пред публика, която ги чува за първи път. Не и без помощта на хладнокръвната агентка с желязна маркетинг стратегия Дебра (носителката на награда „Еми“ Кейт Маккинън), обаче. Но със славата идват и проблемите. Ще загуби ли Джак единствения човек, който винаги е вярвал в него, Ели? И какво ще му струва, за да осъзнае, че единственото, от което наистина се нуждаем, е любов? Съществена част от историята на филма е поверена на световната суперзвезда Ед Шийрън, който влиза в ролята на самия себе си.Той е човекът, който подава ръка на Джак и го извежда на световната сцена. Интересен факт е, че ролята първоначално е предложена на Крис Мартин от Coldplay, който отказва. Което се оказва добре дошло, защото Вчера си е за вчера донякъде описва пътя на самия Шийрън към славата. Вчера си е за вчера е продуциран от Тим Бивън и Ерик Фелнър (Клетниците, Най-мрачният час, поредицата за Бриджит Джоунс), наравно с Мат Уилкинсън (Kaleidoscope) и Бърни Белю (Стив Джобс).Сред продуцентите са Ричард Къртис и Дани Бойл, а Ник Ейнджъл и Лий Брейзър са изпълнителни продуценти.", "date": "2019.06.19", "title": "Ед Шийрън обра овациирте на лондонската премиера на \"Вчера си е за вчера\""}
{"url": "https://www.novinite.bg/articles/177129/Izpalnitelniyat-direktor-na-NEK-podade-ostavka", "text": "Изпълнителният директор на „Национална електрическа компания“ ЕАД Петър Илиев  депозира оставката си в деловодството на „Български Енергиен Холдинг” ЕАД. Това съобщиха от компанията. ", "date": "2019.06.19", "title": "Изпълнителният директор на НЕК подаде оставка"}
{"url": "https://www.novinite.bg/articles/177131/S-nad-30-mln-lv-sa-namaleli-prosrochenite-zadaljeniya-na-bolnicite", "text": "С 30 224 000 лв. са намалели просрочените задължения на болниците за периода 31.03.2018 г. – 31.03.2019 г., съобщават от Министерството на здравеопазването. За една година понижението на просрочените задължения за всички болници с държавно и общинско участие в капитала е 19%, като най-голямо е намалението - с 29 %, за болниците със 100% държавно участие в капитала.До 31 март 2018 г. те са били 158 387 000 лв., а в същия период през 2019 г. просрочените задължения вече са 128 163 000 лв.Намаляването на просрочените задължения е резултат от спазването на единния Стандарт за финансово управление на държавните лечебни заведения – търговски дружества, който екипът на Министерството на здравеопазването въведе през миналата година.В таблицата по-долу може да намерите информация относно задълженията на лечебните заведения за болнична помощ с над 50 на сто държавно участие в капитала до 31 март 2019 г. ", "date": "2019.06.19", "title": "С над 30 млн. лв. са намалели просрочените задължения на болниците"}
{"url": "https://www.novinite.bg/articles/177084/OON-otchete-rekorden-broj-bejanci-v-globalen-mashtab", "text": "Броят на хората, бягащи от война, преследване и конфликти, е надхвърлил 70 млн. души в целия святминалата година – най-голямата бройка, която е отчела агенцията на ООН за бежанците в 70-годишната си история, предаде BBC.Почти 70,8 млн. души са разселени насилствено – с 2,3 млн. повече от 2017 г., сочи годишният доклад на агенцията „Глобални тенденции“.Тази бройка е и двойно по-висока от нивата преди 20 години.„В тези цифри виждаме допълнително потвърждение на дългосрочна тенденция на увеличение на хората, които се нуждаят от сигурност заради войни, конфликти и преследвания“, заяви върховният комисар на ООН за бежанците Филипо Гранди, пише БНР.Според доклада реалният брой бежанци вероятно е по-висок, тъй като кризата във Венецуела е само частично отразена. В доклада реалният брой бежанци вероятно е по-висок, тъй като кризата във Венецуела е само частично отразена.Данните показват, че над две трети от бежанците в световен мащаб са от Сирия, Афганистан, Южен Судан, Мианма и Сомалия. ", "date": "2019.06.19", "title": "ООН отчете рекорден брой бежанци в глобален мащаб"}
{"url": "https://www.novinite.bg/articles/177114/Cacarov-iska-otstranyavane-ot-dlajnost-na-prokuror-ot-Samokov", "text": "Главният прокурор Сотир Цацаров внесе в Прокурорската колегия на ВСС искане за временно отстраняване от длъжност на Христо Белстойнев, прокурор в Районна прокуратура – Самоков, заради повдигнато му обвинение.Искането се основава на доказателства, събрани в рамките на разследване на Софийска градска прокуратура, по което на 17.06.2019 г. Христо Белстойнев, е привлечен като обвиняем за извършено умишлено престъпление от общ характер – на 12 юни в Самоков, по хулигански подбуди, той е причинил лека телесна повреда на човек.Искането на главния прокурор е обосновано от необходимостта от извършване на процесуално следствени действия в Самоков и служебното положение на обвиняемия Белстойнев – прокурор в Районна прокуратура – Самоков, което би могло да попречи на разследването.Главният прокурор настоява Христо Белстойнев да бъде отстранен от длъжността прокурор в Районна прокуратура – Самоков за срок до приключване на воденото срещу него наказателно производство.", "date": "2019.06.19", "title": "Цацаров иска отстраняване от длъжност на прокурор от Самоков"}
{"url": "https://www.novinite.bg/articles/177117/Rumen-Radev-Betoniraneto-na-plajnata-ivica-dalech-ot-pogleda-na-instituciite-ne-e-v-obshtestven-interes", "text": "Бетонирането на плажната ивица продължава да бъде голям проблем. Волята на законодателя е да бъде изключително строг към гражданите, а в същото време наблюдаваме варварско наливане на бетон по плажната ивица, далеч от погледа на всички институции, което не е в интерес на обществото. Това заяви днес президентът Румен Радев пред журналисти, запитан за отправения към него призив от природозащитни организации да наложи вето на промените в Закона за устройството на Черноморското крайбрежие. Румен Радев посети полигона „Ново село“ край Сливен, къдетоприсъства на деня за високопоставени гости на Националното тактическо учение „Ответен удар 2019“.Държавният глава посочи, че правният екип на президентската институция работи по всички обстоятелства, свързани с промените в Закона за устройството на Черноморското крайбрежие и предстои да представи своята позиция.Уважавам всички медии, но те трябва да печелят доверие с обективност, а не със системни кампании, тиражиращи най-малкото невярна, манипулативна и анонимна информация, която няма нищо общо с истината, заяви още президентът Румен Радев в отговор на въпрос, свързан с поредицата от публикации във вестник „24 часа“, в които се твърдеше, че държавният глава „атакува магистрала Хемус“ и че е сложил „втора тапа на околовръстното“.„Чувам някакви покани за диалог и в диалога да се решава истината. Според мен, диалогът трябва да върви преди упоритата манипулация, обратното е оправдание“, коментира президентът. Румен Радев подчерта, че няма нищо вярно в твърдението, че с наложеното вето и със сезирането на Конституционния съд за промените в Закона за държавната собственост, е блокирал инфраструктурни проекти.„Това е физически и правно невъзможно. Няма спрени дела заради сезирането на Конституционния съд. Мисля, че медиите трябва да подхождат по-отговорно и към законите – да се четат по-внимателно и да се иска предварително мнение на експерти, а не да се слагат гръмки и манипулативни заглавия“, добави още президентът.Запитан за предоставената от САЩ оферта за нов боен самолет за Военновъздушните сили, държавният глава посочи, че очаква конкретните параметри на направеното предложение. „Знаете, че правителството многократно декларира, че ще постигне разумна цена, близка до определената от Народното събрание, че ще има разсрочено плащане, офсет и индустриално сътрудничество, високи бойни способности“, коментира президентът и отново подчерта, че  често се пропуска или не се разбира докрай, че не самият самолет е най-важен, а съдържанието на цялостната оферта. Тя включва както самолета, така и неговото оборудване, въоръжение, наземното оборудване и обучението на личния състав.„Българските Военновъздушни сили и Министерството на отбраната разработиха един много добър хомогенен пакет, максимално изстискан, на минимум, но гарантиращ надеждни способности и оползотворяване на бойните възможности на самолета. Всяко едно мърдане надолу и орязване на този пакет вече води до невъзможност за реализация на оперативните възможности на самолета“, заяви държавният глава. Румен Радев призова правителството да гарантира, че няма орязване на бойните възможности, според заявеното от страната ни, и българските данъкоплатци няма да дават парите си на халос.Държавният глава припомни още, че на няколко заседания на Консултативния съвет за национална сигурност бяха взети решения, проектите за модернизация на Въоръжените сили да вървят заедно, но тези решения са нарушени, защото парите се ограничават. Не можем да развиваме само един вид въоръжени сили, посочи Румен Радев и призова всеки един проект за модернизация да води до полза не само за Въоръжените сили на България, но и за цялото общество. „Това означава офсетни програми, силно индустриално сътрудничество, коопериране в областта на високите технологии“, заяви още държавният глава.Президентът Радев оцени високо добрата комуникация, координация управлението и организацията, които е демонстрирало Националното тактическо учение „Ответен удар 2019“. Държавният глава изрази съболезнованията си на близките на загиналия канадски военнослужещ в рамките на учение на въздушно-десантна операция, при което няма участие на военнослужещи от Българската армия.", "date": "2019.06.19", "title": "Румен Радев: Бетонирането на плажната ивица далеч от погледа на институциите не е в обществен интерес"}
{"url": "https://www.novinite.bg/articles/177122/Pravitelstvoto-se-razporedi-s-imoti", "text": "С решение на Министерския съвет Министерството на културата получава за управление имот с площ 10 035 кв. м в град Ахтопол, заедно с построените в него пет сгради. Това съобщиха от правителствената информационна служба.До момента имотът е бил предоставен на Министерството на вътрешните работи, Главна дирекция „Гранична полиция“, за нуждите на Регионална дирекция „Гранична полиция“ - Бургас, но е с отпаднала необходимост за ведомството. Той ще се управлява от Министерството на културата с цел опазването на имота като археологическа недвижима културна ценност с категория „национално значение“.Правителството разреши също продажба на активи, представляващи енергийни съоръжения, собственост на „Напоителни системи“ ЕАД, които са на територията на клон „Бургас“. Клон „Бургас“ стопанисва високоволтов електропровод (BEЛ) 20kV „Урожай“ и ВЕЛ 20 kV „Полевъд“. Правото на изключване и обезопасяване на съоръженията при настъпили аварии е само и единствено на „EVN България“ ЕАД, което е свързано със значителни разходи по заплащането на съответните такси.Продажбата на активите ще се осъществи чрез пряко договаряне с „Електроразпределение Юг“ ЕАД (EVN) при начални цени не по-ниски от пазарната стойност, определена от независим оценител.С друго правителствено решение имоти - публична държавна собственост се обявяват за имоти - частна държавна собственост и се апортират в капитала на „Сердика спортни имоти“ ЕАД. Имотите се намират в гр. София, представляват значим актив и притежават потенциал за осъществяване на държавната политика в областта на спорта. За да придобият тези имоти функционалност, съотносима с и приложима към реално задоволяване на нуждите в областта на спорта, е необходимо да се предприемат действия за подобряване на тяхното състояние.Апортирането на имотите в капитала на „Сердика спортни имоти“ ЕАД ще доведе до повишаване на ефективността при управлението им и ще позволи реализирането на инвестиционни проекти.", "date": "2019.06.19", "title": "Правителството се разпореди с имоти"}
{"url": "https://www.novinite.bg/articles/177128/Vicepremierat-Nikolova-se-sreshtna-s-poslanika-na-Indiya-u-nas-Pudja-Kapur", "text": "Заместник министър-председателят по икономическата и демографска политика Марияна Николова и Н. Пр. Пуджа Капур, посланик на Индия за България обсъдиха развитието на българо-индийските отношения. Те дискутираха широк кръг от теми, свързани с двустранното сътрудничество, включително отличния потенциал за развитие на туризма и бизнеса между двете държави. Акцент в разговорите бе предстоящия през ноември бизнес форум „Индия – Европа 29”, който ще се проведе в град Ню Делхи. По време на срещата, която бе по инициатива на индийската страна, вицепремиерът Николова благодари за отправената покана за участие на България във форума и изрази подкрепа за засилване на икономическите връзки между двете страни.", "date": "2019.06.19", "title": "Вицепремиерът Николова се срещна с посланика на  Индия у нас Пуджа Капур"}
{"url": "https://www.novinite.bg/articles/177121/Ataka-iska-aneks-v-dogovora-sas-Severna-Makedoniya", "text": "Атака внася проект за анекс към договора със Северна Македония, за да запазим достойнството, паметта и историята си и да не позволяваме с тях да се спекулира. Това каза лидерът на Атака Волен Сидеров в Народното събрание.Волен Сидеров обясни, че проектът предвижда Народното събрание да възложи на правителството да изготви анекс и да го предложи към договора със Северна Македония. \"Необходимостта от този анекс е ясна за всички. Само последният пример със спора около Гоце Делчев, преди това за Илинденско-Преображенското въстание, имаше други поводи, които внасят напрежение между двете страни“, допълни още Сидеров.Анексът е изготвен от сътрудници и юристи на партия \"Атака“, поясни лидерът на партията. \"Най-важното е, че историческите събития и личности се обявяват за общи само с решение на комисията. След което се внася една забрана тези личности и събития да бъдат употребявани, от която и да е от двете страни без общо съгласие.Изброено е кои личности и събития, свързани с Първата българска империя до Крумовата династия и след това всичко свързано с национално-освободителната борба, борбата за обединение на българския народ.По този начин ние предотвратяваме бъдещи недоразумения или поводи за напрежение от употреба на исторически личности, събития, като започнем от цар Самуил до Гоце Делчев“, каза Сидеров.Той допълни, че страната ни е в удобна позиция да предложи подписването на подобен анекс, защото Северна Македония очаква подкрепата на България за членство в ЕС. \"Подписвате анекса, ние ви подкрепяме за ЕС”, заяви Сидеров.Той припомни още, че договорът между двете държави, подписан на 18 януари 2018 г., позволява той да бъде променян по всяко време.", "date": "2019.06.19", "title": "Атака иска анекс в договора със Северна Македония"}
{"url": "https://www.novinite.bg/articles/177138/Borisov-shte-uchastva-v-zasedanieto-na-Evropejskiya-savet-na-20-i-21-yuni-v-Bryuksel", "text": "Министър-председателят Бойко Борисов ще участва в заседанието на Европейския съвет, което ще се проведе на 20 и 21 юни в Брюксел. Държавните и правителствени ръководители ще обсъдят новия Стратегически дневен ред на ЕС за периода 2019-2024 г., в чиято основа е съхраняването на стабилността, устойчивостта и просперитета при запазване на единството на държавите членки и при прилагане на принципите на солидарността и кохезията. Сред останалите теми, които ще са във фокуса на заседанието на Европейския съвет, са Многогодишната финансова рамка за периода 2021-2027 г. и разширяването на Съюза. Държавните и правителствени ръководители ще дискутират още климатичните промени и проблеми, свързани с дезинформацията. На 21 юни, петък, премиерът Бойко Борисов ще вземе участие в работната сесия на Срещата на върха на държавите от Еврозоната.", "date": "2019.06.19", "title": "Борисов ще участва в заседанието на Европейския съвет на 20 и 21 юни в Брюксел"}
{"url": "https://www.novinite.bg/articles/177127/Prezidentat-obmislya-veto-na-Zakona-za-Chernomorskoto-krajbrejie", "text": "Екипът на президента Румен Радев обмисля възможността да бъде наложено вето на приетия миналата седмица Закон за устройството на Черноморското крайбрежие. Искане за такова вето заради ограниченията на дивото къмпингуване поиска гражданската група \"Бетономорие\".\"Вие виждате, че застрояването или т. н. бетониране на плажната ивица продължава да бъде голям проблем и волята на законодателя да бъде изключително строг към гражданите, а в същото време да наблюдаваме как има варварско наливане на бетон по плажната ивица, далеч от погледа на всички институции, не е, според мен, в интерес на гражданите и на самото общество\", каза президентът Радев.", "date": "2019.06.19", "title": "Президентът обмисля вето на Закона за Черноморското крайбрежие"}
{"url": "https://www.novinite.bg/articles/177140/Volen-Siderov-Nyamam-kakvo-da-delya-s-partnorite-v-Obedineni-patrioti", "text": "\r\nНямам какво да деля с партньорите в „Обединени патриоти”. Това каза лидерът на „Атака” Волен Сидеров в ефира на „Плюс-Минус. Коментарът след новините”.\r\n„Аз правя своите критики от принципни позиции. Такива са и моите критики към г-н Симеонов, когато беше вицепремиер – оказах се прав накрая. Сега такива са критиките и към вицепремиера Каракачанов. Аз нямам какво да деля с тях. Те не могат да ми отнемат шестте книги, хилядите статии и присъствието ми в българската политика. Аз съм този, които е направил тази коалиция и аз съм този, който има правото да отправя принципни критики”, каза Сидеров.\r\n\r\nЛидерът на \"Атака\" обяви, че иска приемането на анекс към Договора за добросъседство със Северна Македония.\r\n„ Договорът за Добросъседство със Северна Македония не беше направен добре, но тогава затворихме очи, за да върви дипломацията и да се развиват отношенията. В крайна сметка ние сме един народ в две държави. Оказа се обаче, че македонската страна не ги разбира така нещата и започнаха подмятания, които дразнят – за Илинденско-Преображенското въстание, за цар Самуил, за Гоце Делчев. Това налага този анекс”, каза той.  \r\n\"Сега не могат да се затворят очи, защото се оказва, че Скопие продължават да провокират на принципа: „2 лв., ако мине”. Наглост, наглост и да видим докъде ще търпят българите. Тъй като ние трябва да защитим нашето национално достойнство, дипломацията си е дипломация, но тя е и прилагане на сила. Ако не покажеш на някой, че искаш нещо от него, той ще реши, че ти си слаб, може да си играе с тях. /.../Северна Македония зависи от нашето мнение за приемането им в НАТО и ЕС. Защо да не използваме това? Какво пречи, особено когато сме възмутени”, запита Сидеров.\r\nТой подчерта, че договорът позволява той да бъде допълван, изменян и дори прекратяван и затова не би трябвало да има проблем с добавянето на анекса, предложен от „Атака”.  Сидеров обясни, че не може да гарантира дали останалите партньори в малката коалиция ще подкрепят анекса.\r\n", "date": "2019.06.19", "title": "Волен Сидеров: Нямам какво да деля с партньорите в „Обединени патриоти”"}
{"url": "https://www.novinite.bg/articles/177130/Valeri-Simeonov-Gordeya-se-sas-Zakona-za-shuma", "text": "Гордея се, че Законът за шума е един от малкото закони в ЕС, България е държава флагман в борбата с вредното явление. Това каза лидерът на НФСБ Валери Симеонов по време на брифинг в Народното събрание, цитиран от Фокус.„Мисля, че можем спокойно да започнем с една добра констатация, че днес е един добър ден за българската нация. Днес беше приет Законът за защита от шума в околната среда\", обяви той.\"От днес вече законът е приет и предстои публикуването му в Държавен вестник. Този закон е изключително необходим и актуален с оглед докладите на Световната здравна организация и завишените изисквания на ЕК за допустими нива на шума, с оглед на тежките поражения, които той нанася на хората при условията на съвременната цивилизация“, каза още Симеонов.Според него с тези промени се допринася за превръщането на България в една държава, флагман в борбата с това вредно явление. Със Закона за шума не ограничаваме обществени събрания, митинги и прочее, а слагаме край на вакханалията на шума в България, каза още Симеонов.Той уточни, че приетите текстове ограничават от 22.00 ч. възможността за зареждане на търговски обекти. По думите му в късните часове се ограничават и надутите уредби на лимузини с отворени прозорци, тонколони на мотори и велосипеди.„Забранява се озвучаването от плаващи транспортни средства, кораби, плаващи дискотеки, и прочее нововъведения на туристическия бизнес. Изрична забрана се въвежда за строителни дейности. Определят се в последната алинея изключенията, а те могат да бъдат тези, които конкретните общински съвети са регламентирали със специална наредба“, допълни Симеонов.Той подчерта, че не всички заявления се подлагат на проверки и измервания. „Само при промяна на предназначението и откриването на нови заведения се прилага нов режим“, уточни Валери Симеонов.„Другият нов момент бих го определил като доста оригинален е подходът при регламентирането на контрола върху нарушенията. Контролът в периода 23.00 – 8.00 ч. на Закона за шума се възлага само и единствено върху органите на МВР. Това прави законът действащ, опростен и ефективен. Към момента контролът на нивата на шума се възлагаше на 6 министерства плюс общините. Както е казано – много баби, хилаво дете“, каза още Симеонов.Честито на всички български граждани и на всички, които желаят да почиват на българските курорти, каза още лидерът на НФСБ.Валери Симеонов обясни, че със законопроекта се оправя безумие, в което се е определяло кой има право да извършва констатации на нарушението, констативни актове и наказателно постановление.„От тази група бяха изключени общината и кмета. Поправяме тази неволна грешка на законодателя и си даваме правомощията и на общината да не си измива ръцете и когато има сигнали за силен шум. Най-накрая както предполагам, че знаете завишаваме всички финансови санкции. Санкциите стигат до размер 12 хил. лв. Те не са свързани и са независими от другите административни мерки, които ви изброих преди малко – това са затварянето на обекта и изземването на веществени доказателства“, коментира още Симеонов.„Искам да благодаря за много сериозната работа, усилия, труд, време и професионализъм, които бяха вложени при подготовката на този закон от правната дирекция на Министерство на здравеопазването и на МВР. Искам да благодаря на специалистите, сътрудниците от Здравна комисия, които само до преди няколко дена успяхме да създадем един действащ, опростен и ефективен закон“, коментира още Симеонов.Според него МВР също са доволни от промените в закона. „Досега тяхната дейност не беше ефективна“, допълни още Симеонов. „Законът за шума ще облекчи работата на МВР“, добави Симеонов. По думите му „пиесата става едноактова“. \"Няма фигаро-тук – фигаро –там\", каза още той.Според него с този закон ще се сложи край на вакханалията на шума в България. „Органите на МВР са тези, които ще осъществяват контрола първо върху обектите, които шумят и създават шум в околната среда, второ върху озвучителните средства, които са изкарани на улиците на платформи и ремаркета. Те също ще бъдат контролирани от МВР и на трето място пътните превозни средства“, каза още лидерът на НФСБ.По думите му друга промяна е отреагирането на жалби по отношение на шум от заведения в жилищни сгради. „Ние предлагаме и беше прието, че заведенията, които са в многофамилни сгради при подаване на жалби се подлагат на същия режим на измерване от лабораториите към РЗИ и съответно на тях могат да им бъдат отнети разрешенията за съответствие“, допълни още Симеонов.Според него заведенията, които в момента съществуват и работят и за които няма да се прилага режим за ново освидетелстване, са обект на жалби и към тях се прилага цялата строгост на закона.", "date": "2019.06.19", "title": "Валери Симеонов: Гордея се със Закона за шума"}
{"url": "https://www.novinite.bg/articles/177146/Pravitelstvoto-biznesat-sindikatite-protiv-po-niskoto-DDS", "text": "Социалните партньори, с изключение на КТ \"Подкрепа\", не подкрепят промените в Закона за данък върху добавената стойност, който е предложен от БСП.Правителството, в лицето на Министерството на финансите, също не го подкрепя, каза вицепремиерът Марияна Николова след днешното заседание на Тристранката, цитирана от БТА.Предложеният законопроект предвижда намаляване на стандартната данъчна ставка за брашно, изделия от брашно, месо, мляко и яйца от 20 на 5 процента, както и на лекарствата на 9 процента.По въпроса за законопроекта за публичните предприятия бяха обсъдени допълнително направени предложения от Министерството на икономиката, добави Марияна Николова. Тя добави, че предложенията се отнасят за действащия към момента режим за приватизация, както и за отпадане на наложените в законопроекта текстове, регламентиращи вливането на Агенцията за инвестициите в Агенцията за публични предприятия и контрол.Предложенията са по искане на социалните партньори и те са подкрепени.\"Социалните партньори изцяло подкрепят законопроекта, с изключение на КТ \"Подкрепа\", които се въздържаха, информира Николова.Асоциацията на индустриалния капитал /АИКБ/ в България и останалите работодателски организации не подкрепят законопроекта за промени в Закона за данък върху добавената стойност, обяви председателят на АИКБ Васил Велев. Той смята, че диференцирането на ставките за ДДС би ощетило бюджета със значителни суми. По негова оценка това ще бъде в порядъка на 1 милиард. В същото време това няма да доведе до намаляване на цените, а по-скоро ще допринесе до увеличаване на печалбите на търговците.\"Не смятаме, че чрез данъчна политика може да се прави социална политика\", добави Васил Велев.По въпроса за законопроекта за публичните предприятия Велев заяви, че го е подкрепил, защото той е необходим. Според него той ще допринесе за изпълнението на две национални цели - присъединяването към ИЕРЕМ 2 /б.р. предверието на Еврозоната/ и към Организацията за икономическо сътрудничество и развитие.Зам.-председателят на Българската стопанска камара /БСК/ Димитър Бранков каза, че всички промени в данъчните закони трябва да бъдат задълбочено обмислени. Според него предлаганата промяна за намаляването на ДДС е радикална в данъчната система. Това би могло да доведе до преразглеждане на системата на преките данъци. Точно поради тази причина БСК е на мнение, че всички радикални промени трябва да бъдат извършвани при друга инвестиционна обстановка - след влизането на България в Еврозоната. По отношение на законопроекта за публичните предприятия БСК подкрепя приемане му до 30 юни, за да се инициира на процедурата за влизане във валутния механизъм ИЕРЕМ 2.КТ \"Подкрепа\" подкрепя предложението за диференцирано ДДС за някои стоки от първа необходимост, обяви Ваня Григорова от синдиката.По думите й това е последователна позиция на КТ \"Подкрепа\" от няколко години, като синдикатът е правил инициативи по този въпрос. Причината е, че това е нормална европейска практика. Освен това по този начин ще остане повече разполагаем приход в домакинствата, смята тя.\"Не приемаме подход, при който се взема ДДС от уязвимите групи, а след това ще им бъде даден евентуално като социални подаяния. По-добре да не ги взимаме въобще, за да се налага след това на цената на достойнството на хората да им подхвърляме подаяния\", добави Ваня Григорова. Според нея диференцирането на ДДС за стоки от първа необходимост ще доведе и до увеличаване на оборотите.Вицепрезидентът на КНСБ Николай Нанков не мисли, че чрез намаляването на ДДС ще бъде намалено социалното неравенство в страната. Освен това той не е убеден, че съществува механизъм за понижение на цените с намаляването на ДДС. Според него социалното неравенство е заради отношението между преки и косвени данъци и дебатът трябва да бъде насочен към тази тема.", "date": "2019.06.19", "title": "Правителството, бизнесът, синдикатите - против по-ниското ДДС"}
{"url": "https://www.novinite.bg/articles/177104/Mladen-Marinov-Rabotim-po-prevenciyata-za-da-ne-se-stiga-do-izvanredni-situacii-ot-loshoto-vreme", "text": "Нашата задача е да работим по превенцията, за да не се стига до извънредни ситуации. От средствата за превенция оставаме и резерв, който да се използва за възстановяване на щетите след природни бедствия.Това каза на брифинг в Министерски съвет вътрешният министър Младен Маринов, който коментира темата с последните бури в страната. \"Времето има най-различни прояви. Тази година има доста валежи, но това е в рамките на нормалното за сезона. С Министерството на земеделието отпуснахме 6 млн. лева за закупуване на противоградни ракети и открихме шест нови площадки. Площадките са открити в големите земеделски райони - в Хасково, в Пловдив. Според мен това допринесе много за предотвратяване на щети от градушките\", категоричен беше Маринов.\"Пиратството носи лош имидж на България пред света. То вреди и на държавата, защото в случая има и сива икономика, укриване на данъци. Акцията беше мащабна и мисля, че дадохме достатъчно информация по случая\", каза Младен Маринов по повод акцията от миналата седмица срещу кабелни оператори.", "date": "2019.06.19", "title": "Младен Маринов: Работим по превенцията, за да не се стига до извънредни ситуации от лошото време"}
{"url": "https://www.novinite.bg/articles/177147/GERB-podkrepi-DPS-za-otvoreno-finansirane-na-partiite", "text": "\r\nГЕРБ подкрепя предложението на ДПС за отворено финансиране на партиите от физически и юридически лица, но не и идеята им за нулево държавно финансиране. ГЕРБ настояват субсидията да остане 1 лев, предлагат също общините да осигуряват безплатни офиси на политическите сили. Това стана ясно след среща между ръководствата на двете парламентарни групи рано тази сутрин в Народонто събрание. От БСП определиха тези предложения като атентат срещу демокрацията у нас .\r\n\r\n\r\n\r\n\r\n", "date": "2019.06.19", "title": "ГЕРБ подкрепи ДПС за отворено финансиране на партиите"}
{"url": "https://www.novinite.bg/articles/177119/Ombudsmanat-shte-podkrepi-protesta-na-jiteli-ot-Mladost-1-sreshtu-stroitelstvo-na-12-etajen-hotel-i-jilishtna-sgrada", "text": "Днес, 19 юни 2019 г., от 18.30 часа по покана на жители от „Младост 1“ омбудсманът Мая Манолова ще подкрепи протеста им срещу строежа на 12-етажен хотел и жилищна сграда в частен имот, предвидени по Подробен устройствен план, в процедура за одобряване. Гражданите са категорични, че този строеж е за сметка на зелените площи, в близост до Метростанция „Младост 1“, което не само ще засили трафика под балконите им, но и ще намали паркоместата в района.", "date": "2019.06.19", "title": "Омбудсманът ще подкрепи протеста на жители от „Младост 1“ срещу  строителство на 12-етажен хотел и жилищна сграда"}
