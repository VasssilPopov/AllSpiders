{"url": "http://www.novinite.bg/articles/158915/Mariya-Gabriel-ES-ima-potencial-da-se-varne-v-top-3-na-svetovnite-kompyutarni-supersili", "text": "Суперкомпютрите са ключови за цифровата трансформация на индустрията и обществото. Те допринасят редица традиционни сектори на икономиката да станат по-продуктивни, да създават нови иновативни продукти и услуги, които да имат по-висока добавена стойност. Те позволяват на научно-изследователските центрове да правят нови открития и научни постижения. Основната част от политиките, които трябва да формулираме, особено в области като здравеопазването, персонализираната медицина, енергетиката и климата, са основани на напредналите високоскоростни компютърни програми и симулации. Но днес нито един от първите десет суперкомпютъра не се намира в Европейския съюз. Ето защо не можем повече да си позволим да изоставаме. Трябва да върнем Европа сред световните лидери в областта на суперкомпютрите. Това заяви комисарят по цифровата икономика и общество Мария Габриел при откриването на конференцията на високо ниво в София заедно с министър-председателя Бойко Борисов. Конференцията е организирана от комисар Мария Габриел, Европейската комисия, Българското председателство на Съвета на ЕС и Министерство на образованието и науката.Българският еврокомисар благодари на премиера Борисов за заявения ангажимент страната да участва активно за превръщането на тази амбиция в реалност. България има потенциал да бъде сред водещите в тази инициатива, като се възползва от своя дългогодишен опит и традиции в суперизчисленията и техните приложения.Тя предупреди и за риска, че ако не се действа сега, данните, произведени от европейските научно-изследователски центрове и индустрията, ще бъдат обработвани извън Европа. По този начин ще ставаме все по-зависими от външни за Европа изчисления, доставчици на данни и услуги. Това в крайна сметка ще подтикне европейските изследователи и иноватори да се преместят там, където имат достъп до висококачествените мощности за обработка на данни и високопроизводителните изчислителни технологии. \"Затова нашата дългосрочна амбиция е ясна – да подкрепим създаването на съвместното предприятие EuroHPC и да имаме резултати и видими ползи не само през следващите няколко години, но и след 15, и след 20 години. Сега сме във време на подем и можем да го подхраним с наши, европейски истории на успеха. Истински вярвам, че с обединяване на сили и ресурси, заедно ще постигнем пълно реализиране на съвместното предприятие EuroHPC. Това е една наистина амбициозна европейска инициатива и съм убедена, че имаме потенциал да я реализираме и така Европа да си върне лидерското място в цифровата икономика\", изтъкна още еврокомисарят Мария Габриел.Като комисар по цифровата икономика и общество, тя обяви през февруари плановете на Европейската комисия да инвестира 1 милиард евро в тази свръх технология, която предоставя важни решения на предизвикателствата на нашия ден в областта на медицината, климатичните промени, индустрията. Сега е важен ангажиментът на държавите-членки да се включат в реализирането на амбициозната цел. Вече 16 държави заявиха такъв ангажимент и България е една от тях.  ", "date": "2018.04.19", "title": "Мария Габриел: ЕС има потенциал да се върне в топ 3 на световните компютърни суперсили"}
{"url": "http://www.novinite.bg/articles/158886/Emil-Hristov-se-izvini-na-horata-s-uvrejdaniya-koito-ne-byaha-pusnati-v-NS", "text": "Зам.-председателят на Народното събрание Емил Христов, който е депутат от ГЕРБ, се извини на хората с увреждания, които вчера не бяха пуснати в сградата на парламента. Той отново обясни, че не е знаел, че хората имат пропуски. \"Никой не ме беше информирал\", подчерта Христов и обясни, че решението те да не бъдат допускани до Народното събрание е било взето от охраната. \"Вчера се показа неприятно лице на българския парламент. Извинявам се оттук на всички онези, които вчера видяха това неприятно лице. Извинявам се за изкривената информация, достигнала до тях. Съжалявам, че стигнахме до там. Просто трябваше всички да имаме търпение да изчакаме по- малко от 15 минути\", каза той.  ", "date": "2018.04.19", "title": "Емил Христов се извини на хората с увреждания, които не бяха пуснати в НС"}
{"url": "http://www.novinite.bg/articles/158902/Ot-parlamenta-se-izviniha-che-ne-pusnali-horata-s-uvrejdaniya-vatre", "text": "Извинение за грубото отношение към хората с увреждания дойде от парламента. Вчера те не бяха допуснати в Народното събрание, за да изразят недоволството си. Депутатите се оправдаха с недоразумение и решение на охраната да спази буквално Правилника за вътрешния ред в НС. Въпреки това от опозицията поискаха оставката на заместник-председателя на парламента Емил Христов. \"Извинявам се на хората с увреждания\", заяви зам.-председателят на Народното събрание Емил Христов от трибуната на НС.Христов поясни, че вчера се е показало неприятното лице на българския парламент. Според него истината за случилото се вчера не се знае от всички. Той обясни, че не е знаел, че тези граждани са били допуснати. \"Никой не ме беше информирал\", каза още Емил Христов. По думите му решението за недопускането им от сградата е взето от охраната, а не от него лично.\"За съжаление на мен не ми бе дадена възможност да се срещна с охраната гражданите. Извинявам се оттук на всички онези, които вчера видяха това неприятно лице. Извинявам се за изкривената и недостигнала до тях информация. Съжалявам, че стигнахме до там. Просто трябваше всички да имаме търпение да изчакаме по- малко от 15 минути\", заяви зам.-председателят на Народното събрание Емил Христов.", "date": "2018.04.19", "title": "От парламента се извиниха, че не пуснали хората с увреждания вътре"}
{"url": "http://www.novinite.bg/articles/158904/Maj-vilnya-v-policejski-uchastak-v-Kardjali", "text": "Мъж вилня в полицейски участък в Кърджали. Той бил доведен в районното управление, след като проявил агресия към полицейски служители на пътя. В около 3 часа през нощта полицаи спрели за проверка автомобила, в който той се е возил. Колата била управлявана от 31-годишна жена, на която дрегерът отчел 1,42 промила алкохол.Недоволен от показанията на техническото средство, 40-годишният пътник се държал агресивно към служителите на реда и опитал да ги спре да изпълнят задълженията си. След като бил отведен в полицейското управление, в приемната нанесъл щети на ламперията на стените. Той е задържан за 24 часа заради хулигански действия, агресия срещу полицейски служители и нанесени щети в сградата на РУ-Кърджали. По случая са образувани три бързи производства – за управление на автомобил след употреба на алкохол срещу жената, шофирала колата, за хулигански действия и повреда и унищожаване на чуждо имущество срещу нейния спътник.", "date": "2018.04.19", "title": "Мъж вилня в полицейски участък в Кърджали"}
{"url": "http://www.novinite.bg/articles/158925/Merkel-i-Makron-iskat-speshno-plan-za-reforma-v-evrozonata", "text": "Общата цел на Франция и Германия е до юни да представят обединен фронт за реформа на еврозоната, заяви френският президент Еманюел Макрон след срещата си с канцлера на Германия Ангела Меркел, предаде БНТ.Според Макрон, банковият съюз е част от солидарността, която трябва да демонстрират държавите, които са част от еврозоната. От своя страна Меркел подчерта, че трансатлантическото сътрудничество е от огромно значение, въпреки различията, които Старият континент и Вашингтон имат. Президентът на Франция се приема като двигател за реформите в еврозоната, но германският канцлер е под вътрешен натиск да не допусне германските данъкоплатци да плащат сметките на по-недисциплинирани страни от еврозоната.Това беше първата среща между двамата лидери след въздушните удари в Сирия, инициирани от Съединените щати и подкрепени от Франция и Великобритания. Берлин изрази подкрепа, но не се включи в тях.", "date": "2018.04.19", "title": "Меркел и Макрон искат спешно план за реформа в еврозоната"}
{"url": "http://www.novinite.bg/articles/158918/NAP-obyavi-konkurs-za-217-fiskalni-inspektori", "text": "Национална агенция за приходите търси 217 служители за звеното „Фискален контрол“. Агенцията е обявила конкурси за длъжността „инспектор по приходите”. Те ще работят в екипи и ще извършват фискален контрол на територията на цялата страна.Конкурсите за свободните работни места ще се проведат на два етапа. На първия участниците ще решават тест, чиято цел е да се установят професионалните им знания. Допуснатите до втория етап ще преминат през интервю.Работата на инспекторите във фискалното звено е свързана с физически и документален контрол на стоки с висок фискален риск. Данъчните ще следят как се движат стоките, дали се реализират на територията на България, изнасят ли се за трети страни и дали всички транзакции се отразяват коректно в счетоводните и финансови документи на превозвача, получателя и доставчика. Служителите в звеното ще бъдат обезпечени с транспортни средства и техническо оборудване за изпълнение на функциите си.Кандидатите могат да подадат документи до 24 април, включително, лично или чрез пълномощник с нотариално заверено пълномощно-оригинал, на някой от посочените в обявите адреси.Описание на длъжността, изискванията за заемането й и образци на документи за участие, могат да бъдат намерени на интернет страницата на НАП, в рубрика .", "date": "2018.04.19", "title": "НАП обяви конкурс за 217 фискални инспектори"}
{"url": "http://www.novinite.bg/articles/158897/Glavniyat-sekretar-na-MVR-Atakata-sreshtu-policai-na-macha-e-podgotvena", "text": "\"Успешно е преминала операцията на полицайката, която беше ранена от бомбичка на снощния мач ЦСКА-София – „Левски“. Това съобщи за БНР главният секретар на МВР Младен Маринов. По думите му, нападението срещу полицаите е било предварително подготвено и целенасочено.„Колежката е настанена в ИСУЛ с оглед по-нататъшни действия по опазването на зрението ѝ“, каза главният секретар на МВР.Той обясни защо според него атаката е целенасочена: „Екипът, част от който е била служителката, е т.нар. \"резерв\" от полицейски служители, който е бил разположен във входа на спортното съоръжение зад врата със стъклен прозорец. Този екип има задача, когато има усложнение на обстановката, да реагира. Те не са били на пистата и това, че бомбичката е хвърлена точно срещу тях, говори за една умишлена и предварително подготвена дейност, и мотив да се наранят именно тези служители“.Той съобщи, че са „задържани множество лица, прави се анализ на видеоматериалите, издирват се лица, които на видеоматериалите са с маски“.„Снощи, непосредствено след срещата, бяха задържани 40 човека, днес продължаваме работа с част от тях. Естествено, могат да бъдат задържани и работим по други лица вследствие на резултата от анализ на видеоматериалите“, каза Младен Маринов. „Колегите продължават, има образувано досъдебно производство, което ще се разследва от Столичната дирекция на вътрешните работи“, добави главният секретар на МВР.", "date": "2018.04.19", "title": "Главният секретар на МВР: Атаката срещу полицаи на мача е подготвена"}
{"url": "http://www.novinite.bg/articles/158905/Sindikatat-na-MVR-V-cyal-svyat-zadejstvaneto-na-bomba-se-schita-za-terorizam", "text": "Синдикална федерация на служителите в МВР изрази безпокойство от „трайната тенденция за увеличаване на броя на пострадалите полицаи в резултат на умишлени действия на граждани срещу тях и грубо незачитане на законовите норми”. В официална позиция синдикатите изразиха подкрепа към полицайката, която пострада по време на вечното дерби между „Левски” и ЦСКА в сряда.„В цял свят задействането на самоделно взривно устройство на многолюдно място се приема за тероризъм. И ако в конкретния случай очевидно хулиганските подбуди не ни позволяват да определим деянието като терористичен акт, то категорично можем да се каже, че подобни прояви са част от ширещ се по стадиони и улици терор. Той не е насочен срещу конкретна жертва като пострадалата ни колежка. Насочен е срещу закона, морала, срещу цялото общество”, казват синдикалистите.Те настояват спешно да се предприемат мерки за гарантиране „физическата неприкосновеност на полицая и да се определи зона за сигурност”.„Ако тя бъде нарушена, то представителите на държавата, в лицето на полицията, трябва да имат право да се защитят със всички позволени от закона средства”, смятат още синдикатите. Те искат и по-строги санкции за всеки, демонстриращ агресия или неуважително отношение към органите на реда. „Тези мерки са необходими и изключително спешни, не само защото ще защитят живота на полицейските служители, но и защото българските граждани очакват да имат полиция, която има реални права и защита и може да действа в рискови ситуации, така че да гарантира тяхната сигурност и безопасност”, категорични са синдикалистите.", "date": "2018.04.19", "title": "Синдикатът на МВР: В цял свят задействането на бомба се счита за тероризъм"}
{"url": "http://www.novinite.bg/articles/158909/Andrej-Novakov-oglavi-pregovorite-za-kohezionnata-politika-na-ES-sled-2020-g", "text": "Българският евродепутат Андрей Новаков (ГЕРБ/ЕНП) бе избран за главен преговарящ по основния регламент за Европейските структурни и инвестиционни фондове след 2020г. Решението е без прецедент в историята на България, като част от Европейския съюз (ЕС), поради факта че за първи път българин бива избран на тази позиция. Това се случи по време на пленарната сесия на Европейския парламент (ЕП) в Страсбург. ", "date": "2018.04.19", "title": "Андрей Новаков оглави преговорите за кохезионната политика на ЕС след 2020 г."}
{"url": "http://www.novinite.bg/articles/158913/MVR-i-MMS-obedinyavat-usiliya-sreshtu-vandalizma-po-machove", "text": "Министърът на младежта и спорта Красен Кралев, главният секретар на МВР главен комисар Младен Маринов, директорът на СДВР Ивайло Иванов и зам.-директорът на СДВР Антон Златанов проведоха работна среща. Темата на разговора бе изготвянето на обща стратегия между МВР и ММС срещу вандализма по време на футболни мачове.Спортният министър и представителите на МВР бяха категорични, че затварянето на стадиони и лишаването от домакинства на футболни клубове не е решението на проблема с футболното хулиганство, което води до тежки инциденти. Първата крачка, която ще бъде предприета е, че МВР ще изготви препоръки към ММС, които ще осигурят засилване на контрола на достъпа и персонализация на лицата, които имат достъп до футболните събития. Следващата стъпка, която цели да осигури спокойствието на стадионите, ще бъде организирането на работна група между представители на МВР, ММС, БФС и двете парламентарни комисии – Комисията по въпросите на децата, младежта и спорта и Комисията по вътрешна сигурност и обществен ред. Целта на работната група ще бъде изработване на ефективни законодателни промени, които да доведат до засилване на личната отговорност. Ще бъдат изготвени промени в Наредбата за лицензиране на стадионите и спортните съоръжения и в Закона за опазване на обществения ред при провеждането на спортни мероприятия.Първата стъпка, около която се обединиха МВР и ММС, е Националният стадион “Васил Левски” да бъде оборудван изцяло със система за контрол на достъпа, за да може да поеме основните рискови футболни срещи.Първата работна среща между, МВР, ММС, БФС и представители на двете парламентарни комисии ще се проведе утре, 20.04.2018 г. /петък/  от 14:00 часа на Националния стадион “Васил Левски”. След срещата са предвидени изявления за медиите.", "date": "2018.04.19", "title": "МВР и ММС обединяват усилия срещу вандализма по мачове"}
{"url": "http://www.novinite.bg/articles/158911/Pirogov-shte-poema-rabotata-na-lichnite-lekari-prez-noshtta-i-pochivnite-dni", "text": "\"Пирогов\" има готовност от 1-ви май да предложи на личните лекари в София да поеме 24-часовата им неотложна помощ (разположение) чрез сключване на договори с обновения, разширен и модернизиран медицински център към УМБАЛСМ \"Н. И. Пирогов\".Всички общопрактикуващи лекари са задължени по закон да предоставят на своите пациенти неотложна 24-ва медицинска помощ. Сключвайки подобен договор с Медицинския център на \"Пирогов\", джипитата в София ще предоставят на своите пациенти достъп до всички специалисти на университетската болница \"Пирогов\" дори през почивните и празничните дни.Всички общопрактикуващи лекари, които желаят да се възползват от услугата, могат да се обърнат към управителя на Медициски център \"Пирогов\" д-р Силвия Чолакова на телефон 0887/239001. ", "date": "2018.04.19", "title": "„Пирогов“ ще поема работата на личните лекари през нощта и почивните дни"}
{"url": "http://www.novinite.bg/articles/158878/Sadat-reshava-da-ostane-li-v-aresta-jenata-blasnala-10-parkirani-koli", "text": "Младата шофьорка с луксозния джип, която блъсна 10 паркирани коли застава пред съда. Магистратите в Пловдив трябва да решат дали тя да остане в ареста, или мярката й ще бъде променена.Танцьорката Габриела Медарова помете 10 паркирани коли в пловдивския квартал „Кючук Париж”, след което заряза повредения си джип и избяга. След залавянето й полицаите установиха, че тя е карала пияна и дрогирана.Срещу Габриела има повдигнати три обвинения, като за едно от тях тя може да получи до 3 години лишаване от свобода.", "date": "2018.04.19", "title": "Съдът решава да остане ли в ареста жената, блъснала 10 паркирани коли"}
{"url": "http://www.novinite.bg/articles/158898/Advokati-za-aresta-na-Desislava-Ivancheva-Tova-beshe-nenujno-zrelishte", "text": "\r\nДнес прокуратурата решава дали да бъде поискан постоянен арест за кмета на столичния район \"Младост\" Десислава Иванчева и за останалите двама задържани. Ръководителят на специализираната Иван Гешев каза за БНТ, че са събрани достатъчно доказателства преди да се пристъпи към ареста на Иванчева. А адвокатите Иво Найденов и Людмил Рангелов определиха ареста като ненужно зрелищен.\r\nСпоред ръководителя на Специализираната прокуратура Иван Гешев, обвинението срещу кмета на Младост се основава на специални разузнавателни средства и е трудно да се повярва на защитната теза, че парите може да са подхвърлени.\r\n\r\nДесислава Иванчева престоя повече от 4 часа с белезници на кръстовище в центъра на София в час пик и това предизвика противоречиви коментари.\r\n\r\nСпоред адвокатите Иво Найденов и Людмил Рангелов е било възможно да се избере друго място и за задържането на Иванчева, както и за броенето на банкнотите.\r\n\r\n\r\nЗаради пълното съдействие на посредника, който е направил самопризнания, е възможно той да бъде освободен.\r\n  ", "date": "2018.04.19", "title": "Адвокати за ареста на Десислава Иванчева: Това беше ненужно зрелище"}
{"url": "http://www.novinite.bg/articles/158900/Dadoha-hod-na-deloto-za-vzrivovete-kraj-Petolachkata", "text": "\r\nРайонен съд Ямбол даде ход на делото за взривовете край Петолъчката, които станаха през юни 2012 г. Загинаха трима работници, осем бяха тежко ранени.\r\nОбвиняеми са собственикът на фирмата „Берета трейдинг\", началникът на производството и проектантът на взривните работи.Те са обвинени, че не са взели необходимите мерки за безопасност при работа с взривни вещества. За подобно провинение е предвидено наказание от 5 до 15 години затвор. На днешното заседание са призовани 15 от общо 60 свидетели.  ", "date": "2018.04.19", "title": "Дадоха ход на делото за взривовете край Петолъчката"}
{"url": "http://www.novinite.bg/articles/158901/Momicheto-pomlyalo-10-koli-v-Plovdiv-se-razkaya-pred-sada", "text": "21-годишната шофьорка, която през уикенда удари 10 паркирани автомобила в Пловдив, се разплака и заяви, че съжалява на влизане в съдебната зала, където ще се гледа мярката й за неотклонение. Младата Габриела била с нервен срив - плачела постоянно в килията си, каза адвокатът ѝ Орлин Търновалийски, цитиран от БТВ.Габриела Медарова напусна местопроизшествието, но беше идентифицирана и задържана от полицията. В кръвта й бяха открито над 1,3 промила алкохол, както и следи от употреба на канабис.Обяснението ѝ защо се качила пияна зад волана било, че не ѝ платили и нямала пари за такси. Габриела Медарова твърди, че пушила марихуана след ПТП-то, за да се успокои.Тя твърди, че не е бягала от местопроизшествието, а просто за 10 минути отишла до дома си.", "date": "2018.04.19", "title": "Момичето, помляло 10 коли в Пловдив, се разкая пред съда"}
{"url": "http://www.novinite.bg/articles/158875/Do-25-gradusa-dnes-v-planinite-moje-da-prevali", "text": "Днес преди обяд ще е слънчево, но по-късно през деня на отделни места облачността временно ще се увеличи. Главно в планинските райони, ще превали краткотраен дъжд, придружен с гръмотевици.Ще духа слаб, в Дунавската равнина - до умерен северозападен вятър. Минималните температури ще са между 6 и 11 градуса, максималните - между 20 и 25 градуса. Вечерта и през нощта срещу петък вятърът в източните райони ще се ориентира от север-североизток, ще се усили и с него ще започне да нахлува сравнително хладен въздух. Превалявания ще има на повече места, сочи прогнозата на НИМХ-БАН.По Черноморието преди обяд ще бъде предимно слънчево. Около и след обяд облачността ще се увеличи, но през деня вероятността за валежи е малка. Ще духа слаб до умерен вятър от север-северозапад. Максималните температури ще са 18-20 градуса. Температурата на морската вода е 11-12 градуса. Вълнението на морето ще бъде 2 бала. Над планините преди обяд ще е предимно слънчево, но по-късно през деня облачността ще се увеличи и ще е по-често значителна. На места, главно в масивите в западната половина на страната, ще превали и прегърми. Ще духа умерен до силен вятър от север-северозапад. Максималната температура на височина 1200 метра ще е около 13 градуса, на 2000 метра - около 6 градуса.", "date": "2018.04.19", "title": "До 25 градуса днес, в планините може да превали"}
{"url": "http://www.novinite.bg/articles/158917/Policai-ot-Rakovski-arestuvani-za-grabeji-i-iznudvaniya", "text": "Сред задържаните е началникът на районното управление в Раковски. По първоначална информация арестуваните са разследвани за въоръжени грабежи и изнудване.", "date": "2018.04.19", "title": "Полицаи от Раковски арестувани за грабежи и изнудвания"}
{"url": "http://www.novinite.bg/articles/158883/EK-Ima-napredak-v-politicheskite-kriterii-v-Makedoniya", "text": "\r\nПрез изминалата година Македония направи напредък в изпълнението на политическите, икономическите и демократичните критерии, оценява Европейската комисия в доклада за напредъка на страната въз основа на който препоръча да започнат преговори за нейното членство в ЕС.\r\nПо отношение на политическите критерии докладът отчита, че държавата най-накрая е преодоляла най-сериозната политическа криза от 2001 г. насам.\r\nТрудностите в процеса на формиране на ново правителство завършиха на 27 април 2017 г. с нападенията в парламента, които бяха най-тежко осъдени от международната общност. Насилието в народното събрание е атака срещу демокрацията и отговорността за това трябва да бъде установена, казват от ЕК.\r\nОт май 2017 г. новото, ориентирано към реформи, правителство предприе стъпки по отношение \"заробването на държавата\" чрез постепенно укрепване на демокрацията и върховенството на закона. Извършват се значителни промени в приобщаваща и отворена политическа атмосфера. Местните избори през октомври потвърдиха подкрепата на гражданите за европейските политики на правителствената коалиция. Парламентът продължава да функционира и ключови парламентарни органи се ръководят от представители на опозицията.\r\nЕК препоръчва на парламента да укрепи своята законодателна и надзорна функция и да ограничи използването на съкратените процедури при законодателни действия. Препоръчва се функционален надзор върху работата на правителството и разузнавателните служби, както и защитата на правата на човека и основните свободи. Всяка форма на преднамерени действия за проваляне или нарушаване на процедурите, които биха попречили на функционирането на парламента, трябва да се избягва, а политическите партии трябва да засилят своите демократични възможности, което ще доведе до по-демократични политически процеси в страната, посочва ЕК в доклада за Македония.\r\nМеждуетническите отношения остават чувствителни. Като цяло ситуацията е спокойна, но случаите на инциденти и изявления предизвикват напрежение. Новото правителство показа ангажимент да се справи с предизвикателствата в това отношение като подобри междуетническите отношения, повиши доверието сред общностите и приложи Охридското споразумение.\r\nИзпълнението на Рамковото споразумение, което прекрати конфликта от 2001 г., трябва да бъде наблюдавано по прозрачен и всеобхватен начин, препоръчва ЕК.\r\nДемократичното управление се подобри. Новото правителство предприе стъпки за освобождаване на \"хванатата в капан държава\" чрез по-прозрачни стъпки. То показа политическа воля за изпълнение на програмата за реформи, необходима за сближаване на ЕС, а независими, регулаторни, надзорни и консултативни органи започнаха да работят по-ефективно, се казва в доклада.\r\nГражданското общество продължава да играе конструктивна роля в подкрепа на демократичните процеси и за по-голяма прозрачност. От втората половина на миналата година значително се промени климатът, в който организациите на гражданското общество се развиват активно, а правителството показва ангажимент за диалог и сътрудничество с тях. ЕК оценява необходимостта от по-нататъшно подобряване на правната, финансовата и политическата рамка за по-нататъшно подобряване на условията за гражданското общество.\r\n  ", "date": "2018.04.19", "title": "ЕК: Има напредък в политическите критерии в Македония"}
{"url": "http://www.novinite.bg/articles/158889/Kyurdite-v-Siriya-plenili-djihadist-svarzan-s-atentatite-ot-11-9", "text": "Германски джихадист от сирийски произход, обвинен в участие в планирането на атентатите от 11 септември 2001 г. в САЩ, е заловен от кюрдските сили в Сирия, заяви кюрдски командир, цитиран от Франс прес. \"Мохамед Хайдар Заммар е бил заловен от кюрдските сили за сигурност в Северна Сирия и бива разпитван\", каза кюрдският офицер без повече подробности. Пленникът, който е на възраст между 50 и 60 години, е обвинен, че е вербувал изпълнители на атентатите от 11 септември 2001 г. в Ню Йорк и Вашингтон. През декември 2001 г. той е бил задържан в Мароко в операция с участие на агенти на ЦРУ и предаден на сирийските власти две седмици по-късно. В Германия, където срещу него е издадена заповед за задържане за принадлежност към терористична организация, някои депутати обвиниха правителството си, че не полага достатъчно усилия да защити германски гражданин, който може да бъде изтезаван и съден в несправедлив процес. През 2007 г. сирийски съд го осъжда на 12 години затвор за принадлежност към \"Мюсюлманскитебратя\", за което тогава е можело да се наложи смъртно наказание. Четири години по-късно обаче, при избухването на конфликта в Сирия, много ислямистки затворници са пуснати на свобода и се присъединяват към джихадистки групировки. Групировката \"Ислямска държава\" известно време контролираше северни и източни райони на Сирия, откъдето бе прогонена от подкрепяните от САЩ кюрдски милиции.", "date": "2018.04.19", "title": "Кюрдите в Сирия пленили джихадист, свързан с атентатите от 11/9"}
{"url": "http://www.novinite.bg/articles/158877/Dva-chasa-operiraha-ranenata-policajka-nyama-da-zagubi-okoto-si", "text": "Полицайката, която бе ранена след хвърлена бомбичка от публиката на сектор \"Б\" по време на дербито между ЦСКА и Левски, няма да загуби окото си, съобщиха медици пред НОВА.„Днес съм много по-голям оптимист. Операцията протече много гладко за този тип тежки травми. Оперирахме снощи между полунощ и 2 часа през нощта. Възстановихме целостта на окото. Зашихме роговицата. Извадихме чуждо чуждо тяло от окото – стъкло с размери 4,5мм/2,5мм/2мм\", заяви началникът на Очната клиника в ИСУЛ.\"Отстранихме и наранената леща, която беше почнала да помътнява, тоест имахме процес на травматична катаракта. Важното е, че в своята цялост задната капсула е запазена, така че на втори етап бихме могли да мислим за имплантиране на вътреочна леща\", обясни той.\"Приключихме операцията с частична предна витрактомия. Окото няма да бъде загубено, а точна оценка на зрението можем да дадем след 3 до 6 месеца. Предстоят допълнителни операции”, добави медикът.Жената пострада от бомбичка по време на дербито „Левски” - ЦСКА. Самоделното взривно устройство е избухнало до стъклена врата, като парчета от нея са ранили сериозно служителката на реда.", "date": "2018.04.19", "title": "Два часа оперираха ранената полицайка, няма да загуби окото си"}
{"url": "http://www.novinite.bg/articles/158881/Okarvaveniyat-mach-mejdu-Levski-i-CSKA-vleze-v-svetovnite-agencii", "text": "Дербито между Левски и ЦСКА влезе в световните новинарски емисии и агенции. Причината е, че двубоят бе окървавен, след като двама полицейски служители пострадаха след хвърлена бомбичка от публиката на сектор \"Б\". Сериозно бе ранена униформена служителка на МВР. Полицайка е с ранено лице от счупено стъкло, след като бомбичката избухна до входа на стадиона, съобщи BBC.Те цитират заместник-директорът на СДВР старши комисар Антон Златков, който потвърди, чежената е претърпяла операция, за да бъде извадено натрошено стъкло от окото й.", "date": "2018.04.19", "title": "Окървавеният мач между Левски и ЦСКА влезе в световните агенции"}
{"url": "http://www.novinite.bg/articles/158893/Shefat-na-CRU-e-razgovaryal-za-zadarjanite-amerikanci", "text": "На срещата си този месец със севернокорейския лидер Ким Чен-ун директорът на ЦРУ Майк Помпейо е повдигнал и въпроса за положението на трима американски граждани, задържани в Северна Корея, предаде Асошиейтед прес.Агенцията се позовава на високопоставен служител на Белия дом, пожелал да остане анонимен. На пресконференция в сряда с японския премиер Шиндзо Абе американският президент Доналд Тръмп каза, че САЩ и Северна Корея преговарят за освобождаването на американците и добави: \"Правим всичко по силите си\".Служителят на Белия дом каза, че Тръмп се надява те скоро да бъдат освободени. Американският президент смята, че има голям шанс да се постигне освобождаването им, но не пожела да каже дали това е предварително условие, за да се срещне с Ким.Тръмп също каза, че е обещал на Абе да работи усилено за връщане на Токио на японските граждани, отвлечени в Северна Корея. Според Токио няма сведения за съдбата на поне дузина японци, за които се смята, че са били отвлечени през 70-те и 80-те години.", "date": "2018.04.19", "title": "Шефът на ЦРУ е разговарял за задържаните американци"}
{"url": "http://www.novinite.bg/articles/158884/Shvejcariya-udaljava-ogranichenieto-za-razreshitelni-za-rabota-za-balgari-i-rumanci", "text": "\r\nШвейцарското правителство реши да удължи с една година ограничението на броя разрешителни за работа за българи и румънци до малко под 1000, информира швейцарската телеграфна агенция (ATS).\r\nТакава предпазна клауза има в споразумението за свободно движение между Швейцария и двете страни. Между 1 юни 2018 година и 31 май 2019 година общо 996 разрешителни за работа могат да бъдат издадени на български и румънски мигранти, уточни вчера правителството. Такова решение бе взето и през юни миналата година, когато за първи път беше активирана предпазната клауза.\r\nСвободното придвижване на граждани на България и Румъния влезе в сила през юни 2016 година, но с опцията да се ограничава броят на разрешителните за работа всяка година, ако това е в ползва на местната работна сила. Клаузата може да бъде активирана до 2019 година.Както и миналата година швейцарското правителство е особено обезпокоено, че голяма част от работниците от двете страни заемат сезонни работни места в сектор с над средното равнище на безработица.\r\nМежду 2016 и 2017 година, точно след въвеждането на свободното движене на хора, нетната миграция от България и Румъния се е увеличила над два пъти на фона на спад на миграцията от другите страни от ЕС.\r\nШвейцария за първи път активира през 2012 година такава предпазна клауза - будещ спорове инструмент в сложните отношения на страната с ЕС - за да ограничи броя на пристигащите от новите страни членки на Евросъюза, присъединили се през 2004 година.\r\nБерн реши също така да разшири обхвата на клаузата за всички страни членки на ЕС на следващата година, но бе силно критикуван от Брюксел. Оттогава ограниченията не могат да бъдат прилагани за 17-те страни членки, присъединили се преди 2004 година. \r\n  ", "date": "2018.04.19", "title": "Швейцария удължава ограничението за разрешителни за работа за българи и румънци"}
{"url": "http://www.novinite.bg/articles/158894/Zaradi-sankciite-na-SASht-Yaponiya-spira-vnosa-na-ruski-aluminij", "text": "Доставките на алуминий от Русия за Япония са прекратени в резултат на въведените от САЩ санкции, заяви директорът на \"Rusal Japan\" Кунихиро Хигаси, цитиран от БГНЕС. „Отменени са по-нататъшните доставки на алуминий. Нашите купувачи казаха, че не могат да осъществяват плащания на компанията „Русал“, което е свързано с наскоро въведените санкции на САЩ. Такива уведомления идват при нас едно след друго. Въпросът е, че уреждането на сметките при покупка на алуминий от Япония се осъществява в долари. А при покупката на валута от американските банки трябва да се посочва целта на сделката. И когато бъде споменато името на „Русал“, може да възникнат проблеми“, каза Хигаси пред ТАСС. По неговите думи вече натоварените кораби няма да бъдат спрени, но по-нататъшни планирани доставки няма да се осъществяват. По данни на \"Rusal Japan\" на Русия се падат около 15% от внасяния в Страната на изгряващото слънце алуминий – около 230 000 тона. Цялото това количество идва от „Русал“. А тази руска компания беше поставена в санкционния списък на САЩ. ", "date": "2018.04.19", "title": "Заради санкциите на САЩ Япония спира вноса на руски алуминий"}
{"url": "http://www.novinite.bg/articles/158895/Merkel-i-Makron-shte-se-sreshtnat-dnes-v-Berlin", "text": "\r\nВ Берлин днес ще разговарят канцлера на Германия - Ангела Меркел и френският президент Еманюел Макрон. Основната тема - опит за изработване на обща позиция за реформи в Еврозоната.\r\nСпоред предварителната информация Меркел ще подкрепи идеята на Макрон за Европейски валутен фонд, но с достатъчно силен надзор на отделните правителства.\r\nСпоред френския държавен глава промените са необходима крача по пътя към банковия съюз и създаването на бюджетен капацитет в подкрепа на стабилността и конвергенцията в еврозоната.\r\nМеркел обаче е под вътрешен натиск да не допусне германските данъкоплатци да плащат сметките на по-недисциплинирани страни от еврозоната. Очаква се двамата лидери да засегнат и темата за Сирия.\r\n  ", "date": "2018.04.19", "title": "Меркел и Макрон ще се срещнат днес в Берлин"}
{"url": "http://www.novinite.bg/articles/158896/Zemetresenie-kraj-AEC-Busher", "text": "Земетресение с магнитуд 5,9 по Рихтер беше регистрирано в южната иранска провинция Бушехр, където има атомна електроцентрала, предаде Ройтерс, като се позова на държавната телевизия.Според Геофизичния институт на САЩ трусът е бил с магнитуд 5,5. Той е регистриран тази сутрин на около 100 километра източно от град Бушехр, посочва Асошиейтед прес.Близо до града се намира АЕЦ Бушехр - единствената действаща атомна електроцентрала в Иран. Държавната телевизия не съобщи за поражения в централата.Засега няма данни за пострадали хора или материални щети.Земетресението е било усетено в Бахрейн и на други места в Персийския залив.", "date": "2018.04.19", "title": "Земетресение край АЕЦ „Бушер“"}
{"url": "http://www.novinite.bg/articles/158879/Stabilizirano-e-sastoyanieto-na-patriarh-Neofit", "text": "\r\nВчера патриарх Неофит беше приет в кардиологията на столичната болница Токуда заради влошено здравословно състояние. Тази сутрин беше даден брифинг за неговото състояние.\r\n  ", "date": "2018.04.19", "title": "Стабилизирано е състоянието на патриарх Неофит"}
{"url": "http://www.novinite.bg/articles/158899/Vulkan-izrigna-v-Yaponiya", "text": "Вулканът Йо Яма изригна в Япония и принуди властите да забранят достъпа до върха, но няма данни за жертви или разрушения, предаде Ройтерс.Вулканът изхвърли в небето облаци дим и камъни. Той е висок 1298 метра и се намира на остров Кюшу.Степента на предупреждение за Йо Яма беше повишена от втора на трета по петстепенната скала на Япония.Телевизията излъчи кадри, показващи сивкав дим, издигащ се от няколко места на вулкана. Японската метеорологична служба заяви, че камъни от вулкана могат да бъдат изхвърлени на 2 километра.\r\n\r\n\r\n\r\n ", "date": "2018.04.19", "title": "Вулкан изригна в Япония"}
{"url": "http://www.novinite.bg/articles/158914/Germaniya-gotova-da-prieme-novi-10-000-bejanci", "text": "Правителството на Германия е съгласно да приеме още 10 000 бежанци от Северна Африка и Близкия изток като част от програма на Европейския съюз. Това заяви днес европейският комисар за миграцията, вътрешните работи и гражданството Димитрис Аврамопулос, цитиран от ДПА. Германия се е съгласила с плана по-рано тази седмица, допълва той пред германската медийна група \"Функе\", предаде бТВ. \"Германското правителство отново е на предна линия по въпросите на международната солидарност\", заяви той.След като други държави от ЕС се съгласиха да приемат 40 000 бежанци, целите на програмата бяха постигнати и вероятно ще бъдат надхвърлени, каза Аврамопулос преди среща с германския вътрешен министър Хорст Зеехофер в Берлин.Програмата, обявена миналото лято, има за цел да осигури пряк и сигурен маршрут до Европа за най-нуждаещите се от убежище. До есента на 2019 г. най-малко 50 000 човека, предимно от Северна Африка, би трябвало да намерят нов дом в ЕС.Аврамопулос призовава Германия да премахне граничния контрол, въведен по време на бежанската криза, при която 890 000 души потърсиха убежище в страната през 2015 г. Шенгенската зона позволява възобновяване на граничния контрол в периоди на криза, но Аврамопулос каза, че не може да допусне това да продължава неограничено.\"Трябва бързо да се върнем към нормалното функциониране на Шенгенската система\", заяви той. Германия планира да удължи контрола на границата с Австрия след изтичащия през май краен срок.", "date": "2018.04.19", "title": "Германия готова да приеме нови 10 000 бежанци"}
{"url": "http://www.novinite.bg/articles/158891/Bryuksel-zabranyava-izlachvaneto-na-machovete-ot-Svetovnoto-po-futbol-v-centara", "text": "\r\nКметството на Брюксел съобщи, че няма да позволи мачовете от предстоящото Световно първенство по футбол в Русия да бъдат излъчвани на голям екран в центъра на града.\r\nПричината е, че полицията ще се затрудни с осигуряването на обществения ред. Площадът, където досега мачовете бяха предавани, бе една от възможните цели за терористичен удар, уточниха по-рано службите за сигурност.\r\nМиналата есен в центъра на Брюксел избухнаха размирици след мач, в който Мароко се класира за Световната купа. Впоследствие полицията назначи служител, който да следи календара на спортните събития и да предупреждава, когато предстои \"опасен\" мач.\r\nВъпреки новата забрана, мачовете ще бъдат показвани на екрани в имигрантските квартали \"Моленбек\" и \"Жет\", както и в заведения в централната градска част. В Брюксел живеят граждани на 184 страни.\r\n  ", "date": "2018.04.19", "title": "Брюксел забранява излъчването на мачовете от Световното по футбол в центъра"}
{"url": "http://www.novinite.bg/articles/158920/Otkazat-ot-imunizacii-razbolyava-vse-poveche-evropejci", "text": "Намаляващото обществено доверие към ваксинирането е сериозно предизвикателство, което вече оказва своя ефект върху здравето, заяви Европарламентът. Епидемиологичните данни показват значителни пропуски в приемането на ваксинациите, а също и нива на покритие, които са твърде ниски, за да осигурят адекватна защита на населението от болести, предотвратими чрез ваксинация. Това отбелязват със загриженост евродепутатите в резолюция, гласувана днес.Широко разпространеното и растящо колебание спрямо ваксинирането вече има последици като предотвратима епидемия на дребна шарка в няколко държави. Евродепутатите подчертават, че ваксините са стриктно изпробвани в изпитания с множество стадии и че са редовно преоценявани. Те също така приветстват предстоящото начало на съвместна акция, съфинансирана от Здравната програма на ЕС, за увеличаване на броя на хората, които са ваксинирани. Евродепутатите насърчават и ЕК да засили подкрепата си за националните усилия за ваксиниране. Те предлагат укрепване на правната база на ЕС за покритието на имунизациите и призовават Комисията да осигури по-хармонизиран и по-добре съгласуван график за ваксиниране в целия ЕС.Евродепутати призовават за повече прозрачност в производството и оценяването на ваксини и техните помощни средства, финансирането на независими научни програми и възможните странични ефекти от ваксините, за да се възстанови доверието в имунизациите. Те също така подчертават, че учените трябва да докладват всеки конфликт на интереси, а онези, които попадат в конфликт на интереси, трябва да бъдат изключвани от комисиите за оценяване. Конфиденциалността на разискванията на комисията за оценяване на Европейската агенция по лекарствата също трябва да бъде повдигната и научните, а научните и клинични данни трябва да станат публични. Евродепутатите подкрепят и започването на базиран на фактите и научно обоснован диалог с гражданското общество, за да се предотврати разпространението на недостоверна, подвеждаща и ненаучна информация за ваксините.Евродепутати заявяват, че няма как да бъде обоснован фактът, че цената на пълен пакет ваксини за едно дете през 2014 г. е била 68 пъти по-висока отколкото през 2001 г. Те подкрепят съществуващо споразумение, позволяващо груповото закупуване на ваксини, като по този начин държавите членки обединяват покупателната си способност.„Важно е да отбележим, че хората в България, които избират да не се ваксинират, са в двете крайности на социума. Една част от тях са с над средния стандарт на живот и имат достъп до свръхинформация. Друга част са под прага на бедност, с минимален или никакъв достъп до здравеопазване и информираност. Необходимо е да се комуникира с малцинствените групи, но и с тези с висок стандарт. Нужна е превенция и по отношение на бежанците, чийто здравен статус е неизвестен. Повишаването на информираността относно ползите от ваксинирането е от ключово значение за общественото здраве“, коментира българският евродепутат Момчил Неков.Според приблизителни изчисления ваксинирането предотвратява 2,5 милиона смъртни случая по света годишно и намалява разходите за специфично лечение на болести, включително антимикробно лечение, се казва в резолюцията. Евродепутатите отбелязват, че между 2008 и 2015 г. в Европа е имало 215 000 случая на болести, предотвратими чрез ваксинация, включително грип. Дребната шарка е тежка болест, а от началото на 2016 г. в ЕС са докладвани 57 смъртни случая, причинени от нея. Според Европейския център за контрол и превенция на заболяванията най-много случаи на заболяването са докладвани от Румъния (5 224), Италия (4 978), Гърция (1 398) и Германия (906) между 1 февруари и 2017 г. и 31 януари 2018 г. Това се равнява на съответно 35%, 34%, 9% и 6% от всички случаи, докладвани от държавите в ЕС/ЕИП. От 1 януари 2018 г. насам са докладвани седем смъртни случая в 4 страни – Румъния (3), Италия (2), Гърция (1) и Франция (1).Евродепутатите също така посочват, че имунизацията чрез ваксиниране помага за справянето с антимикробната резистентност (АМР). В плана си за борба с АМР ЕК обяви стимули за подобряването на диагностиката, намирането на антимикробни алтернативи и ваксини.Комисията се призовава да представи инициатива за засилено сътрудничество срещу заболявания, предотвратими чрез ваксинация, през второто тримесечие на 2018 г.", "date": "2018.04.19", "title": "Отказът от имунизации разболява все повече европейци "}
{"url": "http://www.novinite.bg/articles/158922/ES-zatyaga-pravilata-sreshtu-prane-na-pari-i-finansirane-na-terorizam", "text": "По време на пленарното заседание на Европейския парламент днес бе проведен дебат относно приемането на Петата директива за борба срещу изпирането на пари и финансирането на тероризма. Емил Радев от ЕНП-ГЕРБ, в качеството му на докладчик от страна на групата на ЕНП по досието, заяви, че директивата осъвременява европейското законодателство в крак с нови технологични развития, които позволяват на престъпници и терористи да финансират своите дейности.Той постави акцент върху две основни промени, които ще доведат до по-ефективна борба срещу финансирането на тероризма. На първо място, за първи път виртуалните валути ще бъдат обхванати от европейско законодателство за борба срещу изпирането на пари, подчерта евродепутатът. „Така вече обменните платформи между виртуални и фиатни валути, както и портфейлите за виртуални валути, ще трябва да бъдат регистрирани, както и да извършват проверки на клиентите, премахвайки анонимността, досега асоциирана с тях.“, обясни той. Според Радев, въвеждането на определение на виртуални валути също осъвременява европейското законодателство.Емил Радев приветства още намаляването прага за идентифициране на държателите на предплатени карти от 250 на 150 евро, което според него е станало особено наложително, имайки предвид използването на този вид карти за наемане на колата, с която са избягали извършителите на атентатите в Париж.Българският евродепутат не пропусна да отбележи и ефекта на директивата върху бизнеса чрез увеличената прозрачност за действителните собственици на фирми и доверителни фондове. Той поясни, че целта на това изменение да се предотвратят практики за укриване на данъци.Емил Радев заяви в заключение, че постигнатото споразумение е важно не само защото ще подпомогне работата на съответните служби в разследването на изпиране на пари и финансирането на тероризма, но и защото доказва на престъпниците неуморните усилия на Европейския съюз и държавите-членки за намаляване на нелегалните парични потоци. Затова той призова за бързо привеждане на директивата в националните законодателства. ", "date": "2018.04.19", "title": "ЕС затяга правилата срещу пране на пари и финансиране на тероризъм"}
{"url": "http://www.novinite.bg/articles/158885/Jotova-Ne-e-seriozno-da-komentirame-Plevneliev-Jalko-e-che-tozi-chovek-e-bil-prezident", "text": "Вицепрезидентът Илияна Йотова смята, че не е сериозно критиките на бившия държавен глава Росен Плевнелиев към наследника му Румен Радев да бъдат коментирани.Изявлението ѝ бе по повод на последните изявления на Плевнелиев, че „не един и двама президенти” са му звъняли да му кажат, че Радев се опитва да разделя в ЕС и че руши българската държавност, появявайки се \"бос, по мускули и по потник\".„Сериозно ли искате да коментирам бившия президент. Жалко е, че този човек е бил президент на България. Очевидно има други мечти и неща, за които мисли”, заяви Йотова пред бТВ явно намеквайки за любовната афера на Плевнелиев със синоптичката Деси Банова.Според вицепрезидента позицията на българското правителство по случая с отровения Сергей Скрипал е правилна. България не е сама в това решение и сме в група с държави, които запазихме ценното да сме посредници между двата лагера, каза тя.Според Йотова страната ни е в деликатна позиция и заради европредседателството. „Ако трябва да говорим за ролята на България в трудни моменти – да, председателството е успешно досега, но трябва да се реагира с повече самочувствие”, посочи Йотова.Като успех тя коментира и поставената тема за Западните Балкани, както и новината, че две страни (Македония и Албания) ще получат покана за преговори.„За този успех работят много хора, не само Борисов. България беше постоянна в желанието и предложенията си”, каза Йотова.Тя посочи, че няма войни между институциите, а истини, които обществото чува от страната на президента.„От последните избори насам Цветан Цветанов това работи – да следи какво казва Радев и да го ругае публично. Президентът и аз сме мажоритарен избор, Цветанов дори не спечели преференциите във Велико Търново”, каза вицепрезидента.Йотова коментира и широко коментираните думи на президента Радев за това, че България днес е тъмна строителна площадка.По думите ѝ няма човек в България, който да е убеден, че нещата със сделката за ЧЕЗ са чисти и добави, че това е част от метафората за „тъмната площадка.”По повод протестите на родителите на деца с увреждания Йотова посочи, че би поискала оставката на социалния министър заради чиновническия подход.", "date": "2018.04.19", "title": "Йотова: Не е сериозно да коментираме Плевнелиев. Жалко е, че този човек е бил президент"}
{"url": "http://www.novinite.bg/articles/158888/Cacarov-se-zasegna-ot-kritikite-na-Zaharieva-za-aresta-Tova-poziciya-na-celiya-kabinet-li-e", "text": "Позиция на целия кабинет ли е твърдението, че при ареста на кметицата на \"Младост\" са прехвърлени границите.Това попита главният прокурор Сотир Цацаров по повод думите на вицепремиера Екатерина Захариева за показния арест на кметицата на столичния район \"Младост\".В интервю за агенция \"фокус\" от Рим, където е на работно посещение, главният прокурор казва, че всеки има право на позиция. Смущаващо в случая обаче било, че думите \"прехвърлиха се границите\" идват от вицепремиера, отговорен за съдебната реформа, а позицията е изказана на официален брифинг на Министерския съвет.\"Въпросът е какво послание, какъв сигнал излъчват тези думи към Специализираната прокуратура и особено към новосъздадената Комисия за противодействие на корупцията, при положение че в случая става дума за първото им общо разследване за тежко корупционно престъпление, коментира Цацаров. - Въпросът е доколко това послание кореспондира широко прокламираните и от самата министър Захариева антикорупционни политики на правителството. Най-после въпросът е дали твърдението, че още първите успешни съвместни действия на прокуратурата и комисията са прехвърлили границата, е позиция на целия кабинет, която неговият вицепремиер огласява на глас. Ако посланието, отправено към нас, е, че има граница, която ние не трябва да преминаваме, за мен очевидно има пълно разминаване между официалните декларации за борба с корупцията и действителните очаквания, които изпълнителната власт има.\"Главният прокурор добавя, че няма представа за какъв анализ говори министър Захариева, когато заявява, че по случая ще се извърши анализ.\"Няма как обаче тя или който и да е друг представител на изпълнителната власт да има участие в анализа на доказателствата по това дело, което по закон е правомощие само на наблюдаващите прокурори и на разследващите органи. Иначе досега на анализи, планове и пътни карти сме се нагледали достатъчно. Отдавна вече е време за действие\", казва още той.Със сходна позиция, отново пред „Фокус“, излезе и председателят на новата антикорупционна комисия (КПКОНПИ) Пламен Николов. Прокуратурата си свърши работата по единствения възможен по закон начин по случая с кметицата на столичния район \"Младост\", каза той.\"Ако не ме лъже паметта, чл. 162 от Наказателно-процесуалния кодекс предвижда как се извършва претърсване и изземване. Чл. 162, разбира се, говори за помещения, но в конкретния случай се прилага аналогично и за автомобил. Нашият закон е категоричен, че това процесуално-следствено действие, за да има после стойност, трябва да се извърши в присъствието на лицето, което ползва в случая автомобила, т.е. г-жа Иванчева. Единственият възможен начин да се извърши това претърсване е в присъствието на г-жа Иванчева и тя трябва да бъде поканена първоначално – дори законът го предвижда – да предостави търсените вещи, а след това започва и самото претърсване. Така че няма друг начин, по който да бъде извършено“, обяснява той.", "date": "2018.04.19", "title": "Цацаров се засегна от критиките на Захариева за ареста: Това позиция на целия кабинет ли е?"}
{"url": "http://www.novinite.bg/articles/158926/Nikola-Dimitrov-Makedoniya-v-NATO-i-ES-shte-e-plyus-i-za-Garciya", "text": "Република Македония полага усилия да убеди всички, включително и съседна Гърция, че е добре страната да стане член на НАТО и ЕС не само за Атина, но и за целия регион. Това заяви македонският министър на външните работи Никола Димитров, предаде БГНЕС. Според него няма план Б и трябва да се работи върху план А. Република Македония получи във вторник препоръка от Европейската комисия за започване на преговори за членство в ЕС.", "date": "2018.04.19", "title": "Никола Димитров: Македония в НАТО и ЕС ще е плюс и за Гърция"}
{"url": "http://www.novinite.bg/articles/158903/EP-shte-glasuva-rezolyuciya-za-zashtita-na-jurnalistite-v-ES", "text": "\r\nОчаква се днес европейският парламент да гласува резолюция за защита на журналистите в Европейския съюз. До мярката се стигна след убийството на словашкия разследващ журналист Ян Куциак.\r\nОтзвукът от покушението срещу 27-годишния разследващ репортер и приятелката му в края на февруари продължава. Оставка подаде началникът на националната полиция на Словакия - Тибор Гашпар.\r\nОттеглянето му се очаква да успокои общественото мнение и да сложи край на мащабните протести в страната, които продължават.\r\n  ", "date": "2018.04.19", "title": "ЕП ще гласува резолюция за защита на журналистите в ЕС"}
{"url": "http://www.novinite.bg/articles/158907/Cvetanov-BSP-ne-mogat-da-upravlyavat-sazdavat-samo-haos", "text": "„БСП доказаха, че не могат да управляват, създават само хаос и агресивно отношение към парламента. ГЕРБ остава на разположение с протегната ръка за съвместна работа в условията на диалогичност. Всяко тяхно твърдение обаче бива опровергавано още на следващия ден”. Така председателят на парламентарната група на ГЕРБ Цветан Цветанов коментира внесеното от БСП предложение за фиксиране на заплатите на депутатите.„Най-лошото е, когато наричаш всички хрантутници и маскари. Аз не се чувствам като такъв и не съм се възползвал от привилегиите на депутат. На база на тези пари, които получавам като народен представител, не съм ползвал командировъчно за срещите с избиратели по места”, каза още Цветанов.Той коментира още, че социалистите са участвали в „създаването на тази паралелната държава, за която говори лидерът им Корнелия Нинова”.„От всичките ми действия, участвайки в политиката, няма нещо, от което да се срамувам пред българските избиратели”, заключи Цветанов. ", "date": "2018.04.19", "title": "Цветанов: БСП не могат да управляват, създават само хаос"}
{"url": "http://www.novinite.bg/articles/158921/Izbraha-noviya-vodach-na-Kuba", "text": "Мигел Диас-Канел е избран за председател на Държавния съвет на Куба. Това обяви на заседание Националната асамблея на народната власт, еднопалатният парламент на „Острова на свободата“, предаде БГНЕС. Заседанието се проведе в Двореца на конгресите и се излъчваше директно по кубинската телевизия.", "date": "2018.04.19", "title": "Избраха новия водач на Куба"}
{"url": "http://www.novinite.bg/articles/158890/BSP-predlaga-da-se-namalyat-zaplatite-i-pochivkite-na-deputatite", "text": "\"БСП за България\" предлага заплатите на депутатите да се намалят от сегашните 3 540 лева на 2 976 лева, колкото са били възнагражденията им в края на предишното Народно събрание, съобщи председателят на групата Корнелия Нинова.Тя обяви, че вече са внесли своето предложение за промени в правилника на парламента. От левицата предлагат тази заплата да бъде фиксирана сума, която да не се увеличава до края на парламента, колкото и да расте средната заплата за страната. \"Тази промяна ще се отрази на още 19 органа в страната, това е политическият и административен елит на страната, чиито заплати зависят от тези на депутатите\", обясни Нинова.Относно отпуските и ваканциите предлагаме депутатите да почиват само на официално обявените в страната празници така, както всички българи, каза лидерът на БСП. Лятната ваканция на депутатите остава един месец през август.\"Знаем, че ще има тежка съпротива срещу това и ще ни изкарат по-черни и от дявола, готови сме за този упрек, но имаме само един въпрос, на който опонентите ни трябва да отговорят - кой друг в страната, освен политическият и административен елит получава на тримесечие увеличение на заплатата автоматично, според това дали расте средната работна заплата\", коментира Корнелия Нинова. По думите й става въпрос за справедливост и за равни права и възможности.", "date": "2018.04.19", "title": "БСП предлага да се намалят заплатите и почивките на депутатите"}
{"url": "http://www.novinite.bg/articles/158892/Ogranichavat-vremenno-dvijenieto-v-uchastak-ot-AM-Trakiya", "text": "Ограничено е движението в активната лента при км 17-18 от АМ \"Тракия\", в посока София, поради ремонтни дейности. Трафикът се извършва в изпреварваща лента. Шофьорите да се движат с повишено внимание и съобразена скорост.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.", "date": "2018.04.19", "title": "Ограничават временно движението в участък от АМ \"Тракия\""}
{"url": "http://www.novinite.bg/articles/158906/BSP-poiska-ostavkata-na-Emil-Hristov-zaradi-skandala-s-horata-s-uvrejdaniya", "text": "От БСП поискаха Емил Христов от ГЕРБ да си подаде оставката като зам.-председател на Народното събрание, след като вчера хора с увреждания не бяха допуснати до парламента. \"Оставката на Христов е единственият отговор на политик, който носи отговорност за провала в политиката на ГЕРБ – ако не я подаде, ще я поискаме\", каза от парламентарната трибуна Антон Кутев от БСП. Социалистът поясни, че от партията на Нинова са били единствените в парламента, които са се съгласили да се видят с хората и са предложили това да стане в Народното събрание. Групата от представители на протестиращите обаче не беше допусната. Кутев разкритикува днешното извинение на Христов, в което зам.-председателят на парламента обясни, че грешката е на охраната. \"Не става въпрос за грешка на охраната, а за политическо поведение на управляващите на безхаберие към нуждите на хората с увреждания\", каза социалистът. Той подчерта, че още вчера е предупредил и хораната, и самия Христов, че ако хората не влязат, ще стане скандал.  \"Не помръднахте, докато не надушихте, че става скандал. И тук се включи Борисов, разреван\", обърна се Кутев към депутатите от ГЕРБ.Социалистите обясниха, че целта на провалилата се среща е била организаторите на протеста да представят на депутатите предложения за законодателни решения в социалната област.\"За част от тях светът ще свърши преди да падне Бойко Борисов, вие носите отговорност за техния живот. Вие трябваше да ги поканите, за да им дадете надежда. Вчера те твърдяха, че системата ги убива и никой не излезе да ги пита какво имат нужда. Има много хора, срещу които българското общество е несправедливо и жестоко, но хората с увреждания са най-онеправданите и измъчени от системата. Тях системата ги убива в най-директния смисъл. Тук няма място за хиперболи\", обясни той. Малко по късно от ГЕРБ отговориха на искането за оставка и обявиха, че искането създава агресивност към парламента и депутатите. От партията на Борисов казаха и какво са направили за хората с увреждания през последните години - повече пари в бюджета, работни групи и законопроект, които обаче още не са приети, защото от ГЕРБ искат по тях да има обществен консенсус.Цветанов определи думите на БСП като \"абсолютно несъстоятелни тези, които не отговарят на истината\". Той каза още, че ще продължи да е с протегната ръка към опозицията, но само когато тя е конструктивна. ", "date": "2018.04.19", "title": "БСП поиска оставката на Емил Христов заради скандала с хората с увреждания"}
{"url": "http://www.novinite.bg/articles/158924/Blizo-10-mln-leva-sa-izplateni-na700-fermeri-za-agroekoproekti", "text": "Държавен фонд „Земеделие“ преведе 9 767 360 милиона лева по мярка 214 „Агроекологични плащания“ от Програмата за развитие на селските райони (ПРСР) 2007-2013 г. Плащане получиха почти 700 земеделски стопани с одобрени заявления по направление „Възстановяване и поддържане на затревени площи с висока природна стойност“ (ВПС-1), „Поддържане на местообитанията на зимуващите видове гъски и ливаден блатар в обработваеми земи с орнитологично значение“ (ВПС-4), „Традиционно отглеждане на овощни култури“, „Контрол на почвената ерозия“, „Опазване на застрашени от изчезване местни породи, важни за селското стопанство“, „Традиционни практики за сезонна паша на животните (пасторализъм)“, както и тези които са заявили повече от едно от гореизброените направления.Ставките, по които се извършва оторизацията на субсидиите, са регламентирани в Наредба 11 от 6.04.2009 г. за условията и реда за прилагане на мярка 214 „Агроекологични плащания“ от ПРСР 2007 - 2013 г. Подпомагането по мярката е във вид на годишно компенсаторно плащане за земеделски стопани, които доброволно извършват агроекологични практики. 75% от средствата се осигуряват от Европейския земеделски фонд за развитие на селските райони (ЕЗФРСР), а 25% - от националния бюджет. ", "date": "2018.04.19", "title": "Близо 10 млн. лева са изплатени на 700 фермери за агроекопроекти"}
{"url": "http://www.novinite.bg/articles/158912/S-ledorazbivach-na-ekskurziya-do-Severniya-polyus", "text": "„Атомфлот“ това лято ще направи пет туристически пътувания с атомни ледоразбивачи до Северния полюс. По думите на генералния директор на компанията Вячеслав Рукша, за един рейс ледоразбивачът ще може да закара до полюса около 130 човека. „Ще има пет круиза в летния сезон от края на юни до първата десетдневка на август“, каза Рукша.Арктически круизи се провеждат от руските атомни ледоразбивачи от 1991 г. насам. През последните години туристите се превозват от най-новия и най-голям атомен ледоразбивач в света „50 лет Победы“. По-рано от компанията съобщиха, че арктическият туризъм основно привлича граждани от САЩ и Европа, но през последните години се отбелязва ръст на представителите на азиатските страни и Русия. Участниците посещават архипелага Земя на Франц Йосиф, известен с птичите пазари и леговища на морски животни, а на самия полюс на желаещите се предлага да се гмурнат във водите на Северния ледовит океан. Стойността на круиза е над 25 000 долара на човек. ", "date": "2018.04.19", "title": "С ледоразбивач на екскурзия до Северния полюс"}
{"url": "http://www.novinite.bg/articles/158923/Kiril-Komarov-e-noviyat-predsedatel-na-US-na-Svetovnata-yadrena-asociaciya", "text": "ядрена асоциация (WNA). Това стана ясно по време на провелата се в Мадрид международна конференция World Nuclear Fuel Cycle 2018, която се организира от Института за атомна енергия (NEI) и Световната ядрена асоциация (WNA). Руската корпорация „Росатом“ бе партньор на събитието.на международния бизнес на руската корпорация „Росатом“. Роден е на 29 декември 1973 г. в Санкт Петербург. През 1992 г. завършва със златен медал Правния лицей към Уралската държавна юридическа академия. През 1997 г. завършва с отличие Съдебно-прокурорския факултет към академията. След това записва аспирантура, като през 2000 г. защитава дисертация на тема: „Държавно управление: средства в икономическата сфера“. Кандидат на юридическите науки. От февруари 2015 г. освен първи заместник-генерален директор на „Росатом“ е и директор на ОАО „Атоменергопром“.", "date": "2018.04.19", "title": "Кирил Комаров е новият председател на УС на Световната ядрена асоциация"}
{"url": "http://www.novinite.bg/articles/158887/Borisov-Ikonomikite-sas-superkompyutri-ryazko-shte-nadminat-ostanalite", "text": "\"В следващите години икономиките, които разполагат със суперкомпютри, рязко ще надминат останалите. За няколко години толкова промени станаха, които не сме си ги и представяли\".Това заяви премиерът Бойко Борисов на международна конференция под надслов \"Формиране на дигиталното бъдеще на Европа: Високопроизводителни изчисления за научни и промишлени приложения в изключителен мащаб\".\"Неслучайно водещите икономически сили в света Япония и САЩ притежават суперкомпютри. Неслучайно оттам започна да се говори за градски транспорт, авиотранспорт без човешка намеса в него. Това може да се прави само със специална инфраструктура\", допълни той. \"Доволен съм от решението на ЕК да вложи 1 млрд. евро за подготовката на Европа за тази изключително конкурентна среда в тази сфера, защото на много места бяха демонстрирани автомобили без шофьори. Но разбирате каква мощна процесорна система трябва да ги управлява – целия трафик, а в момента всичко това е далеч от тази реалност. В сферата на сигурността всеки ден се сблъскваме с кибератаки. Дори със сегашните ни системи не можем да осигурим надеждна защита, не само в България, говоря за целия ЕС\",подчерта Борисов.\"За да развиваме своите технологии в сферата на сигурността, самата тя трябва да е защитена, иначе става проблем и дава възможност на терористите да правят чудеса в тази сфера\", каза още премиерът, цитиран от БГНЕС.Той припомни, че България има своите огромни традиции в тази сфера и за това й подобава да бъде част от тези държави и да участва активно: \"Докато някои държави вече имат супермашини и суперкомпютри, технологии и космически програми, ние на Балканите тепърва правихме пречиствателни станции, за първи път строяхме магистрали, има още държави на Балканите, които нямат една цяла магистрала. Но имаме традиции. Виждате Джон Атанасов, десетките деца, които се връщат със златни медали по математика и физика, така че имаме огромен потенциал. С водещото начало на Германия, Франция като високотехнологични можем да се обединим да вложим пари и да се върнем обратно до 4-ото място, където сме били, сега сме извън 10-то\".", "date": "2018.04.19", "title": "Борисов: Икономиките със суперкомпютри рязко ще надминат останалите"}
{"url": "http://www.novinite.bg/articles/158910/SOS-ne-iska-da-krasti-metrostanciyata-v-Krasno-selo-s-tova-ime", "text": "Постоянната комисия по транспорт и туризъм към Столичния общински съвет“ отхвърли предложението на общинския съветник инж. Симеон Славчев една от спирките от третия лъч на метрото в София да се казва \"Красно село\". Съпредседателят на \"Политическа група 5\" инж. Симеон Славчев обоснова своето предложение с факта, че географското мястото на спирката е един от най-големите жилищни комплекси в София – „Красно село“, където се намира и един от най-големите пазари в столицата, който носи същото име, както и съществуващите в момента там трамвайни и автобусни спирки.", "date": "2018.04.19", "title": "СОС не иска да кръсти метростанцията в \"Красно село\" с това име"}
{"url": "http://www.novinite.bg/articles/158880/Hristiyanite-pochitat-Joan-Vehtopeshternik", "text": "Християните почитат днес Преподобни Йоан Вехтопещерник, живял през VІІІ век.Той се подвизавал в манастира, основан в Палестина близо до Йерусалим от св. Харитон Изповедник. За храм на манастира служела една пещера. По-късно св. Харитон живял и в друга пещера близо до гр. Йерихон, където също построил манастир. Затова първата пещера била наречена Вехта (стара), откъдето и преподобни Йоан бил наречен Вехтопещерник.Обикнал Христа от цялото си сърце, той още от младини започнал да пътува по светите места и да слуша съвети от святи люде и отшелници. Най-после се настанил в Харитоновата пещер, където се отдал на строги подвизи. Много години прекарал в пост, молитва и бдение, като винаги мислел за смъртта и се учел на смирение. Достигнал святост и тихо завършил живота си.", "date": "2018.04.19", "title": "Християните почитат Йоан Вехтопещерник"}
{"url": "http://www.novinite.bg/articles/158908/Emil-Karanikolov-Biznes-klimatat-v-stranata-se-podobryava", "text": " Бизнес климатът в страната се подобрява, като през март 2018 г. общият показател се повишава с 0.7 процентни пункта спрямо февруари 2018 г. Наблюдаваме тенденция все повече компании чуждестранни и български, които разширяват предприятията и производствата си. Това заяви министърът на икономиката Емил Караниколов при откриването на икономически форум под патронажа на вицепремиера Валери Симеонов.Караниколов изтъкна, че стабилното икономическо развитие и позитивната динамика в основните макроикономически показатели е основният фактор за отбелязаните забележителни успехи и на пазара на труда. По думите му разкриването на работни места и създаването на заетост в икономиката са довели до понижение на безработицата, ускоряване на растежа на производителността на труда, която по данни от Евростат е нараснала с 1.7% през 2017 година, както и нарастване на доходите в номинално и реално изражение с 11%. „Голяма част от новите работни места е генерирана в сектори с висока добавена стойност“, допълни той.Министър Караниколов посочи, че дигитализацията и цифровизацията, които навлизат в икономиката, са един от механизмите за запазване на възходящия тренд. Икономическият министър подчерта, че цифровата трансформация или т.нар. Индустрия 4.0 ще доведе до създаването на по-високопродуктивни работни места, по-високи заплати и по-добър стандарт. „За да се извлече максимална полза от цифровата трансформация и да се гарантира, че сме готови за тези промени, са необходими значителни инвестиции за преквалификация на работната сила в специалности, в които се генерират висока добавена стойност и са базирани на иновации и технологии, за да се стимулира промишленото производство, основано на тези технологии“, завърши той.На форума ще бъдат дискутирани пазара на труда в условията на криза на човешкия ресурс в България, иновациите в областта на привличане и задържане на кадри , както и цифровата икономика и умения на бъдещето. ", "date": "2018.04.19", "title": "Емил Караниколов: Бизнес климатът в страната се подобрява"}
{"url": "http://www.novinite.bg/articles/158916/Koloezdach-predizvika-verijna-katastrofa-na-Trakiya", "text": "Велосипедист, движещ се по магистрала „Тракия“, е индиректно е предизвикал верижна катастрофа. Инцидентът е станал в района на 18-и километър, където от няколко дни тече ремонт. Сигнал за пътен инцидент е постъпил днес, към 13:30 часа.По първоначални данни колоездачът, който се е движил по магистралата в посока София, се ударил в заграждения за ремонтните дейности. Закаран е в болница и оставен за лечение.По същото време в района е станала и верижна катастрофа между четири автомобила. Според данните шофьори са отвлекли вниманието си заради предходния инцидент с велосипедиста. Те също са транспортирани в болнично заведение за преглед. ", "date": "2018.04.19", "title": "Колоездач предизвика верижна катастрофа на \"Тракия\""}
{"url": "http://www.novinite.bg/articles/158882/Sofijskiyat-universitet-shte-priema-studenti-v-specialnostta-Medicina", "text": "\r\nНа заседание Академичният съвет на Софийския университет \"Св. Климент Охридски\" взе решение да предложи допълнение в предложението за прием на студенти в СУ през учебната 2018/2019 година.\r\nПроектът за прием предвижда 80 места в специалността \"Медицина\" в Медицинския факултет на Софийския университет, съобщи пресцентърът на висшето училище.\r\nСофийският университет и Медицинският университет в София ще проведат общи кандидатстудентски изпити по химия и биология. Кандидатите за специалността \"Медицина\" в Софийския университет ще полагат общите кандидатстудентски изпити, които тази година ще се организират от Медицинския университет в София.\r\n  ", "date": "2018.04.19", "title": "Софийският университет ще приема студенти в специалността \"Медицина\""}
{"url": "http://www.novinite.bg/articles/158919/V-9-ot-10-sluchaya-davame-bejanski-statut-ili-ubejishte-na-siriec", "text": "България дава убежище предимно на сирийци. Това показват данните на Евростат за 2017 г. През м.г. 90% от случаите, в които страната ни е предоставила официално убежище на бежанци или мигранти, се отнасят до граждани на Сирия, предаде . Общо 1530 такива са получили официален бежански статут у нас. На второ място са иракчаните, които обаче са много по-малко и като брой, и като процент – съответно 110 души или 6 на сто от всички. Интересното е, че на трето място се нареждат хората, които не са имали никакво гражданство. Броят им е много малък – едва 25 души. Но България е единствената държава (сред членките ЕС плюс Исландия, Лихтенщайн, Норвегия и Швейцария, които също участват в статистиката), в която на толкова челно място се нареждат чужденци без гражданство, които са получили официална закрила. Според данните на Евростат още 40 чужденци са получили официално право да пребивават в България през 2017 г., като общият брой така става 1705.От статистиката става ясно, че страната ни в повечето случаи предоставя временна закрила на поискалите я и малко по-рядко бежански статут. От одобрените 1705 подадени молби, 800 са били за официално признаване за бежанец. На останалите 905 е дадена временна закрила.Очаквано рекордьор по предоставен бежански статут и убежище е Германия - 325 370. Това представлява и над 60% от всички одобрени молби за целия ЕС плюс Исландия, Лихтенщайн, Норвегия и Швейцария. На второ място се нарежда Франция с 40 600, трета е Италия с 35 100, четвърта – Австрия с 34 000, а челната петорка допълва Швеция с 31 200.Общо Евросъюзът, заедно с 4-те други държави, участващи в статистиката, е дал официален статут на 538 120 граждани на трети страни. Което означава, че на всеки 1 млн. граждани от населението се падат по 1050 бежанци и мигранти. Приблизително половината одобрени молби са за официален бежански статут, а останалите – за временна закрила. ", "date": "2018.04.19", "title": "В 9 от 10 случая даваме бежански статут или убежище на сириец"}
{"url": "http://www.novinite.bg/articles/158876/Novite-balgarski-lokomotivi-za-metroto-veche-sa-gotovi", "text": "Новите български маневрени локомотиви за столичния \"Метрополитен\" вече са готови.Жп заводът в Русе публикува снимки от заводските проби на машините MDD 3-11 и 3-12, които произведе за софийската подземна железница.Единият от локомотивите ще бъде експонат на изложението \"ТрансТренд 2018\", което ще се проведе във Висшето транспортно училище - Тодор Каблешков другата седмица.На форума ще бъде представен и акумулаторния локомотив ES1000, а от \"Експрес Сервиз\" обещават да разяснят на всеки заинтересован цялостната концепция на компанията за ефективни и екологични жп маневри.Локомотиви ES1000 преди време си поръчаха дори и Литовските държавни железници. Машините на батерия са изключително икономични и разходът за гориво при тях е от порядъка на 2-3 лева на ден. Допълнителен бонус е, че от тях нафта не може да се точи. ", "date": "2018.04.19", "title": "Новите български локомотиви за метрото вече са готови"}
