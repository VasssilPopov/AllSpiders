{"url": "https://www.novinite.bg/articles/176870/Kachestvenata-infrastruktura-ima-nujda-ot-savremenni-tehnologii", "text": "Модерните технологии са все по-ключов фактор в съвременното общество. Те помагат, развиват и поддържат качеството на живота на хората и все по-осезаемо хората не могат да се справят без тях. Това е особено важно и за инфраструктурните обекти, без които животът на хората и развитието на бизнеса изглежда немислимо. В нашия свят се използват както чисто нови такива, така и строени преди множество десетилетия, които обаче имат нужда от поддръжка, за да служат качествено и безопасно, а някои пък се разширяват, доизграждат и т.н.Във всички тези дейности френската компания Sixense може да предостави модерни, иновативни, качествени и адекватни на нуждите услуги, чрез които съответната инфраструктура да бъде в съответствие с проектните си характеристики и да изпълнява заложените в нея функции. Независимо дали става въпрос за изграждане, модернизация, поддръжка, ремонт, разширяване, дострояване и т.н. на шосета, железопътни линии, мостове, язовирни стени, жилищно и бизнес сгради, тунели, мини, метро или друго.В тази връзка днес в София Sixense и Френско-българската търговска и индустриална камара проведоха днес в София международен семинар, чиято цел бе да се запознаят компаниите, организациите и институциите у нас с модерните, съвременни и високотехнологични възможности, които предлага френското дружество на своите клиенти по цял свят. Както и с проектите, които от Sixense са осъществили в последните години и реализират към момента. Лектори на семинара бяха регионалният мениджър на компанията за България Ренел Добре, изпълнителният вицепрезидент Жан-Гислен Ла Фонта, Марк Брюсел, отговарящ за услугите в структурното инжинерство, Бланка Паяс, която се занимава с дейностите, в които се използва сателитен мониторинг и изследвания, Марк Ламе, отговарящ за софтуерните решения и др.От презентациите на лекторите стана ясно, че услугите и технологиите на Sixense могат да намерят приложение в адски много от проектите, които към днешна дата се изпълняват в България или се планират. Така например компанията в последните години работи много активно по разширяването на мрежите на метрото в Париж, Лондон и Барселона. Във френската столица компанията отговаря за мониторинга на строителството на нови 200 км тунели на подземната железница, както и 68-те нови метростанции. „Участваме в 25 от общо 40-те договора“, отбеляза Жан-Гислен Ла Фонта. В Барселона пък компанията наблюдава изграждането на метрото в района на емблематичната катедрала Саграда Фамилия. Целта на работата на Sixense там е да се предотвратят евентуални негативни последствия за самата сграда, например слягане на почвата, евентуални срутвания, да не се вреди на гражданите в района чрез вдигане на прекомерен шум, запрашаване, замърсяване на околната среда и т.н., стана ясно още от презентацията на Ла Фонта.Още четете на ", "date": "2019.06.13", "title": "Качествената инфраструктура има нужда от съвременни технологии"}
{"url": "https://www.novinite.bg/articles/176857/Nagradiha-dobrovolcite-pomagali-za-spravyane-s-posledicite-ot-buryata-v-Stara-Zagora", "text": "Кметът на Община Стара Загора Живко Тодоров награди 134 доброволци и активни участници в отстраняването на последиците от разразилата се буря в града на 31 май. В церемонията взеха участие и зам.-кметовете, Йордан Николов, Янчо Калоянов и Иванка Сотирова.„Искам да благодаря лично на всеки един от тях за безвъзмездния труд, за ангажимента, който имаха към града и общината. Докато други снимаха в социалните мрежи и качваха последиците от бурята, тези хора работиха денонощно, за което им благодаря. Това им прави чест. Показва, че са достойни граждани на Стара Загора“, каза в приветствието си към доброволците кметът Живко Тодоров.За своята всеотдайност при отстраняване на последиците от бурята и пороите в града днес почетни грамоти и награди от Община Стара Загора получиха членове на Спортен клуб за риболов, „Брат за Брата“, НФК Берое, ДЗЗД „Грийн Партнърс-БКС“, „Трейс Груп Холд“, Държавно горско стопанство, Регионална дирекция по горите, както и активни служители в звено \"Озеленяване и комунални дейности\".Сред отличените бе и младият кмет на Стара Загора Никола Чакалов. Кметът Живко Тодоров сподели още, че ще направи всичко възможно да реализира една негова инициатива свързана с възможността празни общински пространства да бъдат изрисувани с ликовете на български патриоти.", "date": "2019.06.13", "title": "Наградиха доброволците помагали за справяне с последиците от бурята в Стара Загора"}
{"url": "https://www.novinite.bg/articles/176861/Direktorat-na-Nacionalniya-stadion-Vasil-Levski-e-bil-osvoboden-ot-svoya-post", "text": "Директорът на Националния стадион „Васил Левски“ Георги Кузев е бил освободен от своя пост, потвърдиха от Министерството на младежта и спорта. За сега няма конкретна причина за неговото уволнение.Според информациите, Кузев е бил освободен от своята длъжност след скандала, възникнал при края на евроквалификацията между България и Косово. Веднага след финала на двубоя президентът на БФС Борислав Михайлов избегна среща с медиите, качвайки се в джип, който премина през лекоатлетическата писта.Това значително уврежда покритието й и впоследствие затруднява тренировките и участието в състезания на лекоатлети. Самият Кузев придружи Михайлов след края на мача. Той пое поста през 2013, а преди това работеше в БФС като директор на търговския отдел и отговаряше за маркетинга и рекламата. Преди него длъжността изпълняваше Антон Попов.", "date": "2019.06.13", "title": "Директорът на Националния стадион „Васил Левски“  е бил освободен от своя пост"}
{"url": "https://www.novinite.bg/articles/176862/AIKB-i-eksperti-po-prevantivna-i-trudova-medicina-poiskaha-promeni-v-modela-na-zdravnoosiguritelnata-sistema", "text": "Законодателни промени в модела на здравноосигурителната система в България и повече инвестиции за здравна превенция и безопасност при работа. Около това се обединиха участниците в конференция на тема „Превенция на здравето – Европейски политики и практики“. Събитието, което се провежда под патронажа и с участието на вицепремиера Марияна Николова, е организирано от Асоциация на индустриалния капитал в България (АИКБ) и „Център за превенция на здравето“. Участие в международния форум взеха председателят на Комисията по труда, социалната и демографска политика д-р Хасан Адемов, изпълнителният директор на ИА „Главна инспекция по труда“ инж. Румяна Михайлова, заместник областният управител на Пловдив Евелина Апостолова, представителите на Министерство на здравеопазването, Министерство на труда и социалната политика, Български лекарски съюз и над 100 международни и български експерти по здравна превенция.„Българските предприятия са изправени пред редица проблеми и предизвикателства като увеличаващ се дефицит и нарастваща средна възраст на работната сила. На фона на това се наблюдава увеличение на дела на работещите с трайно намалена работоспособност и повишаване на общата заболеваемост, като средно един работник отсъства 8 дни годишно. Днешният работодател съзнава, че здравната превенция и профилактика е и негова отговорност.За да има обаче повече превенция трябва да има законодателни промени и повече средства да бъдат насочени към профилактика, за да не се стига до скъпоструваща и често неуспешна лечебна дейност, както е в момента“, заяви председателят на АИКБ Васил Велев.За повече превенция и профилактика на здравето се застъпиха и председателят на Комисията по труда, социалната и демографска политика д-р Хасан Адемов, изпълнителният директор на ИА „Главна инспекция по труда“ инж. Румяна Михайлова, както и експерти от Министерство на труда и социалната политика и представители на синдикални и работодателски организации.Като основни цели за подобряване на здравната превенция експертите посочиха ранната разкриваемост на заболяванията, проследимостта и динамичното наблюдение на цялостния процес и контрола върху рисковите фактори в една компания. Като основни приоритети бяха изведени укрепването на връзките между общественото здраве и здравето на работното място.Според експертите въвеждането на профилактични методи и стандарти за ранна диагностика по възраст, пол и рискови фактори на най-често срещаните заболявания, свързани с условията на труд са сред ключовите мерки, които трябва да бъдат предприети. На събитието бяха засегнати и обсъдени предизвикателствата пред сферата на здравната превенция както у нас, така и в Европа, въвеждането на европейски практики за повишаване на здравословното състояние и продуктивността на обществото. Подробно бяха представени профилактични модели и стандарти за ранна диагностика в Германия и Северна Македония.Утре на специален семинар българските специалисти ще имат възможност да се запознаят в детайли с немския опит по здравна превенция, както и с инструментариума, който използват за подобряване на здравословното състояние на служителите и работниците.", "date": "2019.06.13", "title": "АИКБ и експерти по превантивна и трудова медицина поискаха промени в модела на здравноосигурителната система"}
{"url": "https://www.novinite.bg/articles/176855/Nad-10-kilograma-narkotici-sa-izzeti-pri-specializirana-operaciya-v-kv-Filipovci", "text": "Над 10 килограма наркотици са иззети при специализирана операция в кв. „Филиповци“, съобщиха от пресцентъра на МВР.В хода на проведена на 10 юни полицейска операция по противодействие на престъпления, свързани с наркотични вещества, служители от сектор „Наркотици“ са задържали 50-годишен мъж. Действията са осъществени малко преди обяд в кв. „Филиповци“.При последвалите оглед и претърсване в обитаваното от него жилище, полицаите намерили и иззели множество различни на вид опаковки, съдържащи таблетки, тревиста маса и прахообразно вещество, колби, пресовъчна машина, електронна везна, оръжие и боеприпаси. От изготвената експертна справка на част от намереното е установено, че иззетите вещества са 10 317.89 грама амфетамин, 9.84 грама коноп и 34.80 грама хашиш. Предстои изследване и на останалите вещества.След доклад на събраните материали в Софийска градска прокуратура, задържаният е привлечен като обвиняем.Наложена му е мярка за неотклонение „Задържане под стража“ за срок до 72 часа.", "date": "2019.06.13", "title": "Над 10 килограма наркотици са иззети при специализирана операция в кв. „Филиповци“"}
{"url": "https://www.novinite.bg/articles/176846/Poredna-kampaniya-za-sabirane-na-opasni-otpadaci-predstoi-vav-Veliko-Tarnovo", "text": "Поредна кампания за събиране на опасни битови отпадъци от домакинствата организират Община Велико Търново и фирма „Балбок инженеринг“. В Старата столица на 17 и 18 юни ще бъдат ще бъдат разкрити два мобилни пункта. Първият ще бъде локализиран на паркинга на ул. „Стоян Михайловски“ в кв. „Картала“ и ще работи в понеделник – 17 юни.Вторият пункт ще бъде отворен на следващия ден и ще бъде разположен на паркинга на ул. \"Симеон Велики\" - срещу МОЛ Велико Търново. Във всеки от двата дни пунктовете ще работят от 10,00 ч. до 16,00 ч. Всеки желаещ може да се включи в кампанията и да предаде следните видове отпадъци: - лекарства с изтекъл срок на годност, замърсени опаковки, живачни термометри, флуоресцентни тръби, почистващи препарати, дезинфектанти, химикали, пестициди, масла и лепила; - излязло от употреба електрическо и електронно оборудване; - негодни за употреба батерии и акумулатори; - излезли от употреба гуми. Община Велико Търново апелира към жителите на Старата столица да се включат в кампанията и да затвърдят своето високо ниво на екологична култура и отговорност. Повече информация може да бъде получена в общинския отдел „Околна среда“ - на тел. 062/619 502, 062/619 552.", "date": "2019.06.13", "title": "Поредна кампания за събиране на опасни отпадъци предстои във Велико Търново"}
{"url": "https://www.novinite.bg/articles/176863/Utre-se-otvaryat-ofertite-za-rehabilitaciyata-na-126-km-patishta", "text": "Утре - 14 юни, се отварят офертите в обществената поръчка за избор на изпълнители при рехабилитацията на 126 км второкласни и третокласни пътища. Ще бъдат основно ремонтирани близо 47 км от път II-23 Русе – Кубрат, около 27 км от път II-53 Поликраище - Елена – Сливен, над 23 км от път III-559 Полски градец – Тополовград – с. Устрем, близо 10 км от път III-2077 Каблешково – Межден и около 19 км от път III-9004 Варна – Житница. Общата индикативна стойност на поръчката е над 95 млн. лв. без ДДС. Обществената поръчка е в 6 обособени позиции:  Обособена позиция 1 - Лот 31 Път II-53 Поликраище - Елена - Сливен от км 34+400 до км 46+290 и от км 72+200 до км 87+301, с обща дължина 26,991 км, области Сливен и Велико Търново. Индикативната стойност е 23 170 000 лв. без ДДС;  Обособена позиция 2 - Лот 32 Път II-23 Русе - Кубрат от км 0+030 до км 21+550, с обща дължина 21,520 км, област Русе. Индикативната стойност е 19 150 000 лв. без ДДС;  Обособена позиция 3 - Лот 33 Път II-23 Русе - Кубрат от км 21+550 до км 46+771, с обща дължина 25,221 км, области Русе и Разград. Индикативната стойност е 18 610 000 лв. без ДДС;  Обособена позиция 4 - Лот 34 Път III-559 Полски градец – Тополовград – с. Устрем от км 4+500 до км 23+520 и от км 35+060 до км 39+450, с обща дължина 23,410 км, област Хасково. Индикативната стойност е 16 110 000 лв. без ДДС;  Обособена позиция 5 - Лот 35 Път III-2077 Каблешково - Межден от км 11+000 до км 20+564.83, с обща дължина 9,565 км, област Силистра. Индикативната стойност е 5 410 000 лв. без ДДС;  Обособена позиция 6 - Лот 36 Път III-9004 Варна – Белослав – Разделна – Падина – Житница от км 18+212 до км 21+176, от км 24+169 до км 25+604 и от км 27+400 до км 41+839, с обща дължина 18,838 км, област Варна. Индикативната стойност е 12 810 000 лв. без ДДС. Срокът за изпълнение на строителните дейности е 10 месеца. Проектите ще кандидатстват за финансиране от ОП „Региони в растеж“ 2014- 2020 г., при спестен финансов ресурс по програмата.", "date": "2019.06.13", "title": "Утре се отварят офертите за рехабилитацията на 126 км пътища"}
{"url": "https://www.novinite.bg/articles/176865/Arhitekti-predstaviha-koncepciite-si-za-nov-gradski-centar-na-Veliko-Tarnovo", "text": "Млади и ентусиазирани архитекти от България, Италия и САЩ, представляващи известни архитектурни бюра и студия, презентираха пред великотърновската общественост концепциите си за новия градски център на Велико Търново. В поредица от лекции, проведени в края на миналата седмица, бяха представени обстойно вижданията им за територията на Старото военно училище.Разработките на гостуващите архитекти са сред отличените в организирания през 2018 година Международен архитектурен конкурс „Ново сърце за Стария град“. Специално за представянията пристигна и Борислав Александров – председател на Камарата на архитектите в България. Срещите бяха открити с лекцията на архитекти от „Имидж Бюро“ /София/. Освен визията си за бъдещия облик на централната част на Старата столица, те представиха други свои конкурсни разработки за публичните пространства в България, обръщайки внимание на съвременните изисквания за градска среда според потребностите на хората. Своята концепция за територията от 180 декара на т.нар. Старо военно училище, представи и арх. Мая Шопова - преподавател в дизайнерския факултет „Архитектура + Урбанизъм” към Масачузетския университет по технологии (MIT). Арх. Шопова запозна аудиторията с работата на екипа й по други проекти, поставяйки акцент върху екологосъобразния начин на живот, човешкия мащаб, идеалистичното проектиране без авторство и интердисциплинираността в архитектурата. Представена бе и зелената разработка на „Стивън Джордж Интернешънъл” (SGI) – една от водещите архитектурни компании в Централна и Източна Европа. От името на екипа на SGI говори арх. Мария Мишинева, която е имала водеща роля при изготвянето на концепцията. В срещите участва и италианският архитект Диего Терна - съосновател на архитектурно студио „Куинзи Терна Аркитектуре”. Той описа в детайли вижданията си за устройството на новата централна част на Велико Търново, като подчерта ключовите роли на бизнеса за инвестициите и на общината за поетапната реализация. Всяка от концепциите, макар и различна по своето същество и градоустройствени предложения, предвижда новият градски център на Велико Търново да включва много зелени пространства, пешеходни зони над земята и подземна инфраструктура – улици и паркинги. Архитектите следват съвременните тенденции в архитектурата, в създаването и преоформянето на градски пространства. С поредицата от лекции Община Велико Търново имаше за цел да насочи общественото внимание и към конкурсното начало и дело при решаването на градоустройствени въпроси с голяма обществена значимост. Международният архитектурен конкурс „Ново сърце за Стария град” се проведе през 2018 г. Състоеше от две части – архитектурна (идеен проект за сграда на експозиционен център) и урбанистична (концепция за обновяване на територията на Старото военно училище, в която ще бъде разположена сградата на експозиционния център). В конкурса имаше над 60 участници от 15 държави. Предстои провеждане на процедура по договаряне с арх. Клаудио Нарди за изготвянето на технически инвестиционен проект за сградата на експозиционен център. Ще бъде открита и публична дискусия относно възможностите за развитие на територията на бъдещия нов градски център, въз основа на конкурсните идеи на всички участници.", "date": "2019.06.13", "title": "Архитекти представиха концепциите си за нов градски център на Велико Търново"}
{"url": "https://www.novinite.bg/articles/176845/GDBOP-i-Jandarmeriya-pretarsvat-ofisite-na-kabelen-operator-v-Blagoevgrad", "text": "Офисите на „Кабел САТ–Запад” в Благоевград се проверяват от ГДБОП и Жандармерия, предаде БГНЕС.В помещенията се извършват претърсвания и изземвания. Същата акация се проведе в четвъртък един час по-рано и в офисите на фирмата на оператора в Кюстендил. ", "date": "2019.06.13", "title": "ГДБОП и Жандармерия претърсват офисите на кабелен оператор в Благоевград"}
{"url": "https://www.novinite.bg/articles/176866/Mariya-Gabriel-pred-Cifrovata-asambleya-Vklyuchvaneto-na-grajdanite-v-cifrovata-transformaciya-e-osnoven-prioritet", "text": "Българският еврокомисар за цифровата икономика и общество Мария Габриел откри в Букурещ най-голямото в Европа събитие в областта на цифровите технологии – Цифровата асамблея. Форумът на високо равнище, организиран от Европейската комисия и Румънското председателство на Съвета на ЕС събра всички заинтересовани страни. Заедно с еврокомисаря Невен Мимица и министъра на телекомуникациите Александру Петреску, комисар Габриел направи преглед на постиженията на стратегията за единния цифров пазар и очерта контурите на бъдещата цифрова политика. „Включването на гражданите в цифровата трансформация е основен приоритет на стратегията ни за цифровия единен пазар. Без това няма да има успешен преход към общество, основано на знанието, което от своя страна е условие за постигането на устойчив икономически растеж в следващите години. Цифровата промяна не е самоцел: технологичният напредък трябва да се основава на фундаменталните ни принципи и винаги да бъде в полза на нашите граждани и предприятия“, заяви българският еврокомисар при официалното откриване на асамблеята. Мария Габриел открои три нива на действие за изграждането на справедливо цифрово общество, в което всеки има равни възможности. На първо място тя постави цифровата инфраструктура и необходимостта от целеви инвестиции. Това е една от основните цели и на новата програма „Цифрова Европа“ с бюджет от 9,2 милиарда евро по предложение на българския еврокомисар. Отвъд инфраструктурата, Мария Габриел открои нуждата от подобряване на цифровите умения, тъй като съвсем скоро 90% от работните места ще изискват базово ниво на цифрови умения. Към момента 44% от европейците не притежават такива. В новата европейска цифрова програма са заделени 700 милиона евро за придобиване на високи цифрови умения. Според комисаря, равните възможности в цифровата сфера зависят и от способността на всеки един да взима информирани решения и да може да отсява вярната от невярната информация. „Цифровият сектор дава амбициозна нова перспектива на европейските общества и икономики. Завършването на цифровия единен пазар е отговорът, който даваме, за да имаме по-голямо разнообразие от онлайн услуги на конкурентни цени, да се даде възможност на малките и средните предприятия да генерират новаторски идеи и продукти. Работихме бизнесът да се възползва от свободния поток на нелични данни, за да расте и създава работни места. Работихме за по-добра киберсигурност с цел запазване на доверието в онлайн средата. Нашата работа обаче не спира дотук. Цифровият единен пазар представлява солидна основа за бъдещето на един динамично развиващ се свят. Продължавайки да работим заедно ще можем да реализираме успешната цифрова трансформация, която работи за хората и бизнеса“, заключи българският еврокомисар Мария Габриел.", "date": "2019.06.13", "title": "Мария Габриел пред Цифровата асамблея: Включването на гражданите в цифровата трансформация е основен приоритет"}
{"url": "https://www.novinite.bg/articles/176867/13-117-proverki-izvarshi-BABH-prez-maj", "text": "През май 2019 г. инспекторите на дирекция „Контрол на храните” към Българската агенция по безопасност на храните (БАБХ) извършиха общо 13 117 проверки в цялата страна. 29 258 кг храни от животински и неживотински произход са възбранени и насочени за унищожаване.От тях: 25 017 кг сол (морска кристална йодирана – несъответствие в съдържанието на калиев йодид); 1 987, 5 кг куркума (с високо съдържание на олово и с произход Индия); 1 211 кг бланширани картофи, подправени с куркума; 991 кг храни от животински произход (агнешко, свинско и пилешко месо, месни продукти, месни заготовки и разфасовки, субпродукти, риба и млечни продукти) са с изтекъл срок на годност, без здравна и идентификационна маркировка, без придружаващи документи и етикети, неправилно съхранени или продавани в нерегламентирани обекти по чл. 12 от Закона за храните. Близо 51,6 кг са козунакът и подправките с изтекъл срок на годност, без документи за произход, без етикет и партиден номер. Количеството е иззето от производствени обекти, складове и магазини за търговия на едро и дребно, и заведения за обществено хранене.Част от изтеглените храни са били неправилно съхранявани, некоректно етикетирани и с изтекъл срок на годност, както и с констатирани несъответствия по Наредбата за специфичните изисквания за млечните продукти (продажба на имитиращи продукти, съдържащи в състава си мляко заедно с млечни продукти) и неотговарящи на изискванията за качество и контрол за съответствие на пресни плодове и зеленчуци (предлагане на плодове и зеленчуци без необходимите обозначения).Друга част от храните са без документи за произход и без здравна и идентификационна маркировка. За установените нарушения са издадени 654 предписания и са съставени 96 акта. В страната са затворени три обекта с временно преустановена дейност.", "date": "2019.06.13", "title": "13 117 проверки извърши БАБХ през май"}
{"url": "https://www.novinite.bg/articles/176856/Preasfaltirat-cyalostno-uchastaci-ot-chetvartoklasni-patishta-kraj-Veliko-Tarnovo", "text": "Започна цялостното преасфалтиране на участъци от четвъртокласни пътища край Велико Търново, където настилката бе нарушена и компрометирана. Кметът Даниел Панов провери хода на ремонтните дейности по отсечката между старопрестолния град и с. Леденик.Обхванати са няколко зони: от центъра на селото до края му в посока Старата столица, край депото за строителни отпадъци, при разклона с главния път за София. Предстои полагане на нова асфалтова настилка и на участъци от четвъртокласния път от Велико Търново до с. Шемшево, както и ремонт на пътя след с. Ресен към селата Паскалевец и Дъскот – в частта, която спада към територията на Великотърновска община. С планираните дейности съществено ще бъде подобрено експлоатационното състояние на гореописаните пътища, част от четвъртокласната мрежа. Финансирането бе осигурено от правителството.Със средства от общинския бюджет бяха преасфалтирани още две натоварени отсечки: от с. Арбанаси до разклона за Петропавловския манастир и от Килифарево до с. Плаково.", "date": "2019.06.13", "title": "Преасфалтират цялостно участъци от четвъртокласни пътища край Велико Търново"}
{"url": "https://www.novinite.bg/articles/176871/7-saveta-pri-izbora-na-shampoan", "text": "Продуктите за грижа за косата могат да объркат хората, които не знаят какво търсят. Изборът е голям, а целите, които те изпълняват много разнопосочни. Затова ние от  подбрахме няколко основни съвета, към които е добре да се придържаме, за да имаме красива и здрава коса!1. Помислете не само за косата, но и за скалпа си. Когато се избира шампоан, трябва да се намери такъв тип, който е подходящ за косата, но също толкова и за кожата на главата. Например, хората с мазен скалп, е добре да се доверят на шампоани със сулфати. Те премахват замърсяванията и отстраняват омазняванията от повърхността на кожата. Важното е да се направи очевидното, което често се пропуска: трябва внимателно да четем етикета, където всичко е описано - за какво е подходящ и за какво не.2. Сулфатите не са непременно враг. Откакто се обяви война на сулфатите, много от потребителите се отказаха напълно от продукти, които ги имат в състава си. Но нека не прибързваме. Сулфатите могат да натежат на косата, но ако ги няма в съдържанието на шампоана, то тогава той не може да се разпени и да почисти по същия начин, както при тяхното наличие. Има много хора, които чувстват косата си дори мръсна без тях - сулфатите позволяват дълбоко почистване. Въпреки това обаче, за боядисаните, къдрави, чупливи коси най-подходящи са безсулфатните средства. За да се почистят добре косите с такъв шампоан трябва да се направи по-старателен масаж, докато сулфатните сами изпълняват тази дейност.3. Понякога си струва да се инвестира в качествен шампоан. По-скъпите и професионални продукти са наистина качествени и се борят с различни проблеми. Специалистите препоръчват такова средство да се използва не всеки ден, а веднъж или два пъти седмично, като така ще издържи по-дълго. Така хем ще направят прическата страхотна, хем ще са икономични.Професионалните шампоани си струват инвестицията. Те са с минимално количество съставки, не непременно\" зелени \", но максимално изчистеният шампоан е идеален.4. Дрогерийните марки също са чудесни. Оглеждайте много внимателно шампоаните от масовия клас. Сред тях има наистина добри попадения, които за цената си вършат чудеса. Те обикновено се предлагат в комбинация с балсам и маска на същата основа. Затова, ако искате, може да заложите на подходящата за вас серия и да се радвате на красива прическа.5. Не се страхувайте от сухия шампоан. Сухият шампоан е чудесен, особено за фини и мазни коси, но има и други случаи, в които да го използвате: с него можете да се отървете от излишния себум, миризмата на косата или да ѝ добавите обем. Има и много, които осигуряват и красив блясък на прическата. Те са идеалното средство за създаване на текстура и оформяне.Не забравяйте обаче, че не бива да се прекалява с неговата употреба -  той може да изсуши скалпа и да създаде неблагоприятна среда за растеж на луковиците. А това да го накара да започне да произвежда повече себум.6. Давайте смело! Миксирайте брандовете! Понякога може да искате да постигнете различни резултати. Затова, не се страхувайте да смесвате марки и серии. Например, ако използвате безсулфатен шампоан, включете екстра хидратиращ балсам, който да компенсира.7. Правете промени. Много важно е да сменяте шампоана си от време на време, за да не привиква косата към един. Освен това, сменяйки регулярно използвания продукт, можете да откриете нещо, което да ви хареса дори повече. ", "date": "2019.06.13", "title": "7 съвета при избора на шампоан"}
{"url": "https://www.novinite.bg/articles/176841/49-godishen-e-zadarjan-za-krajba-ot-supermarket-v-Elin-Pelin", "text": "Около 9.45 часа вчера от управата на супермаркет в Елин Пелин бил подаден сигнал в полицията за извършена кражба на хранителни продукти от обекта. След бързи издирвателни действия служителите на реда установили и задържали автора на престъпното деяние. 49- годишният криминално проявен мъж от с. Доганово направил пълни самопризнания, а нанесената щета била възстановена на управителя на магазина. Материалите по случая са изпратени в районната прокуратура с мнение за прилагане разпоредбите на чл. 218Б от НК. ", "date": "2019.06.13", "title": "49- годишен е задържан за кражба от супермаркет в Елин Пелин"}
{"url": "https://www.novinite.bg/articles/176844/Zapochva-opushvaneto-sreshtu-komari-v-Pleven", "text": "От днес, 12 юни 2019 г., в няколко поредни вечери и при благоприятни атмосферни условия в Плевен ще се извърши наземна обработка с топъл аерозол срещу комари. Обработката започва от 20.30 часа, тази вечер ще бъдат обхванати жк „Дружба”, жк „Кайлъка” и част от централна градска зона.На 13 юни, четвъртък, опушването ще се проведе в Девети квартал, жк „Сторгозия” и отново част от центъра. Третата вечер, на 14 юни, ще бъде извършена обработка срещу комари в целия град Плевен. Предупреждават се пчеларите да затворят пчелните семейства за обявения период.  От 13 юни започва и повторното третиране срещу кърлежи на зелени площи и детски площадки в град Плевен. То ще се извършва в ранните сутрешни и късните вечерни часове като обработените площи ще бъдат обозначени.", "date": "2019.06.13", "title": "Започва опушването срещу комари в Плевен"}
{"url": "https://www.novinite.bg/articles/176869/BSP-iska-nov-konkurs-za-obnovyavane-centara-na-Sofiya", "text": "Настояваме да бъде проведен нов конкурс за проект за обновяване на Зона 4 „Златна София“ от централната градска част. Това се посочва в позиция на общинските съветници от БСП „Лява България“ в Столичния общински съвет.„Ремонтите на знакови обекти в центъра на София, които Столична община извършва в последните над две години, предизвикваха системно масово недоволство и бурни протести от страна на гражданите заради скандално ниското качество на изпълнение и много спорната естетика на проектите.Кулминацията в серията от провали на управляващите Столична община, при упоритите им напъни да ремонтират, дойде в централна Зона 2, която включва ул. „Граф Игнатиев“ с прилежащите ѝ площади „Джузепе Гарибалди“, „П. Р. Славейков\" и „Патриарх Евтимий“, градината пред храма „Св. Седмочисленици“, както и части от улиците „Солунска“, „6-ти септември“, „Ген. Паренсов“ и „Цар Шишман“.Освен взрива от недоволство, който предизвика с поредицата от безумни решения, този проект напълно компрометира управляващите в София. Провалът в работата по този обект безвъзвратно загуби доверието на гражданите, че управляващите са способни да извършат качествен ремонт на знаково място в столицата“, заявяват общинските съветници. Те настояват да бъде проведен нов конкурс за проект за обновяване на Зона 4 „Златна София“ от централната градска част, обхващаща пространството между ул. \"Георги С. Раковски\", ул. \"Московска\", пл. \"Васил Левски\", бул. \"Васил Левски\", бул. \"Цар Освободител\", пл. \"Народно събрание\", ул. \"6-ти септември\" и мисленото продължение на ул. \"Аксаков\" от ул. \"6-ти септември\" до ул. \"Георги С. Раковски\". В нея попадат едни от най-значимите символи на града - храм-паметник \"Св. Александър Невски\", площад \"Народно събрание\", паметникът \"Цар Освободител Александър II\", църквата \"Света София\", сградата на Синодалната палата, паметникът на Васил Левски, градината \"Св. Климент Охридски\", пространството между ул. \"Оборище\" и Централния военен клуб, както и площад \"Гина Кунчева\".„Настояваме конкурсът да бъде проведен без дискриминационни условия, за да може участниците в него да бъдат, колкото е възможно повече. По този начин ще бъде дадена възможност за получаване на максимален брой идеи и предложения. А след конкурса да бъде гарантирано провеждане на широко обществено обсъждане на спечелилата концепция с участието на възможно най-много граждани.Така ще бъде осигурен широк обществен консенсус и подкрепа за одобрения проект. Освен това ще бъде дадена възможност на софиянци да участват в контрола при изпълнението му. В случай, че не бъде постигнат широк обществен консенсус и подкрепа, настояваме на спечелилия конкурса участник да не бъде възлагано изработването на проекта“, се посочва още в позицията.Според общинските съветници от БСП към преустройството на подобни знакови пространства в центъра на града трябва да се подхожда много внимателно. При обсъждането на каквито и да било промени трябва да бъдат включвани максимален брой граждани, за да може одобреният проект да има подкрепата на възможно най-много софиянци.\"Само подобен стил на работата от страна на Столична община може да спаси всички нас, гражданите на София, от неприятните изненади, които ни бяха поднасяни с впечатляващо постоянство и честота по време на ремонта на знаковата улица \"Граф Игнатиев\". То не бяха \"перки на акули\", не бяха надгробни плочи, не бяха криви и неустойчиви на жегата плочки, а темата за градската естетика по-добре да не я подхващаме\", отбелязват още те.", "date": "2019.06.13", "title": "БСП иска нов конкурс за обновяване центъра на София"}
{"url": "https://www.novinite.bg/articles/176842/Shte-lepyat-globi-na-KAT-po-vhodnite-vrati", "text": "Призовки и наказателни постановления ще влизат в сила, ако са били залепени на входната врата на дома или офиса на нарушителя и 7 дни той не е реагирал. Това предвижда една от многото промени в Закона за административните нарушения и наказания (ЗАНИ), публикувани за обществено обсъждане.Ако правилото влезе в сила, по него ще могат се лепят и съобщенията за електронни фишове на КАТ с глоби за превишена скорост. В момента те се връчват лично от служители на МВР с таблети на пътя, по куриер, или по пощата с обратна разписка, но често не стигат до собственика на автомобила, заснет с камери,отбелязва в. \"Труд\".Промените в ЗАНН предвиждат всеки гражданин да посочва едновременно и постоянен, и настоящ адрес.Призоваването може да става и по месторабота. Създава се и възможност на хората и фирмите да посочат, че желаят наказателните им постановления да бъдат изпращани до персонален профил, регистриран в информационната система за сигурно електронно връчване на Единния портал за достъп до административни услуги по Закона за електронно управление.", "date": "2019.06.13", "title": "Ще лепят глоби на КАТ по входните врати"}
{"url": "https://www.novinite.bg/articles/176828/Dneven-horoskop-za-chetvartak", "text": "Днес се чувствате покорени, но в добрия смисъл. Имате възможността да направите добро впечатление на голяма група хора. Трябва да се постараете много и да дадете всичко от себе си.Днес сте изпълнени с положителна енергия и трябва да я фокусирате върху себе си, доколкото е възможно. Не се притеснявайте за проблемите на другите, те ще се справят сами.Днес трябва да се отдалечите от всичко и всички и ще осъзнаете, че това е нещо добро. Ще почувствате облекчение от освобождаването и ще продължите напред много лесно.Вижте повече на: ", "date": "2019.06.13", "title": "Дневен хороскоп за четвъртък"}
{"url": "https://www.novinite.bg/articles/176832/Brakonierat-ubil-mechkata-v-Rila-s-edin-izstrel-v-sarceto", "text": "Бракониери застреляха кафява мечка в Рила. Престъплението бе извършено в местност на 8 км от самоковското село Радуил. Мъртвото животно от защитен вид е било открито от охранители при обход.\"По това време ще е бракониер, нито ловен сезон е разрешен, всичко е приключило с лова, така че е бракониери\", казва жителка на селото пред Нова тв.\"Още на 4 юни в същия район, на същото място, към 8 и половина - 9 вечерта, им сигнал за бракониерство. Сигналът е подаден от служителите на парковата охрана на парк Рила. Спират един автомобил с двама човека вътре, с ловна карабина. Докато пристигнат представители на управата на парка хората бягат. представителите на стопанисващите и на регионалната дирекция джипът е избягал\", заяви от своя страна Дамян Дамянов, директор на Югозападно държавно горско предприятие.Според хора от Радуил извършителят е млад мъж от селото.Не вярват обаче, че вината му ще бъде доказана.В  местността има множество фотокапани, които ежедневно снимат мечки и други животни до хранилките. Концесионерът Истилиян Маринков ни предостави снимки от фотокапаните. Предполага, че на някои от тях е заснета именно убитата мечка. На мястото на разстрела обаче, фотокапан липсва. Затова тялото на мечката било открито едва във вторник.\"Служители на фирмата, концесионираща и стопанисваща дивеча,  откриват на 20 метра от самото хранище намират отстреляната, убитата мечка\", добави Дамянов.\"Веднага след сигнала мигновено са изпратени експерти на мястото\", съобщи Борислав Георгиев. Огледът продължава три часа. Оказва се, че животното е било е младо, на около 4-5 години. И тежало не повече от 100 килограма.\"Огнестрелната рана е само една, всъщност е стреляно само веднъж, който има входно-изходна рана. Раната преминава и засяга сърцето. Мечката е непокътната, нито лапите, нито главата, нито самата мечка, мечката е оставена на място\", добави Георгиев.Разследващите предполагат, че след изстрела животното е успяло да мине още няколко метра, а бракониерите са избягали.Ветеринарите, направили аутопсия на мечката пък са убедени, че е убита с особена прецизност и умисъл.По случая работи прокуратурата. Ако извършителят бъде открит и признат за виновен, наказанието е затвор до 5 години и глоба до 20 000 лева.", "date": "2019.06.13", "title": "Бракониерът убил мечката в Рила с един изстрел в сърцето"}
{"url": "https://www.novinite.bg/articles/176843/Obstanovkata-v-Dryanovec-i-Koprivec-se-normalizira", "text": "Областният управител на област Русе Галин Григоров заедно с кмета на село Дряновец Тихомир Йорданов извършиха оглед на място на част от наводнената територия от минаващата през населеното място р. Шипа. След проливните валежи и наводнението, предизвикано от двата язовира край селата Нова Върбовка и Камен в община Стражица са нанесени щети на територията на Дряновец и Копривец, като са залети стотици декари земеделска земя и са унищожени десетки пчелни кошери.Повишеното ниво на реката е наводнило и няколко къщи, намиращи се в непосредствена близост до коритото на р. Шипа. В тази връзка снощи се е наложило изпомпването на вода от съответните къщи. Със заповед на кмета на община Бяла Димитър Славов е съставена комисия, която да опише нанесените щети и съответно да се обмислят възможни варианти за компенсация. Към момента обстановката е овладяна и няма опасност както за посевите, така и за населението. Притокът на вода от язовирите в община Стражица е преустановен. Нивото на водата в язовир „Баниска“ е в норма, а по поречието на реките Русенски Лом, Черни Лом, Баниски Лом, Малки Лом и Янтра няма констатирани критични участъци. Предвид изложеното Областна администрация Русе е създала организация за следене на нивата на водите на територията на региона, а областният управител е в постоянен контакт с всички институции, имащи отношение към обстановката, както и с колегите си от съседните области.", "date": "2019.06.13", "title": "Обстановката в Дряновец и Копривец се нормализира"}
{"url": "https://www.novinite.bg/articles/176851/Udaljavat-razsledvaneto-na-katastrofata-s-Lyutvi-Mestan", "text": "\r\nУдължен е срокът на разследване на катастрофата с лидера на партия ДОСТ Лютви Местан, при която загина 6-месечно бебе. Това съобщи говорителят на окръжната прокуратура в Кърджали Димитрина Делчева.\r\n\r\n\r\n\r\n\r\n\r\n\r\n ", "date": "2019.06.13", "title": "Удължават разследването на катастрофата с Лютви Местан"}
{"url": "https://www.novinite.bg/articles/176853/Evropejskiyat-organ-po-truda-e-gotov-da-zaraboti-prez-oktomvri", "text": "Днес, точно преди заседанието на Съвета по заетост, социална политика, здравеопазване и потребителски въпроси в Люксембург, в рамките на което министрите следва да приемат официално Регламента за създаване на Европейски орган по труда, държавите членки решиха в коя европейска столица ще бъде неговото седалище. Комисарят за заетостта, социалните въпроси, уменията и трудовата мобилност Мариан Тейсен приветства решението: “Поздравявам град Братислава и правителството на Словакия с избирането на града за седалище на Европейския орган по труда.От началото на мандата ми мой приоритет бе справедливата трудова мобилност. Свободното движение стимулира растежа, помага на предприятията да намерят уменията, които са им нужни, и дава на всеки един възможността да използва по най-добрия начин своите дарби, но то трябва да бъде управлявано добре. Това налага правила, които са справедливи, ясни и ефективно прилагани. Европейският орган по труда е най-важният елемент от тази дейност. Той ще подпомогне трудовата мобилност и ще предостави на държавите членки на ЕС инструментите, от които се нуждаят, за да си сътрудничат по-ефективно в борбата с измамите и злоупотребите.Регламентът за Европейски орган по труда бе приет в рекордно кратки срокове и съм уверена, че преместването на Европейския орган по труда в Братислава ще бъде и безпроблемно и бързо. Органът ще започне работа в Брюксел от октомври, докато бъде преместен в града, избран за негово седалище. Очаквам с нетърпение Органът да се установи и започне работа в Братислава възможно най-скоро.”", "date": "2019.06.13", "title": "Европейският орган по труда е готов да заработи през октомври"}
{"url": "https://www.novinite.bg/articles/176859/369-deca-raneni-pri-katastrofi", "text": "\r\n369 деца са пострадали от началото на годината при катастрофи. Черната статистика беше изнесена от „Пътна полиция“, от където уточняват, че загиналите са 7. Информацията излиза във връзка със започването на ваканцият за най-малките ученици. Съвсем скоро към тях ще се присъединят и по-големите.\r\n\r\nТова е поводът Пътна полиция да започне няколко инициативи, насочени към опазване на живота и здравето на децата като участници в движението по пътищата. Една от тях е акция „Ваканция! Да пазим живота на децата на пътя!“.\r\n„При тежки пътнотранспортни произшествия през първите пет месеца на 2019 г. са загинали 7 деца и са ранени 369. Като пътници в колите на свои близки и по-големи свои приятели са загинали 3 и са ранени 183 деца. Като пешеходци загиналите са 3, а 131 са ранените. Има едно загинало дете като водач, а ранените са 55“, обобщават от „Пътна полиция“.\r\nПрез летните месеци на 2018 г., за времето от 1 юни до 31 август, на територията на страната са настъпили общо 2024 тежки пътнотранспортни произшествия с 202 загинали и 2575 ранени. За същия период при ТПТП са загинали 16 и са ранени 407 деца. Като пътници броят на загиналите деца е 8, на ранените - 203, като пешеходци – 4 загинали и 125 ранени, а като водачи – 4 загинали и 79 ранени.\r\n", "date": "2019.06.13", "title": "369 деца ранени при катастрофи"}
{"url": "https://www.novinite.bg/articles/176834/Ot-tozi-petak-ostavame-Sami-vkashti-2", "text": "Готови ли сте за нови и неочаквани лудории? Може би няма как да сте подготвени докрай, но гарантираме неприлична порция смях и очарование при срещата с незабравимите герои от Сами вкъщи 2. Филмът е продължение на блокбъстъра от 2016 година, който буквално взриви кината по света и у нас и разказа безкрайно готината история на Макс, Клои и останалите симпатяги от бандата.Привидно те са най-обикновени домашни любимци, които съжителстват в мир и разбирателство със своите стопани и се вълнуват от така прекрасните ежедневни разходки, вкусна храна и всякакви игри. Всъщност обаче, те имат свой дълбок емоционален живот, чувства и мечти.Техният свят излиза далеч извън рамките на традиционните животински привички и стига до необятните предели на супергеройството, смелите подвизи и щури купони до зори! Как обаче ще се измъкнат от всички каши, които забъркват и колко точно лафове ще излязат от продължението на хитовата анимация, ще разберем този петък. Основателят и изпълнителен директор на Illumination Крис Меледандри и дългогодишният му партньор Джанет Хийли продуцират продължението на комедията с най-голям дебютен уикенд за оригинален филм, който не е продължение или базиран на съществуваща марка или медия. Като сценарист на Сами вкъщи 2 се завръща Брайън Линч (Миньоните), а режисьор отново е Крис Рено (Аз проклетникът, Лоракс).Орлин Павлов отново „влиза в лапите“ на ексцентричния териер Макс и ни кани заедно да се забавляваме със Сами вкъщи 2 oт този петък само в кината на 2D, 3D и 4DX .", "date": "2019.06.13", "title": "От този петък оставаме \"Сами вкъщи 2\"!"}
{"url": "https://www.novinite.bg/articles/176824/Otvoreno-pismo-ot-NGISistemata-ni-ubiva", "text": "Държавата каза \"НЕ\"!!!ПОЗОРЕН ОТКАЗ на МТСП да помогне на деца от социално слаби семейства и на сираци, отглеждани от роднини.За пореден път МТСП ни изумява. Пределно разбираемо  изложихме исканията на протеста “Да защитим децата от системата”, както и мотивите за него. В МТСП не са разбрали нищо. Хапливи упреци, че генерализираме, че изтъкваме неистински факти, че искаме изравняване на статута на приемните и биологичните семейства, че сме фрагментарни. Затова пак ще обясним.Но преди това с риск да бъдем обвинени в заядливост ще попитаме. Защо не Ви хрумна да отделите 20 минути с  експерти и съветници, за да видите реалността. Защо не дойдохте да видите децата? Предпочетохте информацията от доклади, статистика, отчети. И пропуснахте пострадалите деца, според вас това е ФРАГМЕНТАРНО.  Не е,  фрагментарната  манипулативност е в бумащината. Имахте шанс да видите абсурдите в системата, лесно отстранимите парадокси.Не пожелахте. Декларирахте пред медиите готовност за диалог. Защо не го проведохте, с потърпевшите, не с организаторите. С колко такива деца и семейства сте се срещнали лично,колко сте  видели и изслушали? Информацията ви за техните трагедии само от докладите и медиите ли е? ЗАЩО ЛИЧНО, В ОЧИТЕ НЕ ИМ ОТКАЗАХТЕ? Не отхвърляме приемната грижа, естествено, че е необходима. Отхвърляме спекулативното й приложение, опитите някъде, особено в изостаналите райони да се превърне в мръсен бизнес.. Неистина ли е, че приемни майки на бебета и съвсем малки деца стават хора на 70 години? Неистина ли е, че няма изискване за грамотност към приемните родители. Неистина ли е, че има наказани, уволнени социални работници, злоупотребили със служебното си положение?   Не генерализираме и не обвиняваме всички социални работници в некомпетентност. Искаме санкции за единствено за онези, които са сбъркали. Грешката на много от тях е доказана в съда. Това факт ли е? Няма оправдана грешка на системата в случай на отнемане на дете от родителите и близките му, тя е съдбовна и е 100% за пострадалите. Това неистина ли е?Безспорно статутът на приемните и на биологичните семейства е различен.  Затова на приемните родители се плащат заплати. Става дума за помощта за децата. ЕДНАКВИ нужди, ЕДНАКВА помощ. Става дума за онова ДО, което предпоставя напълно субективна преценка на социалните служби.Как тогава искате да има доверие към тези служби, Ваши служители сриват авторитета на институцията. Така че не ние, Вие генерализирате като игнорирате или неглижирате грешките в системата и в кадровата си политика.Очевидно не желаете да направите нищо, за да се подобри поне мъничко положението на сираците и децата в риск. Отказвате да осмислите и разберете проблема. А той  може да бъде решен само с 2 млн. лв. допълнително, което обаче  ще спести много повече на данъкоплатците.  И сумата е 3 пъти по-малка от наддадените партийни субсидии!И сега откровено заядливо, но основателно - МТСП е пълно с експерти, нали?  Защо тогава десетилетия за РАЗЛИЧНИТЕ нужди на ХУ се предоставяше ЕДНАКВА  помощ. А сега за ЕДНАКВИ нужди на децата в риск се предоставя РАЗЛИЧНА помощ. ПАРАДОКСЪТ не е ли ОЧЕВАДЕН?  И лесно отстраним. Десетилетия ли са ви нужни? Вие, политиците, може и да ги имате, за детството  обаче те са дефицит! Не ние сме предубедени и фрагментарни. Късогледството е във ведомството Ви. Уви!И преди да ни обвините, че отговорът ни е  емоционален, да поясним - когато става дума за деца човеците винаги влагат чувства. Само с параграфи, кръгли маси и глаголстване проблемите им не могат да бъдат решени. Трябва човек да усети детската душа, да се докосне до нея. Опитайте и Вие!    \r\nГ-н, Борисов, настояваме за лична среща , тъй като сме убедени, че исканията и аргументите ни не са достигнали до Вас! \r\n", "date": "2019.06.13", "title": "Отворено писмо от НГИ\"Системата ни убива\""}
{"url": "https://www.novinite.bg/articles/176860/Danachnite-zapechataha-dva-bara-v-centara-na-Targovishte", "text": "Мобилни екипи на варненските данъчни посетиха Търговище, като извършиха проверки в магазини за хранителни и промишлени стоки, плодове и зеленчуци, питейни заведения. Проверките имат за цел да установят отчитат ли търговците реално оборотите си, съобщиха от офиса на НАП в Търговище.Фискалните агенти са посетили кафе-клуб и бар в центъра на Търговище, за да проследят дали търговците спазват законовите изискванията за отчитане на продажбите. При извършване на контролни покупки на данъчните не са издадени фискални бележки.За това нарушение на търговците са съставени актове за административно нарушение и е наложена принудителна административна мярка - запечатване на обектите за 10 дни.От НАП-Варна напомнят на търговците, че освен налагането на глоби, когато се установят нарушения, свързани с липса на касови апарати или издадени касови бележки, инспекторите на НАП запечатват търговските обекти, допуснали нарушенията, за срок до един месец.Проверките на варненските данъчни продължават на територията на цяла Североизточна България, като контролът ще бъде засилен и на обекти, разположени по Северното Черноморие.", "date": "2019.06.13", "title": "Данъчните запечатаха два бара в центъра на Търговище"}
{"url": "https://www.novinite.bg/articles/176822/Slanchevo-i-goreshto-s-temperaturi-mejdu-30-i-35", "text": "Днес времето ще е слънчево и горещо. В следобедните часове над източните и планинските райони ще има временни увеличения на облачността, но само на отделни места ще превали. Ще духа слаб, в източните райони до умерен вятър от север-северозапад. Максимални температури между 30° и 35°, в София около 31°. Над планините също ще бъде слънчево, след обяд с купеста облачност, но само на отделни места ще превали краткотраен дъжд. Ще духа слаб и умерен север-североизточен вятър. Максималната температура на височина 1200 метра ще е около 24°, на 2000 метра – около 16°.По Черноморието ще бъде слънчево, след обяд с купеста облачност и на отделни места ще превали. Ще духа до умерен север-северозападен вятър. Максимални температури между 29° и 31°. Температурата на морската вода е 23-24°, по-ниска на север от нос Калиакра – около 19°. Вълнението на морето ще бъде 1-2 бала.", "date": "2019.06.13", "title": "Слънчево и горещо с температури между 30° и 35°"}
{"url": "https://www.novinite.bg/articles/176858/Razsledvat-prokuror-ot-Samokov-za-poboj-nad-svidetelka", "text": "Софийска градска прокуратура съобщи, че е започнала досъдебно производство срещу прокурор от Районна прокуратура Самоков.Разследването е започнато на 12 юни след сигнал на телефон 112 за извършени хулигански действия, отличаващи се с изключителен цинизъм – престъпление по чл. 325 ал.2 от НК. Разследването се провежда от следовател при СО-СГП под надзора на Софийска градска прокуратура /СГП/.До момента е установено, че на 12 юни на паркинг в Самоков прокурорът е извършил хулигански действия и нанесъл побой на свидетелката Д. Г. Пострадалата е настанена в лечебно заведение.Магистратът е призован на 17 юни за привличане към наказателна отговорност и разпит в качеството на обвиняем.Разследването по случая продължава.", "date": "2019.06.13", "title": "Разследват прокурор от Самоков за побой над свидетелка"}
{"url": "https://www.novinite.bg/articles/176823/Den-na-bashtata-v-Nacionalniya-voennoistoricheski-muzej", "text": "На 15 юни (събота) от 10.00 до 18.00 часа с вход свободен и многобройни атракции в Националния военноисторически музей (НВИМ) ще се проведе Ден на бащата, посветен на специалната връзка между таткото и детето. За осма поредна година в началото на лятната ваканция с малчуганите и техните родители празнуваме усмивките, увлекателните игри и новите знания, придобити с веселие. Специално за събитието Българската армия представя военни машини „Мерцедес“, бойна бронирана машина „Командо-Селект“, брониран боен джип „Пясъчна котка“, високопроходима линейка, участвала в мисии, и учебна катапултна седалка.Всички желаещи ще могат да влязат в кабините на едни от най-атрактивните машини от външната експозиция на музея – вертолет Ми-8, ракетен комплекс 2К 52 Фрог „Луна-М“ и подвижен радиовисотомер „Вершина“. В този ден забавления ще има за всички – от най-малките до вече порасналите деца. Програмиране на роботи и създаване на видеоигри, виртуална зона за игри, конструктор за млади откриватели, сглобяване на къщички и създаване на мечтания град, решаване на логически задачи и разнообразни интерактивни игри не само ще стимулират детското логическо мислене, но и творческото въображение.В този ден за децата всичко ще е позволено – ще скачат на огромен матрак, ще се забавляват с играчки от дърво, ще рисуват върху вода, ще опитат сладки изкушения, ще станат главни герои в детска приказка и дори ще играят минифутбол, докато родителите им се запознават с Програмата за ранно детско развитие на Уницеф. Жадните за знания малчугани ще разберат любопитни факти за пътя на метала от звездите до нашия живот, а най-съобразителните ще имат възможност да покажат своите знания в куиз за финансова грамотност с награди. Лятната читалня ще посрещне малки и големи с увлекателни четива, интригуващи истории и книжки за оцветяване. Любителите на природата ще изживеят вълнуващи емоции в скаутски лагер, а изпълнените с енергия малки и големи гости на музея ще се потопят в магията на народните танци между 10 и 13 часа. Малчуганите и татковците ще могат да седнат зад волана на едни от най- модерните автомобили и любопитни превозни средства или пък на атрактивни модели велосипеди. Денят на бащата се организира с подкрепата на Министерство на отбраната, „Шампиони за децата“ на УНИЦЕФ България, Съюз на българските автомобилисти, Национална скаутска организация на България, Bike Center, Scania Bulgaria, John Deere, Megatron, Silver Star, Mercedes-Benz, Mazda Bulgaria, Ford Bulgaria, Издателство „Клевър бук“, Списание „Образование и специализация в чужбина“, Детска архитектурна работилница, Pumpelina, Списание Кенгуру, Iventas, Wienerberger, Tondach, Happy Dreams, MindHub, Дървеница, Green Life Resort Bansko, Представителен фолклорен ансамбъл „Шевица“, Smile Gummi, Pulsar, Аурубис България и NN България. Събитието се осъществява със съдействието на водещия на „Стартер“ – Симеон Колев, и медийната подкрепа на BG Radio.", "date": "2019.06.13", "title": "Ден на бащата в Националния военноисторически музей"}
{"url": "https://www.novinite.bg/articles/176826/Parlamentat-reshava-za-palatkite-i-karavanite-varhu-dyuni", "text": "Парламентът ще разгледа на второ четене промени в Закона за Черноморското крайбрежие. Предвиждат се сериозни глоби за къмпингуващите върху дюни. За палатка, поставена върху дюни, глобата ще е до хиляда лева, а за каравана до 3 хиляди лева за туристи и 5 хиляди лева за фирми.Забранява се както преминаването, така и престоят и паркирането на всякакви превозни средства върху дюни. Новите санкции освен за палатка се отнасят също за шатра, навес, заслон или подобни съоръжения. За хавлия на плаж с дюни няма да се налагат глоби, гласят последните корекции на текстовете в закона.За павилиони, разположени върху неохраняеми морски плажове също се предвиждат солени глоби. От 5 хиляди до 10 хиляди лева са санкциите за физически лица, а за фирмите санкциите ще са от 10 до 50 хиляди лева. Промените бяха приети вчера от парламентарната комисия по регионална политика. Ако бъдат гласувани и в пленарна зала новите правила за къмпингуване ще влязат в сила след година и половина.", "date": "2019.06.13", "title": "Парламентът решава за палатките и караваните върху дюни"}
{"url": "https://www.novinite.bg/articles/176850/BDJ-Ochakvame-parvite-novi-vagoni-prez-2023-g", "text": "Със сегашния подвижен състав трябва да изкараме до 2022 г. Първият нов подвижен състав ще дойде най-рано в средата на 2023 г. Дотогава залагаме на ремонти на локомотиви, вагони и мотриси като за целта ще обявим обществена поръчка. Това заяви Григори Григоров, председател на съвета на директорите на холдинг БДЖ, който представи визията на дружеството за модернизиране на подвижния състав до 2030 г., предаде БГНЕС.„Първите неща, които трябва да пристигнат са вагони, които осигуряват комфорт и бързо пристигане на пътниците по направленията София- Бургас, София-Варна и всички междинни направления. До края на годината трябва да стартираме обществената поръчка. Другият вариант са мотрисни влакове, с висок комфорт, за средни разстояния, с минимални спирания, за да може да се конкурираме с автомобилния транспорт, който осъществява връзката между София и основните областни градове извън Варна и Бургас“, обясни Григоров и добави, че крайградските влакове ще продължат да се изпълняват с мотрисите на Сименс, които също ще бъдат модернизирани, а след 2030 г. ще започне поетапната им подмяна.„Трябва да осигурим нови 4000 седалки. Това са около 50-60 нови вагона. Средната цена на една седалка е около 25 000 евро. Бюджетът който планираме е около 100 млн. евро. Това би трябвало да осигури по-голямата подмяна на подвижния състав до 2024 г.“, обяви председателят на съвета на директорите на холдинг БДЖ.Tой допълни, че на този етап закупуването на локомотиви е нерентабилно за дружеството, тъй като нов локомотив струва 6 млн. евро и е предвиден да дърпа над 15 вагона, което у нас няма как да се случи.Според него, ако сегашните локомотиви бъдат модернизирани те могат да продължат да се движат още 20 години. Очаква се цената за ремонта им да струва под 1 млн. евро на машина.Той добави още, че днес от „Шкода“ правят оглед на произведените от тях локомотиви, с които разполага БДЖ. В края на визитата си ще трябва да дадат препоръки как те да станат по-надеждни, по-икономични и скоростта им на движение да бъде увеличена до 160 км.„В момента основната част са на 130 км. Имаме около 40% на 100 км./ч и около 10% са на 160 км“, разясни председателят на съвета на директорите на холдинг БДЖ.Стана ясно, че се обмисля и възможността за закупуването на 100 вагона втора употреба от немските железници до края на 2019 г. Както и възможността с евросредства да се модернизира подвижният жп състав в следващия програмен период. Не се изключва и възможността за наем на локомотиви и мотриси в критични ситуации.Координаторът на гражданската инициатива за обществен и релсов транспорт Веселин Кирев заяви, че трябва да се знае какъв точно брой пътници използват тази услуга, както и преди да се закупуват вагони те да се тестват в български условия, както се е правило в БДЖ до началото на 90-те години.„Мотрисите на „Сименс“ не бяха тествани в български условия и се видя, че проявяват конструктивни дефекти“, разкри Кирев и подчерта, че в обществените поръчки не трябва да се слага таван на цените и срока за поддръжка.Председателят на синдиката на железничарите към КНСБ Петър Бунев, каза, че влаковете трябва да се разделят на три части – за къси разстояния, регионални влакове и дълги разстояния.„Ние имаме влакове за късите разстояния и регионалните. Трябва да търсим мотриси, които да бъдат за дълги разстояния и 10-15 локомотива, които да бъдат надеждни и да бъдат докупени вагони за дългите разстояния“, заяви той и добави, че е необходимо да се разработи Национална транспортна схема, за да се знае какъв е ангажиментът на държавата към гражданите и какви са нуждите.Бунев обяви още, че БДЖ е необходимо да помисли за осигуряването на довеждащ транспорт от гарите, които са далече от населено място и това трябва да ес случи в партньорство с общините.Той се оплака още от факта, че условията на труд за железничарите се влошават от ден на ден. Бунев настоя да се върне транспортната полиция във лаковете, но не в бързите влакове, а в крайградските, както и посегателството върху кондуктор да се води тежко престъпление.Генералният директор на ДП „Национална компания „Железопътна инфраструктура“ Красимир Папукчийски обяви, че 2030 г. планират около 50% от железопътната мрежа да бъде подновена, да бъдат изградени диспечерски управления.„След пускането на участъка Септември-Пловдив пътникопотокът се увеличи с 20%. Услугата не е само комфорт, а и качество и състояние на железопътната инфраструктура“, заяви Папукчийски.Той каза, че работят в посока намаляване на движещите се по магистралите тировете.„За последната година интермодален терминал Пловдив е завишил изпълнението на програмата и трафик прогнозите. Тогава говорихме за един влак средно дневно, в момента говорим за два. Ние имаме разтоварени над 2000 тира в рамките на един месец през граничен преход. С 2000 по-малко тежкотоварни камиони се движат в участъка от Свиленград до Пловдив по магистралата“, отчете директорът.", "date": "2019.06.13", "title": "БДЖ: Очакваме първите нови вагони през 2023 г."}
{"url": "https://www.novinite.bg/articles/176825/Avtoshestvie-v-stolicata-prichinata-e-visokite-ceni-na-gorivata", "text": "Протестно автошествие ще премине през центъра на София в четвъртък, и то в час пик.  Причината - високите цени на горивата.Според организаторите само за месец и половина цената на горивото се е увеличила с близо 30 стотинки за литър. А цената на суровия петрол е почти без промяна, както и курсът на долара.", "date": "2019.06.13", "title": "Автошествие в столицата - причината е високите цени на горивата"}
{"url": "https://www.novinite.bg/articles/176838/GDBOP-nahlu-v-ofisa-na-kabelnata-televiziya-v-Kyustendil", "text": "ГДБОП и Жандармерията влязоха в офиса на кабелната телевизия в Кюстендил – „Кабел Сат Запад”.По първоначална информация акцията е срещу кабелното пиратство.По информация на bTV ще бъдат щурмувани още офиси на кабелния оператор в други градове.Очаквайте подробности!", "date": "2019.06.13", "title": "ГДБОП нахлу в офиса на кабелната телевизия в Кюстендил"}
{"url": "https://www.novinite.bg/articles/176840/VMRO-predlaga-nov-lichen-dokument-za-balgarite-zad-granica", "text": "\r\nДепутатите от ВМРО обявиха нова законодателна инициатива, която предвижда въвеждането на нов вид личен документ за живеещите зад граница хора с български произход. Той ще се нарича „Карта българин“ ще се издава на хората от български произход, които живеят зад граница и нямат българско гражданство. С него те ще могат да пребивават трайно у нас, както и да учат и работят.\r\n\r\n\r\n\r\n\r\n\r\n\r\n\r\n\r\n\r\n", "date": "2019.06.13", "title": "ВМРО предлага нов личен документ за българите зад граница"}
{"url": "https://www.novinite.bg/articles/176835/Bojko-Borisov-na-60-chestit-rojden-den", "text": "Днес премиерът Бойко Борисов празнува своя 60-годишен юбилей.\r\nРоден е през 1959 година в Банкя, баща му е служител в Софийско градско управление на МВР, а майка му начална учителка. Има сестра Красимира, която е лекар.\r\nЗавършва школата на МВР в Симеоново специалност \"Противопожарна охрана\", по-късно работи в системата на МВР.\r\nВ началото на демокрацията започва охранителен бизнес - основава фирмата „Ипон-1“ ООД, която осигурява охраната на видни личности като Тодор Живков и Симеон Сакскобургготски.\r\nПрез 90-те години той има участие и в редица други търговски дружества с различен предмет на дейност. След назначаването му на държавен пост през 2001 г. Борисов се оттегля от бизнеса си. Тогава е назначен на длъжност главен секретар на МВР, като до 2004 г. от звание „майор“ израства до „генерал-лейтенант“.\r\nПрез 2005 година Борисов участва като независим кандидат в частичните кметски избори в София, стига до балотаж (срещу Татяна Дончева от БСП) и е избран с убедително мнозинство (68,5%).\r\nПрез 2006 година е учредено сдружение с нестопанска цел за общественополезна дейност „Граждани за европейско развитие на България“ (ГЕРБ), в което Бойко Борисов официално не участва, но на практика е неин „неформален лидер“, до 2010 г., когато става председател на партията.\r\nСтава премиер на България в три правителства – от 2009 до 2013 г., от 2014 г. до началото на 2017 година и в настоящото.\r\nВ свободното от политиката време се увлича от спорт – карате, тенис, футбол.\r\nРождените му дни не се празнуват публично (миналата година на този ден например Борисов бе на посещение в Израел).\r\n", "date": "2019.06.13", "title": "Бойко Борисов на 60 – честит рожден ден!"}
{"url": "https://www.novinite.bg/articles/176830/Novinarski-agencii-ot-pet-kontinenta-se-sabirat-u-nas-na-svetoven-kongres", "text": "Най-голямото в историята на България международно медийно събитие - VI Световен конгрес на информационните агенции събира в НДК новинарски агенции от пет континента на 13 и 14 юни. Мотото на Конгреса е “The Future of News” („Бъдещето на новините”). Във фокуса на дискусиите са темите за фалшивите новини, изкуствения интелект, новите модели на собственост на информационните агенции и новите източници на информация.Домакин и организатор на форума е Българска телеграфна агенция, чийто генерален директор Максим Минчев е и генерален секретар на ръководния орган на Конгреса - Световния съвет на информационните агенции.Във форума ще вземат участие над 200 делегати от около 100 държави - лидери на водещи новинарски агенции от 5 континента, изтъкнати журналисти от най-влиятелните световни издания, знакови имена от социалните медии.Сред тях са изпълнителният директор на Press Association, Великобритания и президент на Световния съвет на информационните агенции Клайв Маршал; президентът на DPA, Германия и президент на Европейския алианс на информационните агенции (EANA) Петер Кропш; генералният директор на AZERTAC, Азърбайджан и президент на Световния конгрес на информационните агенции Аслан Асланов; директорът на Института на Reuters за проучване на журналистиката, лектор по Политически комуникации в Оксфордския университет и главен редактор на Международния журнал за преса и политика Расмус Нилсен; изпълнителният директор и управляващ International News Media Association, САЩ Ърл Уилкинсън; журналистът и писател Ерик Уайнър и др.", "date": "2019.06.13", "title": "Новинарски агенции от пет континента се събират у нас на световен конгрес"}
{"url": "https://www.novinite.bg/articles/176827/Karakachanov-i-Andrej-Bocev-nablyudavat-zaklyuchitelniya-etap-na-uchenieto-Shabla-2019-g", "text": "Министърът на отбраната Красимир Каракачанов и началникът на отбраната генерал Андрей Боцев ще наблюдават в четвъртък заключителния етап на тактическото учение с бойни стрелби на формированията за противовъздушна отбрана от Българската армия, съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 \"Точка\" и изпълнение на огневи задачи с артилерийска материална част по надводни цели от Сухопътните войски \"Шабла - 2019 г.\".Стрелбите ще бъдат наблюдавани от делегация от Сърбия, водена от министъра на отбраната Александър Вулин, заместник-посланика на САЩ Джъстин Фридман, командира на Сухопътния компонент на Националната гвардия на Тенеси бригаден генерал Джими Кол, представители на държавни институции, висши генерали и офицери от Българската армия и от армиите на страните-участнички в учението САЩ и Сърбия.В деня за високопоставени гости на учението \"Шабла - 2019 г.\" е поканен да присъства министър-председателят Бойко Борисов, отбелязват от Министерството на отбраната", "date": "2019.06.13", "title": "Каракачанов и Андрей Боцев наблюдават заключителния етап на учението „Шабла - 2019 г.“"}
{"url": "https://www.novinite.bg/articles/176837/Izbirame-nov-glaven-prokuror-na-24-oktomvri", "text": "Избираме нов главен прокурор на 24 октомври. ВСС прие с 21 от 22 гласа предложенията на прокурорската колегия за графика на процедурата, предаде репортер на Канал 3.  Идеята е да се даде максимално дълъг срок за процедурата и да се отговори на големия обществен интерес по темата, каза пред колегията Сотир Цацаров. Очаквайте подробности.", "date": "2019.06.13", "title": "Избираме нов главен прокурор на 24 октомври"}
{"url": "https://www.novinite.bg/articles/176847/Radev-Osiguryavaneto-na-navremenna-i-obektivna-informaciya-e-golyamata-misiya-na-informacionnite-agencii", "text": "Осигуряването на достъпна, навременна и обективна информация, свободна от цензура и автоцензура, е голямата мисия на информационните агенции. Това каза държавният глава Румен Радев в словото си при откриването на Шестия световен конгрес на информационните агенции, организиран от Българската телеграфна агенция /БТА/ и Световния съвет на информационните агенции. По думите му форумът в София дава възможност да бъдат поставени актуалните тенденции, предизвикателства и възможности пред информационните агенции. Темата за бъдещето на новините всъщност е темата за бъдещето на човечеството, защото ние вече не можем да си представим нашето ежедневие без бурното развитие на технологиите и без все по-динамичния информационен поток, в който живеем, отбеляза държавният глава. По думите му дигитализацията вече е променила представите за света, защото днес информацията е най-изобилната, но и най-дефицитната стока - залива ни отвсякъде, но в същото време често изпитваме остър дефицит от навременна, обективна и достоверна информация. Този процес и тенденция ще се задълбочава, отбеляза Румен Радев. Дигитализацията и новите технологии предоставиха огромни, немислими доскоро възможности на информационните агенции и медиите, но в същото време ги изправиха пред огромни предизвикателства, отбеляза държавният глава. „Бумът на социалните медии помита установените алгоритми за събиране, придобиване, обработка, анализ и разпространение на информацията. Растящите финансови проблеми пред професионалните агенции и медии водят до политически и икономически зависимости и до подкопаване на професионалните и етичните стандарти“, посочи президентът. „Днес истината често се дави в море от фалшиви новини. Бързината взема превес над достоверността. Думите губят битката с образа. Наемат се армии от полуграмотни тролове, за да се дискредитират идеи и личности. А разрушителният ефект на информацията може вече да бъде по-голям и от този на бомбите и ракетите“, посочи държавният глава. По думите му дигиталните алгоритми все по-често формират нашата ценностна система, оформят все повече моделите на обществени отношения, форматират нашето съзнание и мисловните и културни кодове на човечеството. Румен Радев приветства решимостта на организаторите и всички участници във форума да търсят подходи към тези нови предизвикателства, към бурното развитие на инфраструктурата, на медиите, към финансовите и стопански модели, върху които се градят новините, към съхранението и укрепването на професионалните и етични стандарти, към развитието на имунна система срещу фалшивите новини. Това трябва да бъде  ангажимент не само на журналистите и агенциите, но и на цялото общество, защото от това зависи и нашето бъдеще, подчерта държавният глава. По думите му в свят на растящи политически и икономически зависимости предоставянето и достъпът до обективна информация е ценност, която свободните общества отстояват.", "date": "2019.06.13", "title": "Радев: Осигуряването на навременна и обективна информация е голямата мисия на информационните агенции"}
{"url": "https://www.novinite.bg/articles/176849/Borisov-Ucheniyata-sa-vajni-za-diplomaciyata-i-za-vanshnata-politika-na-Balgariya", "text": "Ученията са важни за дипломацията и за външната политика на България, заяви министър-председателят Бойко Борисов, който присъства на заключителния етап на тактическото учение с бойни стрелби „Шабла 2019 г.“. „Всички заедно тренираме, показваме своите способности, показваме това, което имаме. Изводите са, че трябва да живеем в мир, а не във война. Колкото повече се опознаваме, толкова повече възпиращата сила е най-важна“, добави премиерът Борисов. Той изтъкна, че формированията ни са показали отлични резултати.Министър-председателят Бойко Борисов беше категоричен, че на Балканите мирът може да съществува, когато всички са много силни и единни. „Всичко различно от мир ще бъде щета за всички“, заяви премиерът и добави, че е важно усилията да се съсредоточават в повишаване на доходите и на БВП.В тактическото учение се включиха над 1400 военнослужещи от формирования на Република България, Република Сърбия и САЩ. Проведоха се бойни стрелби на формированията за противовъздушна отбрана от Българската армия, съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 „Точка“ и изпълнение на огневи задачи с артилерийска материална част по надводни цели от Сухопътните войски „Шабла – 2019 г.“Заедно с премиера Бойко Борисов заключителния етап на учението „Шабла – 2019 г.“ наблюдаваха и вицепремиерът и министър на отбраната Красимир Каракачанов и началникът на отбраната генерал Андрей Боцев. ", "date": "2019.06.13", "title": "Борисов: Ученията са важни за дипломацията и за външната политика на България"}
{"url": "https://www.novinite.bg/articles/176833/Krasimir-Valchev-Programite-za-razvitie-na-uchilishtnoto-obrazovanie-sa-za-76-mln-lv", "text": "Средствата по националните програми за развитие на училищното и предучилищното образование са 76 млн. лв. тази година. С тях се реализират тези средства, с които не може предварително да се определи в кое училище или детска градина ще се реализира даден проект. Това заяви министърът на образованието Красимир Вълчев в НС, предаде БГНЕС.", "date": "2019.06.13", "title": "Красимир Вълчев: Програмите за развитие на училищното образование са за 76 млн. лв."}
{"url": "https://www.novinite.bg/articles/176852/Radev-Reshenieto-za-subsidiite-zadushava-opoziciyata", "text": "Пак във фокуса са проблемите на партиите, а не проблемите на обществото. Това коментира президентът Румен Радев след въпрос за субсидиите на партиите. \"Аз силно се надявам, че партиите ще намерят добър баланс между техните собствени интереси и интересите на обществото\", заяви той.Според него големият проблем не е в самото финансиране, като размер на субсидията.По думите му в България управляващите партии нямат нужда от субсидия.Те се финансират директно от властта. Субсидиите касаят най-вече съществуването на опозицията, каза президентът.По думите му едно такова решение на практика задушава опозицията точно преди местните избори.По отношение на спора на македонските и българските историци за личността на Гоце Делчев Радев заяви:“По време на речта ми в Санкт Петербург много ясно казах на цял свят и цитирах бележитият български революционер Гоце Делчев. Това е моето становище.”По думите му България трябва да мисли и да подходи много по-генерално към този проблем.\"Въздържам се да коментирам партии\", заяви Радев на въпрос как би коментирал ситуацията в БСП.Но според него България не трябва да остава без политическа опозиция, а процесите в социалистическата партия крият такъв риск. Той заяви, че ги следи с тревога.За разлика от други политици аз не изнасям българските проблеми зад граница, каза Румен Радев.Подкрепят добрите намерения на правителството, но при изхарчени огромни европейски и национални средства, резултатите са далече от очакваното, каза държавният глава.", "date": "2019.06.13", "title": "Радев: Решението за субсидиите задушава опозицията"}
{"url": "https://www.novinite.bg/articles/176829/Bez-voda-v-nyakoi-chasti-na-stolicata-na-14-yuni", "text": "На 14 юни 2019 г. (пeтък), във връзка с подмяна на сградно водопроводно отклонение на ул. „Владимир Георгиев“ с. Бусманци, се налага спиране на водоподаването от 09:30 до 17:00 часа на клиентите на „Софийска вода”, живеещи в района на:кв. „Нова Враждебна“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: с. Бусманци - пред кметството. На 14 юни 2019 г. (петък), във връзка с реконструкция на уличен водопровод на ул. „Ами Буе“ кв. „Крива река“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:ул. „Ами Буе“ от ул. „Баница“ до ул. „Яков Крайков“ул. „Яков Крайков“ от ул. „Виктор Григорович“ до ул. „Райко Жинзифов“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Ами Буе“ ъгъла с ул. „Яков Трайков“. На 14 юни 2019 г. (пeтък), във връзка с подмяна на сградно водопроводно отклонение на бул. „Илиянци“ кв. „Военна рампа“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на:бул. „Илиянци“ от ул. „История Славянобългарска“ до края на улицата в южна посока /до Царското депо/.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Илиянци“ до входа на Царското депо.  Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.`  \r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството -  .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.06.13", "title": "Без вода в някои части на столицата на 14 юни"}
{"url": "https://www.novinite.bg/articles/176854/Karadaja-Shte-nastoyavame-za-namalyavane-na-DDS-ne-samo-za-hlyaba-no-i-za-celiya-hranitelen-sektor", "text": "ДПС ще настоява за намаляване данък добавена стойност не само за хляба, но и за целия хранителен сектор.Това заяви в кулоарите на парламента лидерът на движението Мустафа Карадайъ, който заедно с депутати от парламентарната група, се срещна с Мариана Кукушева, председател на Съюза на хлебопроизводителите и сладкарите, Костадин Костадинов, председател на Асоциацията на зърнопроизводителите и Савина Влахова, председател на Съюза на мелничарите в България. Това е втората среща на парламентарната група с браншови организации. Вчера от ПГ на ДПС проведоха среща с представители на фармацевтичния сектор, за да обсъдят идеята за намаляване на ДДС върху лекарствата.Групата обяви готовност да внесе такова законодателно предложение, ако получи уверение от страна на съответния бранш, че в действителност цените за крайния потребител ще спаднат. Карадайъ изрази удовлетвореност от проведената днес среща. \"Констатирахме, че най-високият ДДС в хранителния сектор спрямо съседните страни и страните от ЕС, е в България. Високият ДДС води до предпоставки за сив сектор в бранша и намаляване на конкурентоспособността на нашите производители\", посочи той.Според Карадайъ намаляването на ДДС за целия хранителен сектор се нуждае от задълбочен анализ и сравнение на ставките със съседни страни. \"Ние не се отказваме от намаляване на ДДС не само за хляба, но и за целия хранителен сектор, което ще доведе до по-голяма конкурентоспособност на нашите производители. Ефектът ще е много по-голям\", коментира той.По думите му ДПС ще продължи работа и ще търси широк обществен дебат и съгласие за подобна законодателна промяна. \"Прибързани действия не правим и няма да правим. И вчера казах, че нарочно не обявихме тези наши предложения преди изборите, за да не се сметнат за предизборен популизъм\",категоричен бе Карадайъ.", "date": "2019.06.13", "title": "Карадайъ: Ще настояваме за намаляване на ДДС не само за хляба, но и за целия хранителен сектор"}
{"url": "https://www.novinite.bg/articles/176831/Prezidentat-zaminava-na-poseshtenie-v-Ungariya", "text": "На двудневно посещение в Унгария заминава държавният глава Румен Радев.По покана на унгарския си колега Янош Адер Радев ще посети Будапеща, където предстоят разговори на „четири очи” между двамата президенти, както и пленарни разговори между официалните делегации.Сред темите в разговорите ще бъдат миграцията, сигурността, интеграцията на Западните Балкани, както и икономически теми от взаимен интерес.Румен Радев ще се срещне и с премира Виктор Орбан, както и с председателя на Народното събрание на Унгария – Ласло Кьовер.", "date": "2019.06.13", "title": "Президентът заминава на посещение в Унгария"}
{"url": "https://www.novinite.bg/articles/176864/Viceprezidentat-Decata-s-balgarski-proizhod-da-poluchat-obrazovanie-v-Balgariya-e-nacionalna-kauza", "text": "Национална кауза е децата с български произход да получат образование в България. Тази теза на вицепрезидента Илияна Йотова подкрепиха участниците в организираната от нея среща на „Дондуков“ 2 за проблемите на студентите от българските общности. По време на разговорите бяха договорени конкретни стъпки за улесняване и мотивиране на обучението в българските висши учебни заведения на чуждестранните студенти от български произход -изтеглянето на рекламната кампания за кандидатстване още през есента на предишната година, възможностите за онлайн кандидатстване и онлайн изпити, както и опростеното издаване на документи за пребиваване в България. Общо бе разбирането за полагане на изпит по български език по европейската езикова рамка. В срещата участваха образователният министър Красимир Вълчев, зам.-министри и представители на Министерство на образованието и науката, Министерство на вътрешните работи, Министерство на външните работи, изпълняващият длъжността председател на Държавна агенция за българите в чужбина, ректорите на Софийски университет „Св. Климент Охридски“, на Медицински университет-София, на Икономически университет-Варна, на Югозападен университет „Неофит Рилски“, експерти.По време на разговорите бе подчертано, че Министерството на образованието и науката провежда най-активна политика за българите в чужбина. Общо бе мнението, че студентите от български произход са потенциал, чийто статут трябва максимално да бъде уреден. „Самият факт, че сме се събрали тук, е доказателство, че държавата мисли за тези проблеми“, подчерта ректорът на Икономически университет-Варна проф. д-р Евгени Станимиров. Той изтъкна липсата на цялостна маркетингова политика на университетите, за да привличат студенти от българските общности.През академичната 2018/2019 година вицепрезидентът Илияна Йотова проведе във Варна, Пловдив, София, Благоевград поредица от срещи със студенти от българските диаспори, които се обучават в български висши учебни заведения по Постановления на Министерски съвет №103 и №228. Въз основа на споделените от тях проблеми с обучението и пребиваването им вицепрезидентът и екипът й изготвиха предложения за решаването им. Серия от сходни по съдържание проблеми, които се коренят в остарялата и несъвършена нормативна уредба – това бе основният извод от срещите със студентите. Предложенията за решаване на проблемите им вицепрезидентът представи на срещата днес и те бяха приети с широка подкрепа. Проблемите са разделени в две групи – свързаните с кандидатстването и учебния процес, и отнасящи се до пребиваването в България. Вицепрезидентът бе категорична, че е необходима по-добра рекламна кампания и представяне на възможностите за обучение в български висши училища, както и по-ранно стартиране на кандидатстудентските кампании. Илияна Йотова подчерта голямата конкуренция на университетите в Русия, Украйна, Унгария, Сърбия. „Съществува опасност от загуба на българско самосъзнание в историческите ни диаспори, където е пазено столетия наред“, изтъкна вицепрезидентът. Илияна Йотова предложи отпадане на изискването за издаване на удостоверение за български произход за тези студенти, като положеният успешно изпит по български език да бъде достатъчно условия за кандидатстване. „За първи път се обръща такова специално внимание на българския език като белег за самосъзнание, за удостоверяване на произход. Горда съм от такава политика“. С тези думи се обърна към вицепрезидента проф. д-р Светозара Халачева,  директор на Департамента за езиково обучение към СУ „Св. Климент Охридски“. Образователният министър Красимир Вълчев прие предложението на вицепрезидента за програма за допълнително обучение по български език за първокурсниците. МОН работи по предоставяне на възможности за обучение в българските висши учебни заведения и на студенти от по-новата емиграция. За да се избегнат административните пречки, за уреждането на пребиваването по време на обучението вицепрезидентът Йотова предложи практиката в много страни с т.нар. виза-студент, или специална студентска книжка за целия период на следване.От Министерство на вътрешните работи заявиха, че заедно с Министерство на външните работи изготвят промени, които да улеснят пребиваването на студентите от български произход. Не на последно място Илияна Йотова изтъкна проблема с липсата на регистър на завършилите в България. Българската държава инвестира в тези студенти, а след това не се интересува какво се случва с тях. „Приоритет в държавната политика следва да е създаването на единна национална система за професионално ориентиране. Тази система да съдържа информация за завършващите възпитаници на българските университети и за свързването на кариерните центрове, които сега стоят в тесните си рамки по университети и региони“, заяви вицепрезидентът. Трудността, с която се намират учители по български език за българските общности по света, е пример за липсата на връзка между приема на студенти и кадровото планиране е очевидна. Участниците в разговорите на „Дондуков“ 2 се обединиха около мнението, че е направена първата стъпка към комплексен подход спрямо студентите от българските общности в чужбина. „Имаме една цел – да бъде изцяло изчистен статутът на тези млади хора. Ако не сме заедно, няма как да сполучим“, подчерта вицепрезидентът Илияна Йотова в края на срещата.", "date": "2019.06.13", "title": "Вицепрезидентът: Децата с български произход да получат образование в България е национална кауза"}
{"url": "https://www.novinite.bg/articles/176848/Valeri-Simeonov-Do-vsichki-plajove-tryabva-da-ima-pat-za-obshtestveno-polzvane", "text": "До всички плажове трябва да има път за обществено ползване. Това каза лидерът на НФСБВалери Симеонов по време на дебатите за промени в Закона за устройството на Черноморското крайбрежие, предава „Фокус“.„Смисълът на предложението ни е на всеки плаж да има достъп до превозни средства до него. До всеки плаж да има пътен достъп - може да е черен път, може да е чакъл. Но в случаите, в които няма пътна връзка, когато има удавяне или инфаркт, линейката не може да стигне до плажа. А това е крайно необходимо. Или ако в заведение на плаж възникне пожар, пожарната не може да отиде. Ако имаме сбиване, полицията също не може да отиде до там. А понякога минутите решават въпроса за смъртта и живота на хората. Така че път до всеки плаж трябва да има“, заяви Симеонов.Той посочи, че друга причина за предложението е, че тези плажове се взимат от концесионери, за да се слагат някакви обекти, от които да се печели. „Но тези заведения например генерират боклуци. Как те могат да се извозят? По никакъв начин. Т.е. когато няма път до плажа, той е обречен на необслужване, зариване с боклуци и на риск от смърт. Това са аргументите да направим това предложение“, обясни Симеонов. Той уточни, че тези плажове, граничещи със защитени територии и няма път до тях, са десетина и всичките са на юг от Царево. ", "date": "2019.06.13", "title": "Валери Симеонов: До всички плажове трябва да има път за обществено ползване"}
{"url": "https://www.novinite.bg/articles/176839/Ochakva-se-zasilen-trafik-na-GKPP-Makaza-zaradi-turisti", "text": "Във връзка с началото на активния туристически сезон се очаква значително увеличение на трафика през българо-гръцката граница в периода 14 - 16 юни. Това съобщиха от пресцентъра на МВР.Данните от предходни години сочат, че най-завишена ще е интензивността на пътникопотока през ГКПП „Маказа\". Тъй като той е най-често използван от румънските граждани, очакванията са автомобилите там да се увеличат два пъти, а пътниците – три пъти, в сравнение с обичайния трафик.„Гранична полиция\" е предприела мерки за осигуряване на достатъчен брой служители за своевременна обработка на преминаващите граждани, но инфраструктурата на пункта е ограничена. Освен това, в резултат от намаления брой гръцки полицейски служители вместо 4 трасета, работят 2 – по едно на изход и на вход. Очаква се образуване на колони от турски, румънски и български автомобили, основно на изход от страната.От Главна дирекция „Гранична полиция“ призовават да използват и другите гранични пунктове на българо-гръцката граница.", "date": "2019.06.13", "title": "Очаква се засилен трафик на ГКПП „Маказа\" заради туристи"}
{"url": "https://www.novinite.bg/articles/176868/Pravnata-komisiya-podkrepi-vrashtaneto-na-nadvzetite-partijni-subsidii", "text": "До края на 2020 г. партиите и коалициите трябва да върнат доброволно надвзетите суми от държавната си субсидия, в противен случай започва да тече лихва. Това решиха депутатите от Правната комисия в парламента, гласувайки на второ четене промените в Закона за политическите партии, съобщава БГНЕС.Законопроектът е внесен от Министерски съвет, а с него се цели въвеждането на стриктна уредба за формирането, изчислението и изплащането на държавната субсидия за политическите партии и коалиции.„За тези, които получават субсидия, а не върнат доброволно, от втория им транш за 2019 г. ще получат 70%. Вторият транш ще бъде преизчислен по разпоредбите на този законопроект. От всички следващи траншове по 50%“, обясни заместник-министърът на финансите Росица Велкова.Тя подчерта, че общата сума, която партиите трябва да върнат в държавния бюджет е 14,6 млн. лв.Предстои депутатите до одобрят окончателните текстове в пленарна зала.Припомняме, че след проверката на Върховна административна прокуратура стана ясно, че на петте политически партии и коалиции /ГЕРБ, БСП за България, Обединени патриоти, ДПС и ВОЛЯ/ неправилно са изплатени суми, значително надвишаващи полагащата се субсидия от 11 лв. за един действителен глас, в нарушение на разпоредбите на чл. 25, чл. 26 и чл. 27 от Закона за политическите партии /ЗПП/. По същия незаконосъобразен начин е формирана и разпределена субсидията за политическите партии по чл. 26 от ЗПП, които не са представени в Народното събрание, но са получили не по-малко от едно на сто от всички действителни гласове на последните парламентарни избори. ", "date": "2019.06.13", "title": "Правната комисия подкрепи връщането на надвзетите партийни субсидии"}
{"url": "https://www.novinite.bg/articles/176836/Proizvoditeli-iskat-strog-kontrol-za-vnosnite-zelenchuci", "text": "\"Трябва много строг контрол при зеленчуците, които влизат от Турция, Македония и Албания\", заяви пред БНР изпълнителният директор на Асоциацията на оранжерийните производители в България Атанас Кунчев преди консултативния съвет, на който ще се обсъждат мерки за подпомагане на българските плодове и зеленчуци, за да не са дефицитни на пазара.По думите му българските домати в момента са с перфектно качество. На пазара обаче има пренасищане от турски, гръцки, албански и македонски зеленчуци, добави той в предаването \"Преди всички\".Кунчев подчерта, че българите производители не могат да продават продукцията си в Гърция. Той разказа, че при опит да продават на гръцката борса, започват всякакъв вид проверки, запечатват се камионите и производителите са принудени или да се върнат в България, или да им се развали стоката. От БАБХ нищо не правят по въпроса, категоричен бе Атанас Кунчев. Според него и НАП трябва да следи какво влиза в България. Гръцкият домат влиза на 0,05 евро за килограм в България, даде пример производителят и обясни:„Изписват гръцки домат, трето качество, на 0,05 евро и го вкарват в България. Този домат е трето качество и се има предвид, че той е за преработка. Само че какво става – той стига до борсите. На тези борси се викат служители на БАБХ, които трябва да окачествят продукцията. Те като видят, че не е трето качество, защото тяхната работа не е да гледат цената, а качеството, те го окачествяват като първо качество. И този домат се продава като първо качество“.Европейското подпомагане не е ефективно, смята Атанас Кунчев и подчерта, че от 2015 г. парите са едни и същи.", "date": "2019.06.13", "title": "Производители искат строг контрол за вносните зеленчуци"}
