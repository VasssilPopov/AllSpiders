{"url": "https://www.novinite.bg/articles/162189/Angelkova-Predvijdame-mashtabna-marketingova-kampaniya-za-turizma-prez-2019-g", "text": "Планираме мащабна маркетингова кампания през 2019 г. В Годишната програма за Национална туристическа реклама са заложени редица активности, с които очакваме да привлечем още повече посетители в страната. Предвидени са множество комуникационни кампании в онлайн каналите на водещи световни политематични медии като CNN, BBC, Euronews, и световни туристически медии като National Geographic и Travel Channel. Това каза министърът на туризма Николина Ангелкова при отриването на заседанието на Националния съвет по туризъм. Тя посочи още, че са заложени участията в редица международни туристически борси и изложения в страната, като всички те са съобразени с нуждите и интересите на бизнеса.В заседанието участваха Иван Портних, кмет на Варна, Стоян Пасев, областен управител на Варна, представители на институции, на туристически сдружения, на националните курорти, на национално представените сдружения на потребителите и работодателски организации в страната и на Националното сдружение на общините в Република България.Един от акцентите в работата на министерството е внедряването и все по-честото използване на новите технологии не само в дейността на администрацията, но и при популяризирането на България, коментира министърът. Има заложени инициативи за промотиране на възможностите за туризъм и на вътрешния пазар.Основна цел в работата на министерството е ежегодно да се увеличава броя на посещенията, като се постигне един устойчив тренд на нарастване, коментира министър Ангелкова. И допълни, че националната реклама е от изключителна важност за запазване на темповете на нарастване. А резултатите за първите 5 месеца на годината са обещаващи, че и през 2018 г. ще постигнем позитивни резултати, посочи министърът. В периода януари-май чуждестранните туристически посещения у нас са над 2,436 млн. по данни на НСИ. Техният брой е с 11,1% повече спрямо същия период на миналата година. А само през май 2018-а ръстът на чуждестранните посещения у нас е с 15,8% в сравнение с месец май миналата година. Министърът коментира, че при воденето на статистиката се спазват европейските правила и тези на Световната организация по туризъм и не бива да се спекулира с това, защото вреди на имиджа на България и на бранша.", "date": "2018.07.20", "title": "Ангелкова: Предвиждаме мащабна маркетингова кампания за туризма през 2019 г."}
{"url": "https://www.novinite.bg/articles/162182/Jertvite-na-modernoto-robstvo-po-sveta-nad-40-mln-dushi", "text": "Според американската правозащитна организация Walk Free Foundation модерните роби в целия свят са 40,3 млн. души, съобщава CNNTurk. Според данните в доклад, изготвен от фондацията, в развитите държави съвременният вариант на робството е много по-често срещан от очакваното, предаде БГНЕС.Само в Съединените американски щати модерните роби са повече от 400 хил. души или един на всеки 800 американски граждани. В обединеното кралство модерните роби са 136 хил. души. Най-много модерни роби има в Индия — 8 млн. души. На второ място се нарежда Северна Корея с цели 2,6 млн. души. Еритрея, Бурунди, Централноафриканска република и Афганистан също са в първата десетка на тази класация.", "date": "2018.07.20", "title": "Жертвите на модерното робство по света - над 40 млн. души"}
{"url": "https://www.novinite.bg/articles/162185/Darjavniyat-departamentTramp-i-Putin-postignaha-progres-na-nyakolko-fronta", "text": "Държавният секретар на Съединените американски щати Майкъл Помпео отбеляза, че по време на разговорите в рамките на срещата на върха между Русия и САЩ в Хелзинки е бил постигнат напредък по редица въпроси. Помпео обаче не потвърди думите на посланика на Руската федерация във Вашингтон Анатолий Антонов, че във финландската столица са били постигнати „важни устни договорености“, предаде БГНЕС.„Не съм сигурен, че трябва да приемаме всичко, което казва руския посланик за чиста монета. Понякога на тях им се иска да разказват разни истории“, каза държавният секретар на САЩ в интервю за „Фокс Нюз“. „Имах възможност да поговоря с президента Тръмп за неговите дискусии с президента Путин. Има прогрес на няколко фронта, включително разбирателство за по-тясно сътрудничество в борбата срещу тероризма, както и по контрола на въоръжението. Обсъдиха се много неща, но има да се направи още много“, добави Помпео.", "date": "2018.07.20", "title": "Държавният департамент: Тръмп и Путин постигнаха прогрес на няколко фронта"}
{"url": "https://www.novinite.bg/articles/162184/Djigit-probva-da-izbyaga-ot-chengetata-udari-7-koli", "text": "Тази сутрин около 4:20 часа в СДВР е получен сигнал за засечено рисково шофиране в района на ул. „Кирил Драганов“ и „Калотина“. При подаден сигнал за спиране водачът не се подчинил, а в опита си да избяга, ударил последователно  7 паркирани  автомобила. След кратко преследване 27-годишният шофьор е задържан в близост до произшествието и отведен с полицейска мярка до 24 часа във Второ РУ. Той е отказал полеви тестове за алкохол и наркотици.По случая е образувано досъдебно  производство.  Предстои доклад на събраните материали в прокуратурата.Припомняме, че по аналогичен случай работиха вчера столичните полицаи. Сигнал за такси с неадекватно поведени на пътя в района на  бул. „Рожен“ бе подаден около 17 часа от служител на СДВР, който не е бил  на смяна. Веднага към  мястото бяха насочени екипи на „Пътна полиция“ и шофьорът бе задържан на бул. „Ломско шосе“, като преди това той „успя“  да удари последователно и да нанесе материални щети на 9 паркирани автомобила.  Бе установено, че таксиметровият  шофьор е седнал зад волана с отнето свидетелство за правоуправление. При задържането той е отказал  проба с дрегер. И по документирането на този случай работата продължава.  ", "date": "2018.07.20", "title": "Джигит пробва да избяга от ченгетата, удари 7 коли"}
{"url": "https://www.novinite.bg/articles/162180/Dneven-horoskop-zapetak", "text": "Вие обикновено не мечтаете. Вие сте много по-рационални. Нямате време за мечти. Вие просто работите усърдно, докато не постигнете това, което искате. Днес обаче се чувствате по-различно от останалите дни и ще бъдете мечтатели поне за един ден. Вие сте честни, състрадателни и почтени. Също така обичате да изказвате мнението си. Не обичате особено много да мълчите, затова казвате всичко, което мислите. Днес това ще се окаже негативно качество, защото ще обидите ваш близък. През днешния ден ще трябва да вземете важно решение, което е много определящо за живота ви от тук нататък. Опитайте да бъдете максимално спокойни, съсредоточете се и обмислете въпроса много добре. Важно е да вземете правилното решение. Представителите на останалите зодиакални знаци могат да намерят дневния си хороскоп ", "date": "2018.07.20", "title": "Дневен хороскоп за петък"}
{"url": "https://www.novinite.bg/articles/162177/Na-mnogo-mesta-oblaci-i-dajd-temperaturite-shte-sa-do-31-gradusa", "text": "Днес на много места в Централна и Източна България ще се развива купесто-дъждовна облачност и ще има краткотрайни валежи и гръмотевици. Предимно слънчево ще е над западните райони. Ще духа слаб до умерен вятър от запад-северозапад. Максималните температури ще са между 26 и 31 градуса, в София - около 26.Атмосферното налягане ще бъде по-ниско от средното за месеца и ще се задържи без съществена промяна.В планините облачността ще е значителна. На много места ще има валежи от дъжд и гръмотевици. Ще духа умерен северозападен вятър. Максималната температура на височина 1200 метра ще е около 20 градуса, на 2000 метра – около 13.По Черноморието преди обяд ще е предимно слънчево. Около обяд ще се развива купесто-дъждовна облачност и ще има краткотрайни валежи с гръмотевици. Ще духа до умерен северозападен вятър. Максималните температури ще са между 28 и 31 градуса. Температурата на морската вода е от 23 до 26. Вълнението на морето ще бъде 1-2 бала. ", "date": "2018.07.20", "title": "На много места облаци и дъжд, температурите ще са до 31 градуса"}
{"url": "https://www.novinite.bg/articles/162188/Kvartalen-savet-Jordanka-Fandakova-i-rajonen-kmet-na-tajna-proverka-v-Drujba-1", "text": "Столичният кмет Йорданка Фандъкова е била вчера следобед на тайна проверка в ж.к. „Дружба 1”, съобщават жители на квартала. Тя и кметът на район “Искър” Ивайло Цеков са били пред блок №105, където на зелената площ е предвидено да се строи 5 етажен блок. Тайната проверка става след като на място бяха направени два протеста от жители на квартала. За да защитят своите интереси, те създадоха и Обществен съвет на “Дружба 1”.Общинският съветник от БСП - Борис Цветков е внесъл писмо до Областния управител на град София и до кметовете на Столична община и на Район “Искър” с настояване за проверка на реституцията, касаеща имота. Борис Цветков вече е отправил питане до Йорданка Фандъкова за предвидените мерки по решаването на проблема. ", "date": "2018.07.20", "title": "Квартален съвет: Йорданка Фандъкова и районен кмет на тайна проверка в “Дружба 1”"}
{"url": "https://www.novinite.bg/articles/162195/Nad-55-mln-chujdenci-shte-dojdat-na-pochivka-u-nas-tova-lyato-sochat-prognozite", "text": "Очакваме през този летен сезон да постигнем ръст от около 5% спрямо посещенията през миналата година в периода юни-септември и чуждестранните туристи да са повече от 5,5 млн. През Лято 2017 г. общо чуждестранните туристи достигнаха 5,3 млн., като и тогава отчетоха нарастване от 5,7%. Ако нашите прогнози бъдат оправдани това ще е трета поредна година на растеж и ще ни включи в една от най-устойчивите дестинации за летен туризъм. Това заяви министърът на туризма Николина Ангелкова на пресконференция след заседанието на Националния съвет по туризъм в к.к. „Св. Св. Константин и Елена“.Туристическите сдружения са задължени да подават заявление–декларация, в което се описват видът на организацията, предметът на дейност и членовете й. Това е изискуем документ по Закона за туризма, а за тези организации, които не спазват разпоредбите на закона може да започне процедура по заличаване, съобщи министър Ангелкова. Смятам, че това е редно с оглед на тези, които спазват закона, посочи още министърът Министърът информира, че основният фокус на Годишната програма за Национална туристическа реклама 2019 г. ще е разработването на маркетингови и комуникационни кампании свързани с основни целеви пазари. Сред тях са Германия, Русия, Великобритания, Полша, Гърция, Румъния, Македония, Сърбия, Турция, Италия, Австрия, Франция, както и Китай, САЩ, Япония, Южна Корея, Индия и страните от Близкия Изток.Програмата за национална реклама се одобрява година по-рано преди започване на изпълнението й, обясни министърът. И поясни, че това се прави с цел постигане на устойчиво развитие на сектора, което се доказва и от статистиката за туристически посещения. С конкретни стъпки вървим в посока постигане основната цел на Министерството на туризма, а именно превръщането на България в целогодишна туристическа дестинация, посочи още тя.Във връзка с контрола по курортите министър Ангелкова бе категорична, че по време на целия летен сезон ще бъде изключително силен. В отговор на журналистически въпрос относно незаконните заведения в Щкорпиловци тя обясни, че Министерството е изпратило писмо до кмета на община Долни Чифлик, който да издаде заповед за премахване на незаконните обекти. „Министерството на туризма няма правомощия да премахва заведения, които функционират незаконосъобразно. Ние изпращаме писма до компетентните органи, в случая това е кметът, който трябва да издаде подобна заповед. Предстои да разберем какво се случва с тях от кмета на Община Долни Чифлик“, уточни министър Ангелкова. И добави, че за последните три години броят на неохраняемите плажове е намален от 136 през 2015 г. до 86, плюс трите плажа за природосъобразен туризъм.Относно предложените промени в Закона за туризма и разделянето на курортите на зони министърът обясни, че идеята се подкрепя от 80% от всички големи туристически организации и туроператори. Тя посочи, че целта е не да бъдат териториално разделяни, а продуктово, като всяка една община, заедно с местния бранш, ще може да решава дали курортът да бъде една зона, или не. Всички големи туроператори, които ни подкрепиха, казват, че и в момента те работят в Златни пясъци и Слънчев бряг на база продуктово зониране и подкрепят усилията ни това да бъде осъществено, каза министър Ангелкова.Министърът поздрави ръководството на курорта по повод 110 години от създаването на „Св. Св. Константин и Елена“, който е първият морски курорт у нас. И им пожелава все така да успяват да привлекат вниманието както на българските, така и на чуждестранните туристи с висококачествен туристически продукт.Кметът на Варна Иван Портних поздрави министър Ангелкова за последователната и усилена работа, както и за дейността на цялото министерство и съобщи, че според статистиката на Летище Варна за първите шест месеца на 2018 г. се отчита ръст от 31% на полетите. Това се дължи на навлизането на нискотарифните авиокомапнии и на повечето редовни линии от и до аеропорта, което е доказателство, че Варна се утвърждава като целогодишна дестинация, уточни той.", "date": "2018.07.20", "title": "Над 5.5 млн. чужденци ще дойдат на почивка у нас това лято, сочат прогнозите"}
{"url": "https://www.novinite.bg/articles/162190/V-sabota-vecher-vseki-moje-da-stane-astronom-pred-NDK", "text": "Дори и да не знаете, вие вече сте астрономи! Всеки път, когато вдигнете поглед към небето и видите Луната, забележите Зорницата или Вечерницата, или пък видите падаща звезда, вие на практика извършвате астрономическо наблюдение.Във вечерта на 21 юли (събота) всеки, който желае да се докосне до магията на космическите тела, ще може да се срещне с българските олимпийци по астрономия и техни ръководители, и да разкрие тайните на небето с помощта на съвременна телескопна техника. Събитето на Сдружение на олимпийските отбори по природни науки (СООПН) ще се проведе от 20:00 ч. до главния вход на НДК (т.нар. „Малки пилони“ – за ориентир следвайте астрономите в светли тениски) и ще очаква всички ентусиасти да пропътуват стотици хиляди километри с помощта на телескоп.Наблюденията ще бъдат придружени с любопитни факти от Алексей Стоев – ръководител на олимпийския отбор по астрономия и Васил Николов, Тодор Кюркчиев, Светлин Тотев, Владимира Иринчева и Калина Стоименова /състезатели/. Съорганизатори на събитието са Българската академия на науките и Български туристически съюз. През 2016 г. подобно събитие даде възможност на малки и големи да наблюдават звездите и небесните обекти заедно със състезателите за годината.Специалната вечер, която обещава чисто небе и необикновено преживяване ще постави и акцент на DMS кампанията, инициирана от СООПН, която цели набирането на средства за специализирана подготовка и съоръжения на олимпийските отбори по природни науки. „Подготовката на всички отбори и осигуряването на необходими условия е ключът към впечатляващите резултати, които българските олимпийци от всички науки постигат. Вярваме, че всеки може да се включи със свой принос в този процес - от бизнеса до човека, който се гордее с тези резултати“, коментира Алексей Христов, председател на СООПН. Всеки, който желае да се включи в кампанията, може да остави своя принос по време на събитието на 21 юли, а в замяна да получи тематична значка.  Ако желаете да подкрепите олимпийските отбори по природни науки, можете да изпратите SMS с текст DMS OLYMP на номер 17 777, на цена 1 лв. за абонати по договор към мобилнитеоператори. Какво ще видим на звездното небе?- В средата на юли ще започнат да се появяват бързите бели метеорни следи от метеорния поток Персеиди. Метеорното вещество което ги предизвиква, е породено от кометата 1862III Суифт – Тътл. Максимума на потока ще бъде в нощта на 12 срещу 13 август, като се очаква потока да прояви умерена активност (до 95 метеора на час), без пикове с високи стойности, каквито бяха наблюдавани през 2016 г.- В момента планетата Марс е изключително ярка и се вижда като червена звезда. Така се подготвяме за явление, което се случва на всеки 15 години (тоест Марс ще се намира на най-близко разстояние от Земята, но това чак следващия уикенд, просто “червеникавостта” вече ефакт). Олимпийският сезон в вече в разгара, но най-важните състезания в календара на астрономите предстоят тази есен - Международната олимпиада по астрономия, 6-13 октомври, в Коломбо, Шри Ланка, както и Международната олимпиада по астрофизика през ноември в Пекин, Китай.а", "date": "2018.07.20", "title": "В събота вечер всеки може да стане астроном пред НДК"}
{"url": "https://www.novinite.bg/articles/162178/28-po-Rihter-razdrusa-leko-v-Blagoevgradsko", "text": "Сравнително слабо земетресение беше регистрирано тази нощ в Благоевградска област, предаде БГНЕС. Трусът е с магнитуд 2,8 по скалата на Рихтер. Епицентърът му е бил на 12 км северозападно от Белица на дълбочина 2 км. За момента няма данни за пострадали и разрушения. ", "date": "2018.07.20", "title": "2.8 по Рихтер раздруса леко в Благоевградско"}
{"url": "https://www.novinite.bg/articles/162179/Sofiya-i-Rim-shte-razshiryavat-satrudnichestvoto-v-kulturnata-sfera", "text": "Кметът на София Йорданка Фандъкова се срещна с министъра на културата и туризма на Италия Алберто Бонизоли. Двамата обсъдиха доброто сътрудничество в областта на културата , което София има с Рим и други италиански градове. Господин Бонизоли изрази желание италианските експерти, работещи в сферата на културата да обменят опит с българските си колеги.Столичният кмет Фандъкова запозна Алберто Бонизоли с културно-историческото наследство наСофия и изяви желание италиански експерти да консултират Столичната община при подготовката на международния конкурс за експониране на археологическите находки на площад „Света Неделя“. Столичният кметът информира италианския министър за това, че София развива нови културни пространства за съвременно изкуство и култура.Предстои да бъде изграден Център за съвременно изкуство в Южния парк. Италиански експерти ще подпомогнат българския екип при разработването на форма за управление на културни институти. По късно двамата посетиха подземния музей под базиликата „Света София“, и министър Бонизоли изрази възхищението си от музея и даде висока оценка за постоянната експозиция.", "date": "2018.07.20", "title": "София и Рим ще разширяват сътрудничеството в културната сфера"}
{"url": "https://www.novinite.bg/articles/162194/Zelen-koridor-shte-bizgraden-na-teritoriyata-na-Stolichna-obshtina", "text": "Столична община беше одобрена за участие като водещ град в проект URBiNAT - URBan-Innovative-NATure, финансиран по Програма „Хоризонт 2020“ на Европейския съюз. Проектният консорциум включва още два водещи града - Порто (Португалия) и Нант (Франция), а градове - последователи са Брюксел (Белгия), Хое Тоструп (Дания), Сиена (Италия) и Нова Горица (Словения).Програма „Хоризонт 2020“ предоставя безвъзмездна финансова помощ за реализация на „зелени“ решения в трите водещи града в проекта. С активното участие на гражданското общество всеки град-партньор ще предложи за изпълнение проекти, включващи иновативни природосъобразни решения в четири области - Енергия, Вода, Околна среда и Биоземеделие, които ще формират градски „зелен“ коридор. Като цялостно природосъобразно решение,коридорът ще обедини инфраструктурни елементи и градски общностни инициативи, които ще се осъществят върху конкретна територия. Предстои общината да определи район, в който да бъде проектиран и изграден софийският „зелен“ коридор, и да идентифицира проектните идеи, които да бъдат осъществени в него.„Бюджетът на Столична община по URBiNAT е в размер на 1,2 млн. евро, като финансирането е 100% грант, предоставен от Европейския съюз“, заяви заместник-кметът на София по инвестиции и строителство Ирина Савина. Партньори на общината по проекта са УАСГ и Асоциацията за развитие на София. Срокът за изпълнение на предвидените дейности е 5 години.", "date": "2018.07.20", "title": "\"Зелен\" коридор ще бизграден на територията на Столична община"}
{"url": "https://www.novinite.bg/articles/162181/Po-55-lv-na-glava-dobitak-shte-vzemat-po-de-minimis-stopanite-ot-rajonite-s-chuma", "text": "Управителният съвет на Държавен фонд „Земеделие“ увеличи на 15 лв. за овца- майка и/ или коза-майка помощта de minimis за овцевъдите и козевъдите, според поетия ангажимент към протестиращите фермери. Земеделските стопани от седемте засегнати от чумата по дребните преживни животни общини - Болярово, Елхово, Малко Търново, Приморско, Созопол, Средец и Царево ще получат общо 55 лв. на овца/коза от помощта. По този начин стопаните ще могат да покрият загуби от нереализиране на мляко, ценови разлики на изкупена продукция и затруднения при изхранване на животните, съобщиха от земеделското министерство.", "date": "2018.07.20", "title": "По 55 лв. на глава добитък ще вземат по de minimis стопаните от районите с чума"}
{"url": "https://www.novinite.bg/articles/162193/Dva-incidenta-na-jp-prelezi-za-nyama-i-dva-chasa", "text": "Днес (20.07.2018 г.), в рамките на по-малко от два часа, на територията на страната се случиха два инцидента на прелези поради неспазване на правилата за преминаване през прелез, заложени в Закона за движение по пътищата. В първия инцидент, от 10.58 ч., на прелез в междугарието Калояново-Граф Игнатиево, при опит за преминаване при спуснати бариери, лек автомобил е ударен в задната му част от преминаващия пътнически влак, пътуващ по направление Карлово-Пловдив. При инцидента няма пострадали, но има нанеси леки материални щети по локомотива. Автомобилът е избягал от местопроизшествието.Вторият инцидент е от 12.30 ч. в междугарието Суворово-Девня. При преминаване през прелеза в района при редовно задействана звукова и светлинна сигнализация, указващи приближаването на влак, лек автомобил прави опит за преминаване, незачитайки подаваните от съоръжението сигнали. Автомобилът е ударен от преминаващия пътнически влак, пътуващ по направление Добрич-Варна. Няма пострадали. Инцидентът доведе до преустановяване на движението на влаковете и пътните превозни средства в района на прелеза за час и половина.Във връзка с инцидентите от днес, летния период и свързаната с това повишена интензивност на движението по пътищата, ръководството на „Национална компания „Железопътна инфраструктура” за пореден път призовава водачите на пътни превозни средства да бъдат внимателни, да спазват правилата за движение по пътищата. Всяко неспазване на Закона за движение по пътищата и преминаване при спуснати бариери или звукова и светлинна сигнализации, показващи приближаването на влак към прелеза, е риск за живота на водачите на превозните средства и техните спътници. Инциденти от този род нарушават графика за движение на влаковете, отнемат от личното време на пътниците, ползващи железопътен транспорт, и предизвикват значителни икономически загуби за НКЖИ и железопътните оператори. Неизмеримо по-важни от материалните щети са човешкият живот и здраве!", "date": "2018.07.20", "title": "Два инцидента на жп прелези за няма и два часа"}
{"url": "https://www.novinite.bg/articles/162191/Kmet-i-zam-kmet-shte-proveryat-transporta-do-Vitosha", "text": "Утре, 21 юли зам.–кметът на Столична община Евгени Крусев ще провери транспортнотообслужване в природен парк „Витоша“. Проверката ще се състои на автобусната спирка при Националния исторически музей в 8:30 часа. ", "date": "2018.07.20", "title": "Кмет и зам.-кмет ще проверят транспорта до Витоша"}
{"url": "https://www.novinite.bg/articles/162187/Borisov-Samo-nashata-strana-uspya-da-se-spravi-s-migrantskata-kriza", "text": "Има един безспорен факт, че към този момент България е единствената страна в Европейския съюз, която се е справила с мигрантите и е дадена за пример. Това заяви министър-председателят Бойко Борисов, предаде БГНЕС.Борисов сравни лидера на БСП Корнелия Нинова с канцлерката Ангела Меркел. \"Удивително ми напомня канцлерът на Вас! Със същите трикове я вкараха нея в тази процедура, както Вас - с козичките!\", заяви Борисов, намеквайки за участието на Нинова и в дебата за чумата по животните в Странджа.\"Аз понеже много обичам животните и Ви завидях - и аз исках да ги погаля\", каза още премиерът. Борисов обеща да обсъди предложението на БСП за забрана на двустранни споразумения за приемане на мигранти. \"Нищо лошо няма парламентът да вземе решение да не подписва двустранни споразумения\", увери той Нинова. \"Това се нарича консенсус“, добави премиерът.", "date": "2018.07.20", "title": "Борисов: Само нашата страна успя да се справи с мигрантската криза"}
{"url": "https://www.novinite.bg/articles/162183/KZP-Ima-sezonnost-pri-narusheniyata-na-firmite-za-barzi-krediti", "text": "Има сезонност при жалбите от потребители по повод ползването на бързи кредити. Зачестяват обикновено покрай празници, кампании за намаления – тогава, когато хората пазаруват повече, тъй като тези заеми обикновено се ползват за закупуване на различни вещи за домакинството, бита и т.н. Това съобщи председателят на Комисията за защита на потребителите (КЗП) Димитър Маргаритов по „Дарик” радио. Той уточни, че на годишна база оплакванията в сектора не надхвърлят 5% от всички постъпващи в институцията, но определи темата като „много важна”.„Бързите кредити са важна и чувствителна за българския потребител тема и като такава тя е във фокуса на вниманието на нашата Комисия от доста време насам. Още повече, че в последните години се забелязва все по-засилващо се търсене на този продукт. Макар и да нямаме много на брой жалби от потребители, ние искаме да държим под око сектора, за да може да се избегнат неприятни ситуации, в които хората задлъжняват и не успяват да се справят с този сериозен проблем”, коментира Маргаритов.Той посочи, че осъществяваният контрол от страна на Комисията включва анализ на общите условия на дружествата за бързи кредити и недопускане на нелоялни практики. „Целта е в общите условия да отсъстват напълно каквито и да било неравноправни клаузи, които могат да поставят потребителя в недобро положение и да дадат неоснователно предимство на търговците. Под влиянието на нелоялни търговски практики със заблуждаваща информация или чрез спестяване на съществена информация потребителят взема решение, което не би взел, ако знаеше как стоят нещата в действителност”, обясни председателят на КЗП.Маргаритов заяви, че Комисията е проверила всички над 50 небанкови финансови институции, които са регистрирани в БНБ и имат право да отпускат такива кредити на физически лица. Установявани са и от двата типа нарушения, които са премахнати след намесата на контролния орган. „Нямаше общи условия без неравноправни клаузи. Но това не бива да ни стряска по две причини. Първо, защото част от тези дружества бяха използвали един и същ модел на общи условия и на принципа, вземайки на заем от някого ноу-хау, се е стигнало до тези грешки. На второ място, но по-важно по-значение, е че след като установихме тези клаузи и отправихме препоръки към дружествата да ги отстранят, само в девет случая това не се е получило”, каза Маргаритов. Той допълни, че срещу съответните дружества се водят колективни искове.„Контролната дейност е основният инструмент, с който ние се стремим да противодействаме на нарушенията на фирмите за бързи кредити. С нашите разяснителни кампании за превенция се стараем винаги да информираме максимално ясно и точно хората къде са основните рискове, които могат да ги очакват. А също така опитаме да внушим на търговците, че трябва да бъдат коректни и лоялни към своите клиенти – да им дават необходимата информация предварително, за да не се стига до нарушения”, подчерта Маргаритов.Председателят на КЗП изтъкна, че става дума за доста специфична материя. „Към такива кредити прибягват хора, които спешно се нуждаят от средства и не са склонни много-много да се замислят и да прочетат това, което подписват. Освен това, като финансова услуга, тя има своята сложност и невинаги потребителите могат да разберат всички термини в общите условия. Понякога е възможно тези потребители да имат кредити и в други банки и то понякога повече от един”, коментира той.Маргаритов обясни как Комисията може да помогне на гражданите при проблеми. „Когато има наше произнасяне и след това евентуално и съдебно решение, то може да послужи на потребителя за много по-лесно получаване на обезщетение за конкретно претърпени вреди в резултат на това, че да речем сумите по този кредит са били незаконно завишени. Един добър инструмент за противодействие на нарушенията е т.нар. колективен иск. След като той бъде успешно проведен, всички потребители, които са били засегнати от нарушението, биха могли да получат справедливото обезщетение. При нелоялните търговски практики решението на Комисията дава правото на потребителите да развалят сключения договор и всеки да дължи на другата страна онова, което е получил незаконосъобразно”, разясни той.Председателят на КЗП цитира данни от работен доклад на Европейската комисия, според които около 12% от всички отпуснати заеми у нас са проблемни, което е близо три пъти повече от средното за ЕС ниво. А при лошите кредити в частния сектор с около 20% България е на трето място отзад напред след Гърция и Кипър. В тази връзка той подкрепи инициативата на омбудсмана Мая Манолова и на наши евродепутати за общоевропейска и национална законодателна рамка по отношение на фалита на физически лица. „Проблемът в липсата на законодателство, уреждащо личния фалит, се корени в това, че хора, които по обективни причини са били поставени в затруднено положение не могат да „изплуват”, тъй като няма нормативен инструмент, който да позволи връщането им обратно в стопанския оборот при изпълнението им на определени условия”, каза в заключение Маргаритов. ", "date": "2018.07.20", "title": "КЗП: Има сезонност при нарушенията на фирмите за бързи кредити"}
{"url": "https://www.novinite.bg/articles/162192/D-r-Dechev-veche-oficialno-e-shef-na-Zdravnata-kasa", "text": "Д-р Дечо Дечев е избран за управител на НЗОК, предаде репортер на БГНЕС. За неговата кандидатура гласуваха 124 народни представители от обща 125. Един гласува \"въздържал се\", предаде БГНЕС.Министърът на здравеопазването Кирил Ананиев поздрави д-р Дечев и заяви, че той може да разчита на неговата подкрепа. \"Той ще отговори на огромните очаквания на българското население да се справи с една много сложна система в един много труден момент. Той познава лошите неща в нашата система. Това му дава шанс да намери правилните решения за нейното подобряване\", каза министър Ананиев. \"Д-р Дечев познава проблемите и аз съм убеден, че той ще ги реши. Системата се намира в трудно положение и се нуждае от промяна... Успех доктор Дечев\", добави още здравният министър. ", "date": "2018.07.20", "title": "Д-р Дечев вече официално е шеф на Здравната каса"}
{"url": "https://www.novinite.bg/articles/162186/Chuma-po-jivotnite-ima-v-5-sela-i-v-stadoto-na-baba-Dora", "text": "„Огнища на чума има в пет населени места – Воден, Кости, Шарково, Странджа и Крайново. Останали животни има само в Шарково в стадото на баба Дора”, каза земеделският министър Румен Порожанов пред журналисти в Народното събрание.Той за пореден път уточни, че конкретно в нейното стадо болни животни няма, но в селото положителните проби са 22, което налага евтаназията им, предаде бТВ.„От вчера има резултат за ферма в Болярово. Фермата е отделена, с 200 и няколко овце. Няма допир на пасищно и водно ниво”, каза Порожанов. По думите му стопаните не допускат ветеринарите да вземат втора проба.„Протегнах ръка, казах, че ако пробите са отрицателни заповедта ще се отмени”, каза още Порожанов. Той уточни още, че днес се изплащат обезщетенията в Крайново и Странджа, а в понеделник започва изплащането в Шарково.Порожанов каза още, че една от козевъдните асоциации е поела ангажимент да осигури на баба Дора нови 100 кози след като падне карантината в Шарково.", "date": "2018.07.20", "title": "Чума по животните има в 5 села и в стадото на баба Дора"}
