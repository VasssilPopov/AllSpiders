{"url": "http://www.novinite.bg/articles/148401/Proplaka-novo-zvezdno-bebe", "text": "Актьорското семейство Ники Рийд и Иън Сомърхолдър вече има ново попълнение - дъщеричка, съобщи Контактмюзик. Според И! Нюз бебето на 29-годишната Рийд и 38-годишния Сомърхолдър се е появило на бял свят на 25 юли. Малката принцеса ще носи името Боди Солей Рийд Сомърхолдър.Феновете обаче ще трябва да почакат, преди гордите родители лично да потвърдят радостната вест. В свое скорошно интервю Ники Рийд заяви, че със съпруга й ще запазят едномесечно мълчание, когато станат родители. Рийд, позната с ролята си във вампирската сага \"Здрач\", и Иън Сомърхолдър сключиха брак през 2015 г. Сомърхолдър преди това имаше връзка с родената в България канадска актриса Нина Добрев, с която си партнираше в сериала \"Дневниците на вампира\".", "date": "2017.08.11", "title": "Проплака ново звездно бебе"}
{"url": "http://www.novinite.bg/articles/148402/Kitajka-se-opita-da-prati-bebeto-si-po-poshtata", "text": "24-годишна жена от китайската провинция Съчуан е била арестувана заради това, че се е опитала да изпрати бебето си по пощата. Младата жена решила, че не може да се грижи повече за малкото момиченце и ще го изпрати в приют... като колет, съобщава CNN.Жената поставила бебето в няколко найлонови торбички, а когато предала колета на куриера, поискала той да не отваря пакета. По пътя обаче куриерът забелязал, че \"колетът се движи\" и решил да го отворил. След като видял, че вътре има дете, той се свързал с полицията. Бебето било изпратено в местната болница. Състоянието му е стабилно. ", "date": "2017.08.11", "title": "Китайка се опита да прати бебето си по пощата"}
{"url": "http://www.novinite.bg/articles/148405/Zaporiraha-imushtestvoto-na-tancuvashtiya-milioner", "text": "Италианската банка BPM наложи запор на имуществото на звездата от Instagram и милионер Джанлука Вачи.Той се прочу през 2016 г., след като в социалните мрежи се появи видео, на което танцува с приятелката си на борда на своята яхта.Джанлука Вачи е роден в състоятелно семейство. Баща му е собственик на компанията за производството на опаковки и опаковъчно оборудване. Той притежава акции от доста компании и е основател на часовникарска марка.Състоянието му се оценява на 1,1 милиарда евро.Вачи вече се раздели с няколко яхти, вили и дял в голф-клуб, които бяха финансовото обезпечаване на кредит за 10 милиона евро, взет през 2008 г. Оттогава той е платил само две вноски по два милиона евро, но не успя да плати третата, изтекла в края на 2015 г.Партньор в живота му е Джорджия Габриеле. Двамата се запознават през 2010 г., но наскоро техният романс приключи.  ", "date": "2017.08.11", "title": "Запорираха имуществото на \"танцуващия милионер\""}
{"url": "http://www.novinite.bg/articles/148410/Balgarin-zagina-v-planinata-Tyanshan", "text": "Българин загина на връх Хан Тенгри в планината Тяншан, на границата между Китай, Киргизстан и Казахстан, съобщава bTV. От външно министерство потвърдиха информацията. Все още не се съобщават възрастта и имената на загиналия.Инцидентът е станал 8 август около 00:20 ч.. При спускане от върха, българинът пада на височина 6200 метра, пропада 600 метра върху скали и загива на място.Пристигналите спасители са констатирали, че травмите от падането са причина за смъртта.Тялото е открито на около 5600-ия метър.Експедицията, с която е бил българският гражданин, не е българска и най-вероятно е комерсиална. Много агенции в света вече предлагат такива експедиции, дори на Еверест.Връх Хан Тенгри е с височина 6995 метра и има два маршрута – северен и южен. Той взема втора жертва в рамките на 10 дни. Преди дни на същия връх загина и турски гражданин. ", "date": "2017.08.11", "title": "Българин загина в планината Тяншан"}
{"url": "http://www.novinite.bg/articles/148395/Tapi-na-Orlov-most-ot-utre", "text": "В поредна ключова точка на София ще има проблеми с трафика. Ограничения в движението на Орлов мост влизат в сила от полунощ довечера, а причината е започващия ремонт на кръстовището. Забранява влизането на автомобили в част от платното в посока центъра от страната на сграда \"Царевецъ\". Движението ще се извършва двупосочно в срещуположното пътно платно, предаде БНТ.От 24 часа тази неделя, 13 август, се затваря за автомобили и част от площад \"Орлов мост\" - между североизточното и северозападното платно на булевард \"Евлоги и Христо Георгиеви\". Ограниченията важат до 20 август. Дотогава се променят и маршрутите на част от линиите на градския транспорт, както и местоположението на някои спирки в района./inews.bg/", "date": "2017.08.11", "title": "Тапи на „Орлов мост“ от утре"}
{"url": "http://www.novinite.bg/articles/148403/Goreshta-sabota", "text": "През нощта ще е предимно ясно и почти тихо. В събота през деня отново ще е слънчево и горещо. Ще се появи слаб изток-югоизточен вятър. Максималните температури ще са между 34 и 39 градуса. Вечерта в западните райони ще се развива купесто-дъждовна облачност, вятърът там ще се ориентира от северозапад и с него ще започне да нахлува хладен въздух. През нощта срещу неделя, на места в западната половина от страната ще се развият гръмотевични бури. Възможни са значителни валежи и градушки. Въпреки това за цялата страна е в сила оранжев код, показва справка на сайта на Националния институт по метеорология и хидрология (НИМХ) при БАН. Атмосферното налягане ще се понижава и в края на деня вече ще е по-ниско от средното за месеца. По Черноморието ще бъде слънчево. Ще духа до умерен вятър от изток. Максималните температури на въздуха ще са до 30-32 градуса. Температурата на морската вода е 25-28 градуса. Вълнението на морето ще бъде 1-2 бала.   ", "date": "2017.08.11", "title": "Гореща събота"}
{"url": "http://www.novinite.bg/articles/148406/Po-greshka-Maj-prebil-s-bradva-dovedeniya-si-sin", "text": "Мъж от шуменското село Хърсово, който пребил доведения си син, получи 3-месечна условна присъда.Семейната драма се разиграла в нощта на 6 срещу 7 декември миналата година. Ангел отишъл на гости на майка си Йордана и мъжът, с когото съжителствала - Исмаил. Те седнали, почерпили се и мъжете изпили над половин литър домашна ракия. В малките часове гостът решил да си ходи, а стопанинът на дома дори го изпратил до вратата по живо, по здраво. Исмаил легнал да спи, но след около час се пробудил от кучетата в двора. В Хърсово обикаляли крадци и за да запази имота си, мъжът взел брадва и тръгнал из двора. Един от навесите му граничел със запустял кантар за животни. Докато оглеждал в тъмното, забелязал човешка фигура, стреснал се и стоварил брадвата върху нея. Когато проснатия на земята субект извикал, Исмаил разбрал, че това всъщност е доведеният му син Ангел. Човекът го изправил, видял, че цялата му глава е в кръв и хукнал по съседи да търси помощ. Дошла линейка от Шумен, натоварили Ангел и го закарали в болницата, където установили, че има счупване на черепа и вътрешно мозъчен кръвоизлив. Срещу Исмаил започнало дело в Новопазарския районен съд. Той признал вината си и сключил споразумение с прокуратурата за 3-месечна условна присъда с 3 години изпитателен срок.Определението е окончателно и не подлежи на обжалване.", "date": "2017.08.11", "title": "По грешка: Мъж пребил с брадва доведения си син"}
{"url": "http://www.novinite.bg/articles/148399/Izprashtat-policai-ot-golemite-gradove-v-selata", "text": "1000 полицаи от големите градове отиват в малките населени места. Това съобщи вътрешният министър Валентин Радев пред NOVA по повод пребито и обрано възрастно семейство в търговищко село. Той обясни, че се работи по случая и се проверява роднина с говорен дефект. По думите му най-вероятно въпросният човек е извършител на тежкото престъпление, защото много добре е знаел къде какво има. В същото време министърът е категоричен: \"Престъпността спада\". \"Усещането в хората е едно, но статистиката показва друго. Моля всички гражданите винаги, когато нещо става, да сигнализират в полицията\", каза Радев и добави, че ако хората не подават сигнали, няма как да се разкриват престъпленията. Относно случая с избягалия от затвора в Стара Загора престъпник, Радев каза, че той все още се издирва. \"Имаме информация, че искал да отиде на определено място. Интересно е защо е избягал малко преди да излежи присъдата си\", коментира  министърът и увери, че полицията работи активно. ", "date": "2017.08.11", "title": "Изпращат полицаи от големите градове в селата"}
{"url": "http://www.novinite.bg/articles/148412/Islyamska-darjava-finansirala-dejnostta-si-v-SASht-s-fiktivni-pokupki-v-eBay", "text": "Бойци от \"Ислямска държава\" (ИД) са сключвали фиктивни сделки на интернет платформата за търговия eBay, за да финансират престъпната си дейност в САЩ. Това съобщи вчера \"Уолстрийт джърнъл\", като се позова на разсекретени неотдавна документи на ФБР, предаде ТАСС.Получател на парите бил Мохамед ал Шинауи, арестуван през 2016 г. в щата Мериленд по подозрение във връзки с ИД. Той пускал в eBay оферти за продажба на принтери, а негови съучастници превеждали пари за фиктивна покупка, които после се изразходвали за финансиране на терористични дейност или, по думите на Шинауи, за \"оперативни цели\" на ИД на територията на САЩ.Вестникът пише, че подобни схеми са използвани и в други страни. Документите на ФБР сочат, че Шинауи е бил част от глобална мрежа, простираща се от Великобритания до Бангладеш, която използвала подобни схеми за финансиране на ИД. Мрежата била ръководена от вече покойния Сифул Суджен, ключова фигура в терористичната групировка. Суджен имал фирма за компютърни технологии, регистрирана във Великобритания и с филиали в Турция и Бангладеш.Повечето членове на тази мрежа за финансиране на ИД са били арестувани или ликвидирани при координирана операция на западни специални служби през декември 2015 г. Тогава е бил убит и Суджен с въздушен удар от дрон, съобщи \"Уолстрийт джърнъл\", цитиран от ТАСС.", "date": "2017.08.11", "title": "Ислямска държава финансирала дейността си в САЩ с фиктивни покупки в eBay"}
{"url": "http://www.novinite.bg/articles/148396/Nov-policejski-protest-tozi-pat-ne-za-zaplati", "text": "Полицаи излизат на протест. Този път обаче причината не е в исканията им за по-високи заплати, а заради отстраняването на техен колега. Униформените във Враца ще демонстрират пред районното управление в града несъгласието си срещу отстраняването на техния началник, предаде Нова ТВ.Досегашният шеф на врачанската полиция Димитър Газибарски бе отстранен от поста вчера. Повод за това стана уволнението от негова страна на подчинен, който преди време разпространи в интернет компрометиращ запис за друг унiформен, работещ в АЕЦ \"Козлодуй\", както и последвалите коментари в социалните мрежи./inews.bg/", "date": "2017.08.11", "title": "Нов полицейски протест, този път не за заплати"}
{"url": "http://www.novinite.bg/articles/148409/Shte-ima-li-kvoti-za-BG-muzika-v-efira", "text": "Обществото само трябва да реши какъв процент българска музика и филми да излъчват националните обществени медии. Това коментира министърът на културата Боил Банов. Той обясни, че в Европейския съюз (ЕС) върви разгорещена дискусия за въвеждането на задължителни квоти родна продукция в обществените медии на съответните държави, но идеята има както ревностни привърженици в лицето на Франция, така и категорични противници, каквито са Скандинавските държави, Великобритания и Полша. \"Има страни, които подкрепят сериозни квоти в техните обществени медии на националния продукт. Има огромен брой страни, които са страшни противници на идеята националното да бъде определяно с квоти. Те защитават тезата, че ЕС е единен и талантливото, качественото трябва да върви напред. В крайна сметка общественото мнение може да реши и да покаже кое за нас е важно и кое защитава най-добре националния ни интерес\", обясни министърът. Според Банов въвеждането на квоти не е решаващо за това каква музика и филми ще се излъчват по медиите. Дори да бъдат въведени квоти, има начини те да бъдат заобиколени, посочи още министърът и даде за пример Словакия.За културната програма по време на Българското председателство на ЕС са предоставени 4 млн. лева, съобщи министър Банов. От тази сума над 1,6 млн. лв. ще бъдат разпределени за проекти на конкурсен принцип чрез Националния фонд \"Култура\".", "date": "2017.08.11", "title": "Ще има ли квоти за БГ музика в ефира"}
{"url": "http://www.novinite.bg/articles/148398/Vatreshniyat-ministar-za-tejkite-prestapleniya-prez-poslednite-dni", "text": "27-годишен младеж е задържан за изнасилването на жена във Варна. Той е криминално проявен. Лежал е в затвора. От ромски произход е”, каза в предаването „Здравей, България” вътрешният министър Валентин Радев.Относно случая с избягалия от затвора в Стара Загора престъпник, Радев каза, че той все още се издирва. „Имаме информация, че искал да отиде на определено място. Интересно е защо е избягал малко преди да излежи присъдата си”, каза вътрешният министър. Той отказа да съобщи името на мястото и увери, че полицията работи активно.Полицията продължава да работи и по случая с нападнатия и пребит в Борисовата градина журналист Иво Никодимов.1000 души от големите градове отиват в малките населени места, потвърди и днес министър Радев. Думите му бяха във връзка с пребитото и обрано възрастно семейство в търговищко село. Той обясни, че се работи по случая и се проверява роднина с говорен дефект. По думите му най-вероятно въпросният човек е извършител на бруталното престъпление, защото много добре е знаел къде какво има.Престъпността спада, твърди министърът. „Усещането в хората е едно, но статистиката показва друго. Моля всички гражданите винаги, когато нещо става, да сигнализират в полицията”, каза вътрешният министър и добави, че ако хората не подават сигнали, няма как да се разкриват престъпленията.За 9 часа пък е обявен протест пред полицията във Враца във връзка с отстраняването на шефа на областната дирекция на МВР - Димитър Газибарски. ", "date": "2017.08.11", "title": "Вътрешният министър за тежките престъпления през последните дни"}
{"url": "http://www.novinite.bg/articles/148408/GERB-sezira-prokuraturata-za-proekta-Cankov-kamak", "text": "През следващата седмица ще бъде подаден сигнал до главния прокурор Сотир Цацаров за проекта \"Цанков камък\", съобщи във Варна депутатът от ГЕРБ Александър Ненков. По думите му най-вероятно сигналът ще бъде внесен от парламентарната група на партията. Причината за сезирането на прокуратурата е, че само седем години след приключване на проекта, вече са налице дефекти, които налагат държавата да заделя пари за ремонти, допълни зам.-министърът на енергетиката Жечо Станков. Той припомни, че първоначалната стойност на \"Цанков камък\" е била заложена в размер 440 млн. лева, само че до края сумата е скочила до около милиард. Станков допълни, че водноелектрическата централа на \"Цанков камък\" също е нерентабилна, тъй като работи не повече от 50 дни в годината. По думите му реално инвестицията в проекта може да се възвърне не по-рано от 100 години. В момента заради дефектите при изпълнението се просмукват огромни количества вода в земята, посочи зам.-министърът. Той уточни, че сега тече изследване, след което ще стане ясно точно колко средства ще бъдат необходими за ремонтите. Проектът бе на тройната коалиция, припомни народният представител Десислава Атанасова. Тогава министър на енергетиката е бил Румен Овчаров, а негов заместник - Корнелия Нинова. ", "date": "2017.08.11", "title": "ГЕРБ сезира прокуратурата за проекта \"Цанков камък\""}
{"url": "http://www.novinite.bg/articles/148404/Stroitelstvoto-na-magistrala-Struma-v-Kresnenskoto-defile-zapochva-do-2019-g", "text": "Ако до 2019 г. не започнем строителството на магистрала \"Струма\" в Кресненското дефиле, има риск да загубим безвъзмездното европейско финансиране за проекта и да се наложи той да бъде завършен със средства от бюджета, което е безотговорно. Това заявява министър Николай Нанков, цитиран от пресцентъра на Министерството на регионалното развитие и благоустройство.По думите му държавата разглежда всичките пет варианта за трасе през Кресненското дефиле, като целта е да се избере този, който ще гарантира възможно най-безопасното пътуване и преминаване. Министър Нанков уточнява, че от икономическа и екологична гледна точка най-оптимален е полуизточният вариант, като той предвижда запазване на съществуващото трасе в посока Гърция с уширение, рехабилитация и изправяне на завои и екологични мерки, които гарантират безопасността на животинските видове. В проекта е включено и изграждането на обходен път на Кресна, с което ще се обезопаси трафикът в града. В посока София движението ще бъде се изнесено от дефилето в източна посока. Той допълва, че Кресненското дефиле е най-сеизмично тежкият и сложен район в България и затова не е безопасно да се строи тунел.Регионалният министър добавя още, че в края на годината ще има и готови планове за разширяването на магистрала \"Тракия\" от София до Пловдив. В момента се извършват анализ и оценка на сервитутите и проучвания за изграждане на още по една лента в двете посоки. По думите му през 2018 г. може да започне проектиране и остойностяване на уширението.", "date": "2017.08.11", "title": "Строителството на магистрала \"Струма\" в Кресненското дефиле започва до 2019 г."}
{"url": "http://www.novinite.bg/articles/148394/Dobri-sa-usloviyata-za-turizam-v-planinite", "text": "Добри са условията за туризъм в планините. Това съобщиха за Агенция “Фокус“ от Планинската спасителна служба (ПСС) къмБългарския червен кръст (БЧК). Температурите през целия ден ще варират между 10 и 19 градуса, като вятър почти няма да се усеща. Над Стара планина има разкъсана облачност. Всички съоръжения в курортите работят според летния си график. /focus-news.net/", "date": "2017.08.11", "title": "Добри са условията за туризъм в планините"}
{"url": "http://www.novinite.bg/articles/148400/Balgariya-lipsva-ot-kartata-na-morskite-kruizi-v-Evropa", "text": "България липсва от картата на морските круизи в Европейския съюз като начална дестинация за морски пътешествия, показват данни от анализ на Евростат за най-предпочитаните туристически маршрути от европейците за морски пътувания през 2016 г. Двете най-големи морски пристанища у нас Бургас и Варна са маркирани с \"нула\" при реализирането на круизни пътешествия, а посещенията на круизни кораби в двата ни черноморски порта са рядкост и туристическа атракция. В началото на морския сезон т.г. в Бургас акостира круизният кораб Costa neoRIVIERA с близо 1600 пасажери, предимно френски граждани и това бе едно от малките събития у нас, свързано с круизния туризъм. У нас съществуват няколко туристически компании, които предлагат круизи, но най-близките дестинации, от които може да стартира пътешествието са Атина, Венеция и Генуа. Родните туристически компании предлагат също атрактивни круизни пътешествия до Карибите, Малдивите, Абу Даби, Оман, Мароко и други привлекателни дестинации.\"Дунав Турс\" е единственият български корабособственик, който осъществява европейски речен круизен туризъм. Организират се групови и индивидуални круизи по реките Дунав, Рейн и Майн с няколко луксозни кораба, а годишно над 20 000 пасажери се възползват от услугите на фирмата, която вече се е вписала в европейския туристически пазар. Сезонът на речните круизи у нас стартира всяка година в началото на месец март. Специфичното при този вид круизи е, че всички изхранвания са включени в цената, както и голяма част от напитките, предлагани на борда - вино, бира, безалкохолни, кафе и чай по всяко време на деня. Над 6 милиона европейци са избрали круизния туризъм през миналата година, а Италия е безспорният лидер при стартирането на круизни пътувания по различни дестинации, показва анализът на Евростат. От Италия по различни маршрути са тръгнали на пътешествие над 2,2 млн. европейци. Втората предпочитана дестинация за круизен туризъм е Испания, от където са тръгнали близо 1,2 млн. туристи, трета предпочитана дестинация е Великобритания с около 1 милион туристи, а четвърта е Франция с 500 000 круизни туристи, отпътували от френски пристанища. От южната ни съседка Гърция са тръгнали на круизен туризъм около 200 000 пътници, а от Турция - около 270 000. С 829 000 пътници, регистрирани като круизни туристи, английският град Саутхемптън е основното пристанище на ЕС за пътнически круизи, пред Барселона в Испания (685 000 пътници) и Венеция в Италия (657 000 пътници).  Интересът към круизните пътувания в световен мащаб нараства лавинообразно и надхвърля 100 милиона броя туристи годишно, показват актуални данни в интернет. Само в САЩ съществуват около 35 компании, занимаващи се с круизен туризъм с над 120 кораба, като приходите се изчисляват на близо 10 млрд. долара годишно. Една от най-големите круизни атракции е корабът Oasis of the Seas на Royal Caribbean - най-големият круизен плавателен съд строен някога - със седем квартала, истински зелен парк с живи дървета, храсти и цветя, театър за 2000 души, воден амфитеатър за 750 души, аквапарк, изкуствени вълни за сърф, стени за спортно катерене, тенис корт, игрища, дискотеки, барове и дори ледена пързалка на борда на кораба.  ", "date": "2017.08.11", "title": "България липсва от картата на морските круизи в Европа"}
