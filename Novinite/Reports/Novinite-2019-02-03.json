{"url": "https://www.novinite.bg/articles/170603/Parlamentat-si-specheli-antinagrada", "text": "Парламентът се сдоби с антинаграда за нарушаване на личната неприкосновеност, предаде БГНЕС. Призът беше връчен от Фондация \"Програма Достъп до Информация\" (ПДИ) и \"Интернет Общество - България\".\r\nОтличията \"Големия Брат\" (Big Brother) се присъждат всяка година на различни държавни структури, частни компании или отделни личности, които са нарушили правото на лична неприкосновеност и защитата на личните данни.\r\nВ категория \"държавна организация\" носител на статуетката за 2019 г. стана Народното събрание. Причината беше наскоро гласуваният от депутатите Закон за защита на личните данни, в който бяха въведени специални критерии за журналисти и медии, които те трябва да спазват, за да не се нарушават личните данни на хората.\r\nСпоред медийния експерт Георги Лозанов критериите са добри, тъй като действително помагат за защитата на данните. Той обаче смята, че те могат да имат и страничен ефект, а именно да нарушат правото на свобода на словото, превръщайки се в предписания за действия при упражняване на журналистическата професия, които са фактически цензура.\r\nНаградата не е толкова за самите критерии, които са в защита на личните данни, колкото за това, че не е предвиден риск те да се превърнат в заплаха за свободата на словото, обясни Лозанов.\r\nВ категорията \"частна организация\" антиотличието отиде при \"Център за обучение на педагогически специалисти\" ЕООД заради техен гаф, довел до голям теч на лична информация, при който са били засегнати над 9 000 ученици и над 2 000 родители.\r\nСпоред правния експерт в ПДИ адвокат Александър Кашъмов антинаградите са актуални, тъй като с напредъка на технологиите се развиват и предизвикателствата в съвременния живот. Докато класическите носители на тези награди преди години бяха институциите от порядъка на МВР, специални служби и т.н., в ден-днешен мултинационалните компании изглеждат по-заслужаващи да привлекат вниманието на демократичната общественост към тази тематика, коментира той.\r\nАнтинаградата \"Големият Брат\" е учредена от международната неправителствена организация за защита на личните права Privacy International. С нея се отличават и институциите, които грубо нарушават правото на неприкосновеност на личния живот и защита на личните данни. Името на антинаградите е вдъхновено от романа на Джордж Оруел \"1984\", в който Големият брат символизира държавата, която те наблюдава и се грижи за теб с цената на абсолютно ограничение на личната свобода. Затова и символът на антинаградата е военен ботуш, който мачка човешка глава.\r\n", "date": "2019.02.03", "title": "Парламентът си спечели антинаграда"}
{"url": "https://www.novinite.bg/articles/170580/Ribari-spasiha-bedstvashto-v-reka-kuche", "text": "Спасяването на едно куче от двама рибари развълнува социалните мрежи. Водите на река Блато се оказали опасни за едно малко куче. В студения почивен ден помощ идва от двама запалени рибари.„Наложи се да вземем сухи клони, с моя приятел Ники, да направим нещо като мост, но кучето не искаше да мине, и се наложи да мина напред и да го изтегля”, разказа рибарят Михаил Петров пред  БТВ.Мостът е построен, четириногото спасено и остава до края на деня в компанията на приятелите Михаил и Николай. Първо кучето било кръстено Туич, на термин в риболова. \"Но след това разбрахме, че е женско и го прекръстихме на Туичка. Предполагам води прекрасен кучешки живот, кучето тича свободно с местната кучешка глутница”, каза Михаил Петров.Михаил и Николай наричат себе си рибари с кауза: хващат рибата и я пускат обратно във водите, които са все по-бедни на улов. Днес в река Блато за двамата рибари нямаше кефал и щука, но пък тренираха търпението си.", "date": "2019.02.03", "title": "Рибари спасиха бедстващо в река куче"}
{"url": "https://www.novinite.bg/articles/170581/Darvo-padna-ruhna-varhu-lift-v-Pamporovo", "text": "Инцидент с паднало дърво блокира един от лифтовете на Пампорово за 3 часа. За това сигнализираха зрители пред  БТВ.Вятърът е съборил дървото върху една от седалките на съоръжението.На Витоша заради бурния вятър лифтовете не работеха в събота. Въпреки високите температури, заради вятъра планината и утре няма да е подходяща за туризъм.", "date": "2019.02.03", "title": "Дърво падна рухна върху лифт в Пампорово"}
{"url": "https://www.novinite.bg/articles/170585/Medsestri-ot-bolnicata-v-Kozloduj-zaplashvat-s-napuskane", "text": "Напрежение в общинската болница на Козлодуй. Причината - заплатите на медицинските сестри се повишат до 580 лева, което е само с 20 лева над минималната работна заплата за страната. Тази неделя протестът им е подкрепен от пациенти.Недоволните ще се срещат със здравния министър още в понеделник.„Ще попитаме министъра дали може човек с 4 години университетско образование да се оценява 580 лева начална заплата”, питат протестиращите.„Тази система се крепи на колегите пенсионери и на тези, които работят на по 2-3 места”, заявяват още сестрите от протеста.", "date": "2019.02.03", "title": "Медсестри от болницата в Козлодуй заплашват с напускане"}
{"url": "https://www.novinite.bg/articles/170591/Opasen-uraganen-yujnyak-v-planinite", "text": "Опасен ураганен вятър има днес в планините, съобщи бТВ. На Мургаш поривите на вятъра превишиха 144 км в час.В западните части на Стара планина вятърът беше ураганен, докато в местността Узана беше идеален за сноу кайт.И на Мусала поривите достигнаха почти 150 километра в час.Южният вятър днес и утре ще повиши температурите до стойности повече от 10 градуса над обичайните за това време на годината.", "date": "2019.02.03", "title": "Опасен ураганен южняк в планините"}
{"url": "https://www.novinite.bg/articles/170577/Slanchevo-vreme-s-razkasana-oblachnost", "text": "Ще преобладава слънчево време с разкъсана средна и висока облачност. В сутрешните часове в низините и котловините видимостта ще бъде намалена.Максималните температури през деня ще са предимно между 12 и 17 градуса, по-ниски ще са на места в Северозападна България.Над Черноморието ще преобладава слънчево време. Максималните температури ще са от 12 градуса в северните до 17 градуса - в южните райони.Над планините ще е предимно слънчево, с разкъсана средна и висока облачност, но ще бъде доста ветровито. Максималната температура на височина 1200 метра ще е около 9 градуса, на 2000 метра - около 3 градуса.", "date": "2019.02.03", "title": "Слънчево време с разкъсана облачност"}
{"url": "https://www.novinite.bg/articles/170595/2-godishno-dete-padna-ot-tretiya-etaj-v-bolnica-boryat-se-za-jivota-mu", "text": "\r\n2-годишно детенце е в изключително тежко състояние с опасност за живота, след като падна от стълбищна площадка от 3-ия етаж в МБАЛ \"Св. Анна\" във Варна. Лекарите правят всичко по силите си да спасят детето, но не дават гаранции за живота му.\r\n\r\nНа мястото има следователи и полицаи, районът е отцепен и текат следствени действия, въпреки че става въпрос за нелеп инцидент, обясниха от полицията. Детенцето било с майка си на свиждане в болницата. Младата жена го пуснала буквално за миг, за да говори с някой и то тръгнало по стълбите. Не е ясно дали се е спънало, но полетяло и паднало на пода във фоайето.\r\n \r\n", "date": "2019.02.03", "title": "2-годишно дете падна от третия етаж в болница, борят се за живота му"}
{"url": "https://www.novinite.bg/articles/170599/Kola-se-obarna-pri-sblasak-varhu-tramvajni-relsi-v-Sofiya", "text": "Лека кола се обърна върху трамвайните релси на столичния булевард „България” след сблъсък с друг автомобил в неделя. За инцидента съобщиха очевидци на инцидента.Към момента няма данни за жертви.Заради катастрофата беше блокирано движението на трамваите на централния столичен булевард.", "date": "2019.02.03", "title": "Кола се обърна при сблъсък върху трамвайни релси в София"}
{"url": "https://www.novinite.bg/articles/170601/Vandali-izpochupiha-ogledalata-na-12-koli-v-Kyustendil", "text": "\r\nВандали потрошиха страничните огледала на 12 автомобила в Кюстендил. Рано сутринта вчера десетки семейства са били шокирани от поредната вандалска проява, която става в района на булевард „Македония“ в областния град.\r\n\r\n„Явно тези хора още не ги е пуснал Трифон Зарезан. Колите бяха паркирани в близост до тротоара. Там ги оставяме от години и на никой досега не са пречели. Със сигурност някой пиян е минал и нарочно с шутове е изпочупил огледалата на всички коли, паркирани в една редица“, коментираха възмутени кюстендилци.\r\nЗа случая вече те са подали сигнал до полицейското управление, но те съмняват, че извършителят ще бъде разкрит.\r\nСамо преди няколко дни пък в центъра на града няколко автомобила бяха изрисувани с розов спрей. „Кой сега ще поеме щетите, те отново ще са за наша сметка. Човек вече да не смее и кола да има. Ние в блоковете нямаме гаражи и се налага да ги оставяме на улицата. Ето какво обаче ни се случи. И винаги това става в дни като петък и събота, когато кюстендилци вилнеят по кръчмите и дискотеките“, гневяха се още живеещите на бул. „Македония“.\r\n \r\n", "date": "2019.02.03", "title": "Вандали изпочупиха огледалата на 12 коли в Кюстендил"}
{"url": "https://www.novinite.bg/articles/170588/Hilyadi-aplodiraha-na-kraka-Stoyanka-Mutafova", "text": "С повече от час продължи програмата по честването на 97 годишнината на актрисата Стоянка Мутафова и 70 сценична дейност, предадe \"Булфото\". \r\nЗрителите, препълнили до краен предел зала 1 на НДК, не искаха да се разделят със своята любимка, която не успя да вземе думата, както тя си знае, от многото поздравления, които \"валяха\" от всички възможни институции в страната.\r\n", "date": "2019.02.03", "title": "Хиляди аплодираха на крака Стоянка Мутафова"}
{"url": "https://www.novinite.bg/articles/170602/Izverg-trovi-bezdomni-kotki-v-Plovdiv", "text": "За масово отравяне на улични котки в Пловдив и разхвърляне на отрова, която е опасна и за малките деца, сигнализират доброволците от iCat Rescue. Опасното вещество било разхвърляно в общите площи между блоковете и дори по детски площадки. През ден – два на бул. „Цариградско шосе” 48-58 защитниците на животни намирали трупове на улични котки. Те имат съмнения кой от живеещите на тези номера поставя отровата и са твърдо решени да сигнализират прокуратурата за действията на злосторника. До момента доброволците са открили труповете на 4 котки, но пък други улични маци от колонията, за която се грижат от iCat Rescue са изчезнали. Предполага се, че и те може да са станали жертва на неизвестния отровител. Две от маците все още се борят за живота си, след поглъщане на отрова, поставен някъде в общите площи и детски площадки. Една от маците не успяла да се пребори - бъбреците й отказали да функционират поради натрупаните кристални частици от отровата, разказват дамите от iCat Rescue. В неделя в една от къщичките, които те са поставили за котаците, открили още една жертва. Котето било починало, вследствие на бързодействаща отрова или вид киселина. „Мацо бе успял да се дотътри на скришно, където да умре бавно и болезнено, задушавайки се от подуването на езика и от кръвоизливите причинени от отровата. Сигнализирани бяха органите на реда”, съобщиха за Агенция Монитор от организацията. Оттам са категорични, че ще направят всички законови стъпки, за да бъде открит злосторникът, който трови уличните котки. Само няколко дни преди масовото отравяне в района се появило писмо с текст, който насажда насилие и от който лъха очевадна непоносимост към уличните котки. Текстът на писмото бил насочен срещу доброволците на организацията, като бил подписан от домоуправата на входовете. „Които явно са решили да „разчистят” по изключително жесток начин безстопанствените животни. Навярно някой е счел, че да поеме нещата в свои ръце, пръскайки отрова в околната среда и замърсявайки я и че жестокото и престъпно действие ще остане безнаказано. Обещаваме, че си сбъркал адреса - имаме свидетели!”, казват от iCat Rescue. Оттам напомнят, че според чл. 325б. от НК: „Който прояви жестокост към гръбначно животно, му причини противозаконно смърт, тежко или трайно увреждане, се наказва с лишаване от свобода до три години и с глоба от хиляда до пет хиляди лева”. ", "date": "2019.02.03", "title": "Изверг трови бездомни котки в Пловдив"}
{"url": "https://www.novinite.bg/articles/170589/Hilyadi-sarbi-protestiraha-otnovo-sreshtu-prezidenta-Vuchich", "text": "Поредна събота на протести в Сърбия, разказва БНТ. Демонстрацията беше най-многолюдна в столицата Белград, но протестиращи се стекоха в други градове, сред които Крагуевац и Пирот, но също и в Северна Митровица в Косово.Демонстрантите носеха плакати с надпис „Един от пет милиона\". Този лозунг се появи след изявлението на президента на Сърбия Александър Вучич, че няма да допусне незаконно взимане на властта, дори и „протестиращите да бъдат 5 милиона\".Критиките към управлението на Вучич са, че упражнява прекален контрол над медиите и насърчава език на омразата спрямо опонентите си. Президентът отхвърля тези твърдения.Вчерашният протест бе за девета поредна седмица. А към него този път се присъединиха и производители на малини, недоволни от изкупните цени, както и университетски преподаватели, искащи оставката на министъра на образованието Младен Шарчевич.", "date": "2019.02.03", "title": "Хиляди сърби протестираха отново срещу президента Вучич"}
{"url": "https://www.novinite.bg/articles/170586/Barz-spad-na-zabolyavaniyata-ot-grip", "text": "Има спад на заболяванията от грип в страната, съобщи за програма \"Хоризонт\" на БНР Ангел Кунчев, главен държавен здравен инспектор. Все още е висок делът на заболелите от грип в столицата.\"През по-ранната изтекла седмица средно за страната заболеваемостта достигна близо 240 на 10 000, което е достатъчно високо, но пък започна бърз спад и през цялата изтекла вече седмица отбелязахме такъв спад. Постепенно излязоха и тези 8 области от първите, които всъщност я достигнаха - Бургас, Стара Загора, Хасково, Ямбол, Перник. Същото ще се случи и с останалите, които се включиха малко по-късно. В София все още заболеваемостта е сравнително висока. Ще продължи и в началото на следващата седмица, но очаквам, че от средата на предстоящата седмица още области ще излязат от грипната епидемия, така че съвсем очевидно започва спад на заболяваемостта\", коментира д-р Кунчев.От днес се отменя грипната ваканция в област Кърджали, а от вчера - в област Бургас. Грипна епидемия има все още в 18 области на страната, в София - град грипната ваканция продължава до 5 февруари.", "date": "2019.02.03", "title": "Бърз спад на заболяванията от грип"}
{"url": "https://www.novinite.bg/articles/170590/Dimo-ot-PIF-stanva-oshtastlivitel", "text": "Каквото и да правиш в живота, не си ли умираш ли за това нещо, не ти ли е взело сърцето и кръвчицата, няма смисъл изобщо да се захващаш. Това е творческото кредо на музиканта Димо Стоянов и феновете на група P.I.F. много добре знаят за какво става въпрос. Предстои обаче все повече хора да разберат, че фронтменът на рокбандата разгръща мощно своите дарби и в другото си поприще, пише \"Монитор\".Димо е дипломиран актьор и неотдавна създаде своя пръв моноспектакъл, който на 27 февруари ще акостира на престижната сцена на театър „Азарян“ в НДК. „Кой прибира сутрин звездите?“ вече гастролира в Благоевград, Ямбол, Бургас, Пловдив, Силистра и родната му Варна и, представяйки се във всеки следващ град, Димо забелязваприятна закономерност: зрителите се множати множат, докато залата в морската столица едва побира желаещите да присъстват на личната му изповед. Тъй като бюджетът на проекта за реклама е орязан, излиза, че най-искрената препоръка – от уста на уста, продължава да действа безотказно. „В началото бях много наплашен – от 20 години не съм бил на театралната сцена, макар че играя в „Благуните“ по Канал 1 на БНТ. Но хората, които ме познават като Димо от P.I.F., не са ме гледали като актьор. И сега са изумени, пък същевременно ние им даваме и дозата музика, от която имат нужда“, доверява той. Защото дискретно поддържаща роля в моноспектакъла „Кой прибира сутрин звездите?“ имат и колегите му от групата Иван Велков (китари), Христо Михалков (бас) и Мартин Профиров (барабани).За начинанието го запалва неговата състудентка, куклената режисьорка Мария Банова, за чиито детски постановки Димо неведнъж е писал музика. Двамата се обръщат към драматурга Здрава Каменова, също техен отдавнашен съмишленик от НАТФИЗ, да „среши“ текстовете за бъдещото уан мен шоу. „Тя ме разпита за живота ми и успя да оформи 6 монолога, свързани с 6 мои песни – „Сън в съня“, „Цялото небе“, „Камбаните“, „Огън“, „Оставам тук“ и „Кой си ти“ за финал. Разбра, че стиховете към парчетата са реален разказ за моето житие-битие в конкретни моменти. И направи така, че всеки друг да открие в монолозите универсални послания за себе си. А песента след това идва като естествен завършек на монолога“, обяснява музикантът актьор.„Освен да се освободиш от притеснението, няма какво друго да те посъветвам. Благодарен съм, че се завръщаш в театъра“, казва му един от неговите учители в Академията, проф. Любо Гърбев, след премиерата в камерната зала на „Сълза и смях“. После му написва и много специално писмо. „Играл съм в доста американски филмови продукции, играл съм за малко и в куклен театър, където си партнирахме с Румен Угрински, но не и като драматичен актьор на сцена. Усещах как всеки следващ път с моноспектакъла ставах все по-„лек“, влизах във форма. Онази пот, която се лееше на премиерата, вече я няма; появиха се фините детайли и леките нюанси, един вид дойдохме си на думата“, доволен е Димо.Трудно е да задържиш час и половина-два вниманието на аудиторията сам на сцената, освен ако не се казваш Мариус Куркински. ВпрочемМариус знае от лятото за намеренията на Димода прави моноспектакъл, но още не го е гледал, защото междувременно влезе в снимки на игралния си филм по Хайтов „Засукан свят“, на който е режисьор. А се очаква двамата да обменят мисли, защото са стари познайници – топвъзпитаници на детското театрално студио „Щурче“ на братя Райкови във Варна. „Мои приятели, които гледаха „Кой прибира сутрин звездите?“, коментират: „Щурче“ си е „Щурче“! Школа! Явно си личи, че сме от едно „котило“ – Мариус, Мария Сапунджиева, Петър Антонов, Лилия Маравиля, Цецо Павлов, Лина Шишкова... Аз бях най-малък, а Вежен Велчовски дойде след мен“, изброява фронтменът на P.I.F. имената на изявени артисти, тръгнали нагоре от „Щурче“.И си припомня смешки, които с удоволствие е споделял с някогашните хлапета от студиото. Например, когато пътували на турне в чужбина, всеки си отварял очите за изцепки на другарчетата си, които после получавали номинации и награди „Би Би“. Ако се чудите какво е, знайте, че названието произлиза от възгласа на Алековия Бай Ганьо в банята във Виена – „Булгар, булгар!“. Самият Димо Стоянов не крие, че също е давал поводи за развихряне на „вътрешнозаводския“ хумор: „В САЩ през 1993 г. за първи път видях чешма с сензори. Трима души се суетяхме около нея и не знаехме как да си пуснем водата“, разказва той. Като оставим шегите настрана, отношението му към красивото, ценното, стойностното в изкуството е възпитано именно при менторите Данаил и Ангел Райкови. „Щурче“ ме научи на дисциплина и ми създаде критерии да отделям зрънцето от плявата и да го съхранявам. Тази закалка ми повлия и за групата – нашите концерти са наполовина спектакли“, отбелязва вокалът на P.I.F. Може би затова и съвсем безпроблемно навремето влиза в специалността „Актьорско майсторство за куклен театър“ в НАТФИЗ – приет е втори в списъка по държавна поръчка: „Да си кажа честно, кандидат-студентският изпит беше това, с което ние се забавлявахме в „Щурче“, усмихва се той. Докато следва на „Раковска“ №108, нито за ден не престава да се занимава и с музика. „Преди десетина години си дадох сметка, че разполагам с пълната палитра, за да се изразя – музика, композиране, актьорство, познанства в тези среди... Така че съм щастлив за всичко, което ми се е случило. Ставало е някак естествено, без самоцелни напъни. Макар че тия, които го правеха с усилия и напън, в момента имат милиони. Някак си не мога до ден-днешен да се пречупя и да отдам почит на простотията. Предпочитам да нямам милиони, но да не се поддавам на така наречената „ниска топка“, категоричен е перфекционистът Рак, който се характеризира като „глупаво емоционален“ понякога. Осъзнавайки обаче, че има на въоръжение пълен арсенал от възможности да се изкаже в изкуството, Димо стига до още едно определение за себе си: ощастливител!„Според мен всеки човек би трябвало да се усеща такъв, това ни е мисията“, смята Димо и обяснява, че ако дадеш щастие на друг, той също ще възприеме живота откъм слънчевата му страна и ще даде щастие на трети. И така по веригата щастието навярно ще се върне и към теб... В момента P.I.F. записват нови парчета и на 6 април ще пуснат нов сингъл. Идеята е да запишат 10-ина композиции в демо вариант, да ги разпространят сред музикални журналисти и приятели, да сондират мнения кое да отпадне и кое да остане в бъдещия албум. Работят и по песен, с която ще подпомогнат кампанията в полза на страдащите от множествена склерозау нас. „На 30 май ще имаме концерт пред НДК. Целта на кампанията е да накара хората да не се страхуват от болните от МС и да разпознават симптомите, да не ги мислят за пияни или надрусани“, подчертава музикантът.За да е щастлива дъщеря му Ая, която кара своята шеста година, таткото не преизпълва живота й със забрани. Той и съпругата му Любомира са в щастливо очакване на втора рожба, но още е рано да знаят пола й. Димо и Люба се запознават на пробни снимки за някакъв сериал, в който тя е кастинг-режисьор. „Беше й направило впечатление, че съм бил единствен сред актьорите, който идва с научен текст. Излязохме да изпушим по цигара – тогава аз още пушех, и не усетихме как в приказки са минали 2 часа, появиха се пеперудите в стомаха“, връща лентата рокаджията актьор. Сега, когато играят с Ая на „листчета“, момиченцето изразително като баща си обяснява с жестове на ръцете думата, която трябва да бъде позната. Артистична е, но „Кой прибира сутрин звездите?“ не е неин детски въпрос с принос за заглавието на моноспектакъла. „В оня период живеех с китариста Иван Велков, търсехме истината и пътя, спорехме за Чехов и Достоевски, за Библията, Корана и будизма. Тогава се родиха песните от 3-ия ни албум „Кой си ти“, които говорят точно за това: къде сме, защо сме тук и как да се съхраним, за да продължим... Май тогава се случи и осъзнаването ми, че работя ощастливител“, казва Димо от P.I.F. This is it...", "date": "2019.02.03", "title": "Димо от P.I.F.  станва ощастливител"}
{"url": "https://www.novinite.bg/articles/170582/Dimitar-Glavchev-za-Alo-Banov-sam-Politikata-ne-e-kinematografiya", "text": "Не виждам с какво да е разклатен стола на Боил Банов. Не може такава аудиото продукция на БСП да доведе до това. Аз не виждам и той да е притеснен. Когато прокуратурата си свърши работата, тогава ще говорим. Има защитен свидетел, който не желае да се покаже, може би се срамува от начина по който е правил записите, каза в предаването \"Офанзива с Любо Огнянов”, депутатът от ГЕРБ Димитър Главчев.До момента до който не покаже нещо друго проверката, ние седим зад Боил Банов. Най-важен е премиера, той подбира екипа си, а него не сме чули да оттегля доверието си. Винаги така сме подхождали- изчакваме проверка и след това се взима решение. Ако има сянка на съмнение, по друг начин се постъпва,  но ние нямаме такива. Той после заяви, че не е имал категорични данни, за да даде сигнал този 4 години. За да не е уведомил е имал своите основания и предполагам, че не е имал своите факти и обстоятелства , каза още той.Тук политиката не е кинематография. Тук трябва да се решават важни проблеми на хората. Да излизат и да казват, че Елена Йончева е разследващ журналист, не е правилно. Всички имаме други професии. С Боил Банов, всичко изглежда толкова пошло, че не си заслужава да се коментира, но нека изчакаме компетентните органи да си свършат работата, категоричен беше Главчев. ", "date": "2019.02.03", "title": "Димитър Главчев за \"Ало, Банов съм\": Политиката не е кинематография"}
{"url": "https://www.novinite.bg/articles/170593/Avtobus-s-deca-se-preobarna-v-Rusiya-7-dushi-zaginaha", "text": "Седем души, включително четири деца, загинаха, след като пътнически автобус се преобърна близо до руския град Калуга, разположен на около 200 километра южно от Москва, съобщаи ТАСС. При инцидента са ранени други 32-ма души.\r\nВ превозното средство са пътували 45  души, голяма част от които са били деца. Рейсът се преобърнал заради хлъзгав път и несъобразена скорост край село Извеково. Местните власти съобщиха, че децата пътували от Смоленск за Калуга, където трябвало да участват в танцов фестивал. \r\nШофьорът на автобуса е задържан, повдигнато му е обвинение за причиняване на смърт по непредпазливост.\r\n\r\n", "date": "2019.02.03", "title": "Автобус с деца се преобърна в Русия, 7 души загинаха"}
{"url": "https://www.novinite.bg/articles/170578/Carkvata-pochita-Sveti-Simeon-Bogopriimec-i-Anna-prorochica", "text": "На 3 февруари Православната църква почита Свети Симеон Богоприимец и Анна пророчица.Денят след Сретение Господне (2 февруари) се чества паметта на свети Симеон Богоприимец и на света Анна. Според легендата Симеон бил един от седемдесетте преводачи на старозаветния текст на Библията от еврейски на гръцки, които египетския цар Птоломей ІІ Филаделф (285-246 г. пр.Хр.) назначил.На Свети Симеон се паднало да преведе книгата на пророк Исаия, когато стигнал до глава 7 стих 14, решил, че в еврейския текст има грешка, като е казано: \"Девица ще зачене и ще роди Син, и ще Му нарекат името Емануил\". Посегнал да поправи думата Девица, но ангел Господен спрял ръката му: \"Писаното е точно, затова нищо не поправяй! Ти няма да умреш, докато не видиш с очите си изпълнението на тия думи\". Според протоевангелието на Йаков Симеон станал свещенник в Йерусалимския храм след убийството в него на Захарий, баща на Йоан Кръстител. След три дни жреците започнали да се съветват, кого да поставят вместо него, и жребият се паднал на Симеон. Това му е било открито от Светия Дух, че той няма да умре, докато не види Христа живия.Според фолклорната традиция днес е зимният Симеоновден. Лятното съответствие на Симеоновден е на 1 септември. Тогава празнуват и носещите това име.Зимният Симеоновден, както и зимната Богородица почитат главно бременните жени, младите невести и майките. По това какъв човек първи ще дойде в къщата се гадае какъв добитък ще се роди - мъжки или женски. Зимният Симеоновден се смята за един от най-лошите дни в годината. Някъде го наричат Симеон Бележник, защото белязва хората, оставя им рани и белези. Затова и поверието гласи, че не трябва да хваща остър предмет.Трети февруари е третият вълчи празник, тогава не се работи с вълна, не се изхвърля пепел и смет навън, за да не се разсърдят вълците и да не нападат стадата.Традицията повелява на Симеоновден да не се дава назаем и да не се изнася нищо от къщата, за да не \"излезе берекетът от дома\". В народната памет първи, втори и трети февруари се наричат Вълчи празници, Трифунци или Мратинци. Посветени са на вълка и се спазват редица ритуални обреди: жените не плетат, не предат, не тъкат, не перат. Спазват се и другите забрани, характерни за останалите Трифонци. Вероятно празникът се е появил сравнително по-късно във фолклорната традиция, защото неговата обредност почти не може да се отдели от предхождащите го дни.", "date": "2019.02.03", "title": "Църквата почита Свети Симеон Богоприимец и Анна пророчица"}
{"url": "https://www.novinite.bg/articles/170584/Borisov-Kojto-iska-da-si-pravi-kompromati-nie-pokazvame-svarshena-rabota", "text": "Надлезът беше много важен проект. Този мост бе с 3 ленти, а сега е с 4, което ще облекчи трафика. Ще решим част от проблемите и със задръстванията. Направихме и две кръгови движения. На моста ще има е велоалея. Благодаря на Бойко Борисов, че държавата ни съдейства. Всичко това е благодарение на европейските средства. Това заяви кметът на Стара Загора Живко Тодоров на откриването на реновирания надлез на бул. “Патриарх Евтимий” над жп линиите в града.\"Направихме прекрасен парк и до Стара Загора, нямаше един, който каза, че не е добре направен. Питах старозагорците там един по един. Всичко, което обещахме - го изпълнихме. Ще направим и първа копка на нова зала в града\", коментира Бойко Борисов пред журналисти на откриването.\"Нашата политика винаги е била да показваме какво сме направили. Призивът ми е всички политици да си мерят приказките. Не се вкарвам в темата \"Ало, Банов съм\", който иска да си прави компромати, ние показваме свършена работа. Хората искат да виждат нови училища, парковеи инфраструктура. А нека БСП да покажат какво са направили за хората. Ако конфронтацията от политиците не се спре, ще пречи на всеки един след изборите\", допълни премиерът за скандала \"Ало, Банов съм\". ", "date": "2019.02.03", "title": "Борисов: Който иска, да си прави компромати, ние показваме свършена работа"}
{"url": "https://www.novinite.bg/articles/170605/Temperaturen-rekord-ot--18-gradusa-registrirha-v-Haskovo", "text": "Абсолютен температурен рекорд бе регистриран в Хасково следобед днес, съобщават от местната хидрометеорологична обсерватория.Живакът се качи до 18,0 градуса, което е най-високата стойност откакто се правят измервания. Досега най-високи са били градусите през далечната 1912 година. Тогава термометърът е стигнал до 16,8 деления.За днешния рекорд една от причините е южният вятър.За утре в региона се очакват минимални температури между 3 и 8 градуса и максимални между 12 и 17 градуса. Облачността ще е разкъсана, вятърът ще стихва.", "date": "2019.02.03", "title": "Температурен рекорд от + 18 градуса регистрирха в Хасково"}
{"url": "https://www.novinite.bg/articles/170592/Cvetanov-na-molitvenata-zakuska-pri-Tramp", "text": "Зам.-шефът на ГЕРБ и председател на парламентарната група Цветан Цветанов по традиция ще участва в годишната национална молитвена закуска при президента на САЩ Доналд Тръмп, съобщиха от партията. \r\nЗаедно с него за САЩ се заминат и няколко депутати. Сред тях е и лидерът на ДСП Мустафа Карадайъ, депуатът от ГЕРБ Пламен Нунев, социалистът  Желю Бойчев. В делегацията са включени още зам.- министърът на спорта Ваня Колева и зам.-кметът на София Тодор Чобанов.\r\nСамата молитвената закуска се провежда за 67-ма поредна година и събира общественици и политици от повече от сто държави от цял свят и се провежда ежегодно през първия четвъртък на февруари. \r\nПо време на визитата си Цветанов ще участва и във форум по сигурност в Сената на САЩ, организиран от сенатор Джеймс Инхоф, който оглавява комисията по отбрана, и бившият албански военен министър Фатмир Медиу. Темата на форума ще бъде \"Актуални предизвикателства пред Югоизточна Европа и противодействие на злонамереното влияние на Русия в региона”. на него ще бъдат премиери, министри и депутати от Балканите и ЕС, както и членове на Конгреса на САЩ, уточняват от ГЕРБ. \r\nЦветанов ще има редица двустранни срещи с представители на неправителствения сектор, Конгреса, Държавния департамент и Съвета по национална сигурност на САЩ. \r\n", "date": "2019.02.03", "title": "Цветанов  на молитвената закуска при Тръмп"}
{"url": "https://www.novinite.bg/articles/170604/Ognyan-Minchev-Politicite-sa-otgovornite-a-Prehodat-svarshi", "text": "Времето за ревизия на Прехода мина, заяви политологът Огнян Минчев пред БНР: „Политиците са отговорните, а Преходът свърши“. „Самостоятелна политическа роля на Елена Йончева ни отпраща не само и не толкова към корупцията, която функционира в държавата при настоящите управляващи, а ни отпраща също така и към вътрешнополитическото състезание в самата БСП. Ако Йончева излиза от позиция на самостоятелен политически лидер, то това има и много сериозни вътрешнопартийни измерения“, коментира Минчев.Според политолога идентифицирането на президента Радев с политически проект е грешка. Той смята, че Радев трябва да обърне внимание на начина, по който трябва да говори като президент, а не да подкрепя политически проекти. „В случая с „Визия за България“ – когато разработва тези неща, тя би следвало да започне така – „Нашата отговорност за състоянието на нещата е такава, но считаме, че оттук нататък трябва да се променим ние и другите“. Хората разпознават в тези скандали политическата конюнктура. Винаги е добре да се разобличава корупцията, ако има такава, но когато тя се разобличава само по повод на политическата конюнктура, общо взето разобличителите и разобличенията олекват“, коментира още Огнян Минчев.Политологът подчерта, че в последните 20 години индексът на страната ни за корупцията е един и същ: „Нямаме развитие на българската институционална система. Корупцията е критерий, който като пропаганден инструмент е доста предпочитан, но ние изтъркахме тази дума в българския публичен живот. Корупцията сама по себе си е индикатор за начина, по който функционират институциите и тя е оценка за това, че България е достигнала до някакво относително доста ниско ниво в своето институционално развитие и не върви напред“.БСП има два концентрични кръга, при абсолютно съвпадение на политическите тези, които рязко могат да разширят електоралния таван - позицията на президента Румен Радев и заявката на Елена Йончева за почти самостоятелна политическа роля. Това прогнозира политическият анализатор Росен Карадимов, който също се включи в ефир.Той допълни, че и двамата повтарят тезите на платформата на БСП: „Първото е фактът, че президентът говори и подкрепя тезите, които БСП изразява. Определено президентът има собствен електорален потенциал, който е много голям и е извън БСП. Фактът, че Елена Йончева става лице на тази кампания – самата Елена, която не е член на БСП, има собствен периферен потенциален електорат, който може да добави“.БСП за първи път постави под съмнение модела на прехода, подчерта Карадимов. Според него това е много тежка и смела заявка, върху която трябва да се търси широк консенсус – и обществен, и политически. Той смята, че тази позиция на левицата ѝ дава шанс да изгради алтернативност на сегашното управление. Като друг фактор анализаторът посочи категоричната позиция на президента Радев. Тази позиция вече е в пълен синхрон с тезите на БСП, отбеляза Карадимов и изказа мнение, че това не е проблем. Третият фактор, който ще има значение, е сериозната заявка за почти самостоятелна политическа роля на Елена Йончева.", "date": "2019.02.03", "title": "Огнян Минчев: Политиците са отговорните, а Преходът свърши"}
{"url": "https://www.novinite.bg/articles/170606/Boil-Banov-Partijnata-propaganda-upotrebi-za-sobstveni-celi-kulturata", "text": "\"Всички документи са предадени на прокуратурата, дал съм обяснения и вярвам на институциите и компетентните органи”. Това написа министърът на културата Боил Банов във  в отговор на изнесените от Елена Йончева документи.\"За съжаление, партийната пропаганда употреби за собствени цели културата. За съжаление, да бъде знаме на това прие да бъде някога уважаваната и харесвана журналистка г-жа Йончева”, написа още Банов.\"За съжаление, истината остава все по-сама и за това вина носим всички. Фалшивите новини, \"алтернативните факти” вече ни давят”, пише още министърът. И заявява, че повече няма да отговаря на всяко \"включване на БСП”.\"Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо”, пише още министърът.", "date": "2019.02.03", "title": "Боил Банов: Партийната пропаганда употреби за собствени цели културата"}
{"url": "https://www.novinite.bg/articles/170600/Kupuvame-poveche-vinetki-otkolkoto-predi-godina", "text": "Една пета повече винетки са купени през първия месец на годината, сравнено с предишната. Това показват числата на АПИ, въпреки че  новата система се срина в първите дни на годината.Според Пътната агенция, през декември и януари са купени с 440 000 винетки повече, отколкото миналата година по същото време. Откакто е в сила новата система в хазната са влезли над 70 милиона лева от милион електронни стикери. Над седемдесет на сто от винетките са купени за леки коли. До 16 август, когато започва работа системата за тол таксите, електронни винетки ще се изискват и за тежкотоварните автомобили.", "date": "2019.02.03", "title": "Купуваме повече винетки, отколкото преди година"}
{"url": "https://www.novinite.bg/articles/170597/Petkova-Balgariya-shte-stroi-otklonenie-ot-Turski-potok", "text": "Министърът на енергетиката Теменужка Петкова заяви, че България ще строи отклонение от газопровода \"Турски поток\", което да доведе руски газ до хъб Балкан. В интервю за БНР тя уточни, че процедурата е в съответствие с европейските правила и че стремежът е да се запази ключовото място на България на газовата карта в Европа. Пазарният тест е проведен и е ангажиран на 100 процента както входния, така и изходния капацитет на тръбата, уточни министърът. \r\n\"Стартът на строителството е пряко ангажиран с успеха на третата фаза на пазарния тест. Вчера, в рамките на срока на провеждане на процедурата, към 31 януари 2019 г. стана ясно, че пазарният тест е успешен. В резултат на успеха на пазарния тест, \"Булгартрансгаз\" взе окончателно инвестиционно решение за реализацията на този проект и пристъпи към сключване на договори с участниците, които подадоха ангажиращи оферти в рамките на третата фаза на пазарния тест. Обществената поръчка е в ход и ние очакваме подаването на заявление за участие до 15 февруари. В началото на 2020 година проектът трябва да бъде въведен в експлоатация\".\r\nПроцедурата за избор на стратегически инвеститор за АЕЦ \"Белене\" също е в ход, работи се върху поканата, която да бъде разпратена до заявилите интерес компании от Китай, Франция включително и до конструктора на проекта Росатом, интерес има и от Дженеръл електрик:\r\n\"Това, върху което в момента работят експертите на Министерството на енергериката, НЕК и БЕХ е да разработим поканата, свързана с първия етап от процедурата за избор на стратегически инвеститор. Тази покана ще бъде публикувана в официален вестник на ЕС и още в два местни ежедневника. До края на февруари се надявам да бъде даден старт на процедурата. След това следват останалите етапи, през които тя трябва да премине. Тя ще бъде публична, прозрачна процедура. Тя ще даде възможност за участие на всички заинтересовани страни. Ако процедурата приключи успешно, това означава, че този проект е икономически жизнеспособен, че е налице необходимост от гарантиране на енергийната сигурност не само за България, но и за целия регион в резултат на неговото изграждане\", обясни министър Петкова и добави, че за да мине през всички етапи, ще е необходима около една година.\r\n\"Всичко това, което предстои да се случи в рамките на процедурата, ще покаже доколко този интерес е реален и доколко проектът ще има своята икономическа реализация и жизнеспособност. Нашата амбиция и желание е българската държава, чрез Националната електрическа компания да притежава блокираща квота в този проект, тъй като не бива да забравяме, че проектът се развива на територията на България и ядреният риск остава за държавата\", увери още Теменужка Петкова. \r\nЕнергийният министър посочи, че към настоящия момент разполагаме с два пазара - регулиран, на който са битовите потребители и малкия бизнес, и свободен пазар, на който е голямата индустрия. По думите й Българската независима електроенергийна борса работи и се развива много добре. Тя предоставя широка палитра от възможности за търговия, добави тя. \r\n\"Дружествата от държавната енергетика изпълняват поетите ангажименти. Ангажиментът и на ТЕЦ \"Марица изток 2\", и АЕЦ \"Козлодуй\" се изпълнява. ТЕЦ \"Марица изток 2\" предоставя допълнително по 100 мегавата на всеки час, а АЕЦ \"Козлодуй\" предоставя 20 мегавата ежедневно. Всички тези допълнителни количества се предоставят и се търгуват. Надявам се и със следващите стъпки, които предстоят - те са свързани с обединение на пазарите в целия регион, и тези флуктуации в цената всъщност ще бъдат преодолени\". \r\nПеткова бе категорична, че в нашия енергиен микс трябва да се запази производството на електрическа енергия от въглища. \"Няма как с лека ръка да се откажем от такъв тип мощности, защото това е пряко свързано с нашата енергийна сигурност и ние не можем да я подлагаме на риск\", категорична е тя. Теменужка Петкова увери, че язоврите, стопанисвани от НЕК, са в много добро техническо състояние: \"Непрекъснато се държи връзка с МОСВ по отношение на нивото на водите и когато е необходимо, се задействат механизми за това язовирите да се управляват по възможно най-добрия начин, така че да няма рискове\". ", "date": "2019.02.03", "title": "Петкова: България ще строи отклонение от \"Турски поток\""}
{"url": "https://www.novinite.bg/articles/170587/Joncheva-ubedena-che-zapisat-Alo-Banov-sam-e-avtentichen", "text": "Боил Банов е един интелигентен човек, така знам, но когато един нормален човек попадне в мафиотската организация на работа на ГЕРБ, става такъв. Това заяви депутатът от БСП Елена Йончева, относно аферата \"Ало,  Банов съм\" в предаването \"Тази неделя\" по бТВ.\"Записът, който трае 17 минути, показва не само няколко фрази, а дълъг разговор, в който се заявява, че трябва едни 700 000 хиляди лева да се спестят\".\"Предоставихме и документи, които доказват, че всичко, което се е говорило е истина\", допълни депутатът от БСП.\"Опитват се варварски да оберат държавата. Нямам съмнение, че записът е автентичен\", коментира Йончева.\"Не допускам, че източникът ми на информация е подал грешна информация. Имаме и документи, които го потвърждават\",  завърши Елена Йончева.", "date": "2019.02.03", "title": "Йончева убедена, че записът \"Ало, Банов съм\" е автентичен"}
{"url": "https://www.novinite.bg/articles/170594/Trima-postradaha-pri-incidenta-s-lifta-v-Pamporovo", "text": "Три скиорки са пострадали при инцидента с лифта в Пампорово.Едно от момичетата е паднало от няколко метра, след като бор се стоварил върху седалката в движение. Няма опасност за живота й, 20-годишната жена е само с натъртвания, предаде БТВ.Падналото дърво блокира лифта за 3 часа. Вятърът е съборил дървото върху една от седалките на съоръжението.Очевидци разказват, че много хора са скачали. Някои оправдаха риска си с измръзване на крайниците и казаха, че след втория час вече не са можели да седят на едно място.От \"Пампорово ООД\" казаха, че всеки ден се извършват обходи и изгнили дървета се отстраняват, но срещу природата нищо не може да се направи понякогаВсички лифтове работят.", "date": "2019.02.03", "title": "Трима пострадаха при инцидента с лифта в Пампорово"}
{"url": "https://www.novinite.bg/articles/170583/Tajna-li-e-che-chast-ot-sadebnata-ni-sistema-raboti-v-mafiyata-pita-Rumen-Gechev", "text": "Дали са 700 хиляди или милиарди, проблемът е, че всеки ден има скандали с кражби. Това е един блестящ случай, който показва хиляди нарушения.  Елена Йончева и двамата колеги са проверили документите. Ако получат такава информация и не я предадат, носят съдебна отговорност. Всеки е невинен до доказване на противното, но Банов призна, че е нарушил процесуалния кодекс, защото не е уведомил органите и не е взел необходимите мерки, каза в предаването \"Офанзива с Любо Огнянов” по Канал3, депутатът от БСП, Румен Гечев.Прокуратурата внезапно заяви, че се самосезира. Те първо трябва да проверят.  Тайна ли е, че част от съдебната ни система, работи в мафията? Не е, защото те трябва да работят под прожекторите, за да си свършат работата, защото няма да имат избор, каза още той.Излиза, че Боил Банов 4 години позволява да бъде рекетиран от правителството. Той не е казал като зам. министър на министъра си, не е казал на премиера. Бойко Борисов трябваше да го уволни на секундата. Той казва \"през разни хора идва при мен”, значи хората идват при него. Кои са тези хора? Кои са тези хора, които са му предавали заплахите да го убият? Един министър е рекетиран и първата му работа е да каже на съответните органи. Той е министър в републикански парламент и е герой на мафиотския напън, заяви Гечев.Елена Йончева е изпълнила перфектно работата си. През медиите прокуратурата сега работи. Борисов се е скрил като мишка в министерски съвет и си трае, няма го и Цветанов. Цялото БСП излезе в защита на Елена Йончева, докато ГЕРБ се крие, нека да излязат зад своите депутати, каза депутатът от БСП.Аз имам доста различен поглед. Ние по понятни причини се опарихме с ДПС и те за нас не са подходящ партньор. В ГЕРБ има скандали всеки ден, с невероятни корупции. Тоест БСП има нужда от коалиционен партньор. Ако има нов субект, който е близък до нашата програма, защо да не правим? Не казвал, че е целта партия с Румен Радев, но казвам, че е възможност. Не сме уплашени, тъй като ние ще спечелим изборите, тъй като ГЕРБ си отиват. Ако възникне нов проект, независимо от къде и как и ако е с близка програма с БСП, той би бил потенциален кандидат за нас съюзник, каза Румен Гечев.", "date": "2019.02.03", "title": "Тайна ли е, че част от съдебната ни система, работи в мафията, пита Румен Гечев"}
{"url": "https://www.novinite.bg/articles/170579/Bez-voda-v-chasti-ot-Sofiya-dnes", "text": "\"Софийска вода” временно ще прекъсне водоснабдяването в жк. \"Студентски град\" и част от кв. \"Витоша\" на 4 февруари. Това съобщиха от пресцентъра на дружеството.Във връзка с монтаж на редуктор за управление на налягането в кв.\"Малинова долина\" – до бензиностанция OMV, се налага спиране на водоподаването от 10.00 до 22.00 часа на клиентите на \"Софийска вода”, живеещи в района на: кв. \"Витоша\" - ул. \"Братя Чакрин\", ул. \"Слав Караславов\", ул. \"Константин Петканов\" жк. \"Студентски град\"При продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: кв. \"Студентски град\" до бл. 32Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2019.02.03", "title": "Без вода в части от София днес"}
{"url": "https://www.novinite.bg/articles/170598/Utre-jivakat-udrya-17-gradusa-vdrugiden-pak-ide-zima", "text": "През следващото денонощие времето ще се задържи с разкъсана облачност, значителна над Западна България. През нощта вятърът ще отслабне, в много райони и стихне.В понеделник в Дунавската равнина ще духа слаб запад-северозападен вятър. Минималните температури в повечето райони ще са между 3 и 8 градуса, а максималните стойности ще достигнат между 12 до 17 градуса, в северозападните райони отново по-ниски, в София - около 10 градуса.Атмосферното налягане ще продължи да се повишава - ще бъде по-високо от средната за месеца. В планините ще има разкъсана облачност, значителна над Рило-Родопската област. Ще духа слаб, по високите части умерен югоизточен вятър. Максималната температура на 1200 м ще достигне около 9 градуса, на 2000 м - около 4 градуса.", "date": "2019.02.03", "title": "Утре живакът удря 17 градуса, вдругиден пак иде зима"}
