{"url": "https://www.novinite.bg/articles/172976/Trima-maje-napadnaha-65-godishen-maj-v-doma-mu", "text": "65-годишен кюстендилец е заявил, че е нападнат в дома си в събота вечерта от 2-3 неизвестни.Той твърди, че са го наранили по главата, липса на пари и ценности не е установил.Вчера е заявено взломно проникване в къща в с. Раждавица, отнети са три зарядни устройства. През изминалата нощ е запалена входна врата на апартамент в града, поразена е част от вратата и част от мокета пред нея. Местопроизшествията са обслужени от дежурни полицейски групи, започнати са досъдебни производства по случаите. В РУ-Дупница са заявени 2 повреждания на чужда собственост - срязани са губи на автомобили, паркирани в жк „Бистрица“. Заявена е кражба на лаптоп, сак с дрехи и ценности от Лек автомобил „Хонда“, паркиран над парк „Рила“. ", "date": "2019.03.25", "title": "Трима мъже нападнаха 65-годишен мъж в дома му"}
{"url": "https://www.novinite.bg/articles/172995/Bezplatni-pregledi-v-AG-klinikata-na-UMBAL-Sveti-Georgi", "text": "Клиниката по акушерство и гинекология на УМБАЛ „Свети Георги“ – Пловдив организира от днес, 25 март, до 10 май кампания за безплатни прегледи (скрининг) на жени, страдащи от миома на матката. В рамките на кампанията те ще бъдат консултирани и информирани за съвременните методи за лечение, възможностите за контрол на заболяването и подобряване на качеството на живот. Прегледите ще се извършват всяка сряда и петък от 12:00 до 13:00 ч. в Клиниката по акушерство и гинекология, която се намира на 3-ия етаж в Хирургичния блок на УМБАЛ „Свети Георги“, след предварително записан час на тел. 032/602 827. Кампанията се провежда със съдействието на фармацевтична компания „Гедеон Рихтер – България“ и е насочена към жени с диагностицирана миома и/или симптоми на заболяването. Миомите на матката са най-честите доброкачествени тумори, засягащи 20- 40% от жените в репродуктивна възраст. Характерни симптоми са обилни маточни кръвотечения, анемия, болка, често уриниране или инконтиненция или безплодие. Миомите на матката най-често се лекуват оперативно, като симптоматичните миоми са водеща причина за 2 оперативно отстраняване на матката (хистеректомия). В Европа годишно се извършват близо 300 000 хирургични интервенции по повод миома на матката, от които 230 000 са хистеректомии. Те не винаги са подходящо решение за всички пациентки, поради причини като медицински противопоказания, лични съображения на пациентката, незавършени репродуктивни планове, очаквано отзвучаване на симптомите с настъпване на менопаузата. По статистически данни, едва 30% от жените с миоми имат симптоматика и се нуждаят от лечение, насочено към контрол на обилните кръвотечениея, овладяване на болката или инконтиненцията, постигане на бременност. Обилното менструално кървене може да е изтощително и да води до допълнителни физически, социални и финансови последици, в това число намалена работоспособност, чести отсъствия от работа и допълнителни финансови загуби. Според резултати от проучвания, симптоматичните миоми (придружени с кръвозагуба или болка) могат да доведат до значителна загуба на работоспособността и до 24 % от жените могат да влошат кариерното си развитие в резултат на това. Изборът на лечение зависи от възрастта на жената, от репродуктивните намерения и репродуктивния потенциал, както и от желанието на жената да запази матката си. Настоящите методи на лечение са предимно хирургични – отворени коремни операции, лапароскопски или робортизирани операции. В последните близо 10 години се обръща все по-голямо внимание и на консервативните методи за лечение на миомната болест. Консервативните методи за лечение включват използването на терапевтични молекули (SPRM [селективни модулатори на прогестероновите рецептори – ulipristal acetate] и GnRH-агонисти [агонисти на гонадотропин освобождаващия хормон]), които предизвикват намаляване на обема на миомите и облекчаване или елиминиране на предизвиканите от тях симптоми. Обемна редукция на маточните миоми може да се постигне и чрез предизвикване на некроза на миомните възли, последвана от цикатризация – процеси обединени в понятието – миолиза ( лазерна и RF термоаблация, криоаблация и ултразвукова термоаблация [HIFU]). Медикаментозното лечение се прилага предоперативно на пациентки, при които се цели намаляване обема на миомите и стабилизиране на нивата на хемоглобин. Съществува и схема за дългосрочно консервативно лечение на умерени до тежки симптоми на миоми на матката при жени в репродуктивна възраст, за които възможността за амбулаторно (консервативно) лечение на жени с миома на матката би допринесло за съхраняване на детеродната способност на жените, особено важно за България – страна с изразена демографска криза. Социалната значимост на миомната болест налага разширяване на използването на консервативните методи на лечение, оправдано от здравно-икономическа гледна точка, поради възможността за намаляване на тежестта на симптомите, подобряване качеството на живот и в тази връзка намаляване на разходите за болнично лечение и случаите с временна нетрудоспособност.", "date": "2019.03.25", "title": "Безплатни прегледи в АГ клиниката на УМБАЛ „Свети Георги“"}
{"url": "https://www.novinite.bg/articles/172998/Prezidentat-Egipet-e-nashiyat-naj-golyam-targovsko-ikonomicheski-partnor-za-regiona-na-Blizkiya-iztok-i-cyala-Afrika", "text": "\"Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова сътрудничеството с Египет е важно за нашата национална и европейска сигурност“. Това заяви пред журналисти в Кайро президентът Румен Радев, който пристигна на официално посещение в Арабска република Египет. „Египет е и най-големият наш търговско-икономически партньор за региона на Близкия изток и цяла Африка. Стокообменът вече надхвърли един милиард долара, но има още по-голям потенциал за развитие, затова с мен водя внушителна бизнес делегация във важни области от взаимен интерес“, посочи Румен Радев и допълни, че диалогът и взаимното доверие на високо политическо ниво са много важно условие този потенциал да се развива. Президентът добави, че се очакват редица споразумения между представителите на бизнеса от двете държави. „Тези дни са много важни, програмата е наситена, има и бизнес форум. Очаквам наистина добри сделки“, подчерта държавният глава. В отговор на журналистически въпрос за подадените две оставки на представители на изпълнителната власт президентът Радев заяви, че не е дошъл в Египет, за да коментира апартаментите на Цветан Цветанов. „Моята позиция винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки“, категоричен беше президентът Радев и добави, че това се отнася за всички партии.", "date": "2019.03.25", "title": "Президентът: Египет е нашият най-голям търговско-икономически партньор за региона на Близкия изток и цяла Африка"}
{"url": "https://www.novinite.bg/articles/172982/KNSB-obvini-pravitelstvoto-che-e-oshtetilo-pravata-na-raboteshtite", "text": "Синдикатите се обявиха срещу идеята трудовите права на уволнените служители да бъдат ограничени, каквото намерение според тях има правителството. Профсъюзите посочват, че правителството е одобрило позиция по дело на Европейския съд, според която незаконно уволнен работник, който в последствие е възстановен на работа от съда, няма да има право на платен годишен отпуск докато е бил уволнен. Това според синдикатите ще ощети правата на работещите.„Времето през, което едно лице е останало без работа в резултат на незаконно уволнение, се зачита за трудов стаж, от което следва, че щом ти се зачита за трудов стаж, имаш право и на отпуск. Законът казва – ако си уволнен незаконосъобразно, онзи който те е уволнил, ще понесе всички негативни правни последици от незаконосъобразното си поведение”, каза зам.-председателят на КНСБ Чавдар Христов.", "date": "2019.03.25", "title": "КНСБ обвини правителството, че е ощетило правата на работещите"}
{"url": "https://www.novinite.bg/articles/172984/KNSB-Poziciya-na-pravitelstvoto-zaplashva-pravata-na-balgarskite-rabotnici", "text": "КНСБ се обяви против приета на последното заседание на правителството позиция, според която незаконно уволнените и впоследствие възстановени от съда на работа работници нямат право на платен годишен отпуск за този период и на обезпечение за него. Според синдикалистите тази позиция на правителството заплашва правата на българските работници. Вицепрезидентът на КНСБ Чавдар Христов обясни, че според Кодекса на труда: \"В самия текст, който урежда отпуска, е казано, че едно лице  - работник или служител - придобива право на платен годишен отпуск, когато е натрупало не по-малко от 8 месеца трудов стаж. Щом имаш трудов стаж, ти се признава правото на отпуск и ти се трупа отпуск - всеки месец по един-два дена, за да стане, в рамките на година, минималната 20-дневна продължителност на платения годишен отпуск\".Позицията на правителството е одобрена по повод дело на съда на ЕС, което е образувано по запитване на районен съд Хасково по конкретен трудов спор. От КНСБ настояват казусът да се обсъди в Тристранния съвет.", "date": "2019.03.25", "title": "КНСБ: Позиция на правителството заплашва правата на българските работници"}
{"url": "https://www.novinite.bg/articles/173004/OLAF-proveryava-obshtestvena-porachka-za-koli-na-MVR", "text": "Европейската служба за борба с измамите ОЛАФ проверява обществена поръчка за купуването на 290 високопроходими автомобила за МВР. Това потвърди вътрешният министър Младен Маринов. Поръчката е на стойност над 20 млн. лева и е приключила през 2017 г.Според изнесена от заместник -вътрешния министър Красимир Ципов информация сделката е сключена по време на служебното правителство на президента Румен Радев. За NOVA от прессекретариата на Президентството казаха, че информацията е поднесена манипулативно и не отговаря на истината. Според тях процедурата е започнала преди назначаването на служебното правителство, в което министър на вътрешните работи е Пламен Узунов, и е завършила след края на неговия мандат.", "date": "2019.03.25", "title": "ОЛАФ проверява обществена поръчка за коли на МВР"}
{"url": "https://www.novinite.bg/articles/172962/Djambazki-Politicheskite-smetki-sa-bez-krachmar", "text": "„Когато има подобен скандал, който изключително дразни българското общество, той нанася вреди на целия обществен разговор, защото разклаща доверието в политическата система”. Така депутатът от ВМРО Ангел Джамбазки коментира скандала с имотите на Цветан Цветанов. „Ако някой си е позволил да използва своето политическо избрано положение, за да се облагодетелства лично, той трябва поеме своята наказателна отговорност. Ако има доказана причинно следствена връзка между внесени промени в законодателство или проверки в стопанско или юридическо лице, отговорният трябва понесе последствията”, добави народният представител.Според него оставката винаги била лично и достойно решение, особено когато човек чувства, че постъпката му, макар и законна, е приета като неморална. „В политиката не можеш само да кажеш „свършил съм нещо законно”, а трябва да се стараеш да бъдеш добрият пример” допълни Джамбазки. По думите му, когато си на изборна позиция, не е време да се осъществяват успешни имотни сделки. Случаят бил „,мотика, настъпена за втори път”.Той коментира и предстоящите евроизбори. Според него „уравнението” този път щяло да бъде сложно, тъй като били съсредоточени много големи очаквания. „За ГЕРБ ще бъде изключително трудно да решат какво точно да направят. Нереално е да се твърди, че човек е способен сам да организира избори. За ГЕРБ гласуват много български граждани и това не е заслуга или грешка на един човек”, поясни депутатът.Джамбазки посочи, че нямало никаква причина „Обединените патриоти” да не се явят заедно на избори. „Дали ще бъда водач на листата, ще го уточним в деня на регистрация. Има 2 вариант – или ще се явим заедно и ще изкараме добри резултати – повече от 1 европейски представител. В противния случай ще трябва да проверим, колко тежи по отделно всяка една партия от коалицията. Когато тръгнеш да правиш политически сметки, те винаги са без кръчмар”, уточни той.Той даде мнението си и по други важни за деня теми. Евродепутат заяви, че стои като вариант да бъде бламирано решението за Brexit и че за да се приеме планът „Макрон” – пакет „Мобилност”, който ще ограничи международните превози, трябвало да минат две четения в Европейския парламент. Там те щели да си опитат да го спрат.„Тези, които са писали правилата в ЕС са същите, които ги нарушават. Това показва как и защо ЕС и Европарламентът трябва да бъдат променени” добави Джамбазки.", "date": "2019.03.25", "title": "Джамбазки: Политическите сметки са без кръчмар"}
{"url": "https://www.novinite.bg/articles/173002/Samo-za-dva-dni-41-pojara-v-Kyustendil-dvama-dushi-sa-postradali", "text": "41 пожара са горели през почивните дни в област Кюстендил, двама души са пострадали, съобщиха от пресцентъра на Областна дирекция на МВР – Кюстендил.Повечето от пожарите са причинени поради небрежно боравене с открит огън. Има двама пострадали. Вчера при почистване на имот в замлището на село Николичевци двама мъже на 45 и 83 години причинили пожар, по-възрастният е с изгаряния на крака и без опасност за живота, по-младият е с изгаряния по главата и дясната подбедрица, увреждания на дихателните пътища.Двамата са настанени в кюстендилската болница, пожарът е угасен от екип на РСПБЗН – Кюстендил. Вчера при пожар в Долно село е изгоряла спомагателна постройка към кошара, в Рила е изгоряла паянтова постройка – 10 кв.м, спасени от огъня са 2 сгради.Пожарите са причинени поради небрежност.В събота при пожар в ДГС – Кюстендил, са изгорели 100 куб. м дърва за огрев, навес, прозорци, нарушена е мазилка и изолация на сградата. Пожарът е гасен от екипа на РСПБЗН – Кюстендил, спасена от опожаряване е сградата.Причините за възникването на пожара се изясняват, започнато е досъдебно производство по случая. При пожар в землището на село Ръсово е изгоряла стопанска постройка, пожарът е причинен поради небрежност, угасен е от 2 екипа на РСПБЗН – Кюстендил.", "date": "2019.03.25", "title": "Само за два дни: 41 пожара в Кюстендил, двама души са пострадали"}
{"url": "https://www.novinite.bg/articles/172969/Cvetan-Cvetanov-uchastva-v-godishnata-konferenciya-na-Amerikano-izraelskiya-komitet-za-obshtestveni-vrazki-vav-Vashington", "text": "Председателят на Парламентарната група на ГЕРБ и заместник- председател на партията Цветан Цветанов участва в годишната конференция на Американо-израелския комитет за обществени връзки, която се провежда във Вашингтон (САЩ). Организацията има за цел изграждането на устойчиви трансатлантически отношения между САЩ, Израел и съюзнически държави. В речта си при откриването на форума изпълнителният директор на организацията Хауърд Кор заяви, че изграждането на здрави и надеждни трансатлантически отношения са от основна важност за сигурността в региона. Израел има нужда от своите приятели, в чиято подкрепа и помощ твърдо вярва. Заедно със своите приятели и съюзници Израел се изправя срещу прояви на антисемитизъм от всякакъв вид. В последващо изказване по време на първото пленарно заседание на конференцията министър-председателя на Румъния Виорика Дънчила обяви предстоящото преместване на посолството на Румъния от Тел Авив в Йерусалим. Обявлението предизвика бурна одобрителна реакция сред присъстващите делегати. По време на форума говориха още президентът на организацията д-р Морт Фридман, бившият сенатор Джо Либерман, президентът на Хондурас Хуан Орландо Ернандес и други световни лидери. Всички те се обединиха около идеята за противодействие на тероризма и антисемитизма, за правото на съществуване на израелската държава, ролята и мястото на Израел като технологичен лидер от световен мащаб. В рамките на конференцията Цветан Цветанов проведе среща с вицепрезидента на Световния еврейски конгрес Робърт Сингер. Сингер изрази висока оценка за шествието на толерантността и единението, проведено в София на 10 март т. г. по повод 76 години от историческото спасяване на българските евреи през 1943 г. Според Сингер това събитие е показало толерантността и хуманността на българския народ. Той сподели, че е имал възможност в разговори с други балкански лидери да представи тази прекрасна инициатива. Цветан Цветанов го увери, че българската страна има желание да превърне това шествие в ежегодно събитие. Робърт Сингер даде много висока оценка и за ролята на Цветан Цветанов като вицепремиер и министър на вътрешните работи по признаването на военното крило на Хизбула за терористична организация. Председателят на ПГ на ГЕРБ Цветан Цветанов се срещна и с президента на вашингтонския офис на Американския еврейски комитет Тоби Дершовиц. Двамата изразиха високо мнение за нивото на двустранното сътрудничество при противодействието на антисемитски и други прояви на омраза. Дершовиц отбеляза, че българският народ е приятелски настроен към еврейския и това се доказва от поредица събития в българската история. Също така, според Дершовиц, заслужава да бъде отбелязано определянето от страна на правителството на Бойко Борисов на специален координатор за борба с антисемитизма, както и приемането на работното определение за антисемитизма на Международния алианс за възпоменание на Холокоста.  Утре конференцията продължава с изказвания на вицепрезидента на САЩ Майкъл Пенс, държавния секретар на САЩ Майк Помпео, лидера на Демократическата партия в Сената на САЩ Чък Шумър, кмета на Ню Йорк Бил де Блазио и много други конгресмени и сенатори. Във вторник се очаква да произнесе реч и министър-председателят на Израел Бенямин Нетаняху. В рамките на конференцията продължават и двустранните срещи на Цветан Цветанов.", "date": "2019.03.25", "title": "Цветан Цветанов участва в годишната конференция на Американо- израелския комитет за обществени връзки във Вашингтон"}
{"url": "https://www.novinite.bg/articles/172973/Tomislav-Donchev-Skandalat-s-apartamentite-ima-potencial-da-nanese-shteti", "text": "„Скандалът с апартаментите има потенциал да нанесе щети, особено в предизборна ситуация. Би могло да предизвика и по-неприятен политически резонанс“, каза пред БНР вицепремиерът Томислав Дончев. Според него скандалът не се е развил докрай:„Редно е г-н Цветанов да даде повече информация, включително по отношение на последния укор - отношения с фирмата, проверявана ли е, защо е проверявана, връзка или липса на връзка между едното и другото. Според мен тук основният говорител по темата е редно да бъде той“.Вицепремиерът подчерта, че всеки подобен скандал носи негативи, което ерозира доверието:\"Дори и най-стабилната парламентарна конфигурация не би могла да спаси някой, по отношение на който доверието е изчерпано, имам предвид правителството. В този смисъл освен за стабилността на парламентарната подкрепа, трябва преимуществено да се мисли и да се удържа доверието. Без доверие, нищо няма смисъл. Убеден съм, че решението ще е такова, че не само да възстанови, но защо не и да повиши доверието\".Според него трябва изключително ясен и адекватен сигнал, който да позволи то да бъде възстановено. По отношение на всички укори, основателни или не, свързани с имотното състояние и работата на Цачева, оставката е повече от достатъчен сигнал, смята Дончев.„Решението на Цецка Цачева е лично решение, жест. Ако не ставаше дума за дама, щях да кажа, че е мъжка постъпка. Подобни знаци в политиката липсват, те се случват рядко, а при нас е по скоро норма“, коментира той. По думите му обаче това няма да спре проверките, които предстоят във връзка със скандала около придобитите на ниски цени апартаменти от висши политици.По думите му Цачева е важна за партията: „Въпреки ценността, въпреки заслугите, въпреки всичко, с което е допринесла, ситуацията предполага да вземе такова решение“.„Оставките, без да са нещо, което може да бъде подценено, са един от инструментите за управление – дали като лично волеизявление, акт или като политически инструмент, за да се възстановява доверието. В политиката, освен персоналните качества, експертизата, програмите, това, което свързва въпросния представител с гражданите, е тази тънка нишка на доверието. Ако тя се скъса, всичко останало няма значение“, коментира Дончев в интервю за предаването „Неделя 150“ на програма „Хоризонт“.Вицепремиерът определи скандала като проблем. Българинът е много чувствителен към имотното състояние и към поведението на политиците, добави той и изрази предположение, че всичко е законно.Томислав Дончев не пожела да коментира какво ще е евентуалното поведение на Цветан Цветанов и подчерта, че пред управляващите стоят много проблеми и предизвикателства за решаване.„Цветан Цветанов има основна водеща роля в организацията на партийния живот. Той има и талант, и информация, и огромен опит, и огромно влияние. До голяма степен той е основният организатор и на партийния живот, и на изборния процес“, каза той.Дончев декларира, че не е придобивал, като свои колеги, апартамент в луксозна сграда. „И антикорупционният фонд, и „Свободна Европа“ имат ясен източник на финансиране. Това не би следвало да влияе на функционирането на фонда и на редакционната политика на „Свободна Европа“. Това предполагам, че си е тяхна инициатива. Изкушаващо е да се търсят други връзки, но ми се иска да вярвам, че това е продукт на работата на професионалните интереси на хората, които работят на тези места“, коментира той относно източникът на информацията за апартаментите.Вицепремиерът каза, че предстоящите европейски избори са важни за ГЕРБ и ще са тест за политическата кондиция на партията и коалицията като цяло.Брекзит ще има негативен ефект и за европейската икономика, заяви още Томислав Дончев. Според него преките ефекти върху българската икономика ще бъдат малки, но: „Вторичният ефект в следствие на негативните измерения на твърд Брекзит върху европейската икономика ще бъдат усетени и в България“. Дончев смята за напълно възможно компании от производството да предпочетат да се изместят в други държави-членки, включително и в България.Екипът на Томислав Дончев работи по т.нар. план за икономическа трансформация. По думите му в него влизат важните неща, които трябва да бъдат направени през тази и следващата година. Ако искаме да бъдем по-богата държава, трябва да произвеждаме и продаваме скъпи неща, посочи той. Според него обаче повишаване на разходите за труд в последните години ще ни изиграе лоша шега, защото част от производствата ще станат неконкурентоспособни.„Разсъждавайки за периода след 2021 г., правейки предварителни разчети, считам, че поне 4-5 млрд. лв. могат да бъдат отделени, инвестирайки в подобен приоритет. Парите не са всичко обаче. Категорично трябва да променим, подобрим потенциала на държавата да произвежда адекватни политики в тази сфера. В момента дори на ниво структури системата не е добра. Необходима е структурна промяна“. „Всяко публично финансиране, което интервенира върху реалната икономика, има и тъмна страна. Дори директната субсидия – това, което в момента правим по Програмата за иновации и конкурентоспособност. Хубаво е – даваме средства на фирмите за подобрения, но то в някаква степен изкривява пазара. Държавата трябва да въздейства, трябва да интервенира умно. Не бива да се случват инвестиции, които заместват частното финансиране“, отбеляза Томислав Дончев.Вицепремиерът бе категоричен, че няма да се увеличава броят на чиновниците. Дори да се създава ново звено, то ще е за сметка на бройки, които съществуват в други ведомства, добави той и подчерта, че със сигурност не става дума за създаване на ново министерство.Според него всички звена от т.нар. иновационна инфраструктура, които вероятно ще станат 14, трябва да са включени в мрежа. На тях държавата трябва да дава конкретни производствени или иновационни задачи и да ги финансира, каза Дончев. Той добави, че ни е необходима и ускорена програма за дигитализация на икономиката.", "date": "2019.03.25", "title": "Томислав Дончев: Скандалът с апартаментите има потенциал да нанесе щети"}
{"url": "https://www.novinite.bg/articles/172983/Sedmica-po-kasno-Nyama-i-sleda-ot-2-godishniya-Onur-ot-selo-Ravnec", "text": "Седмица след изчезването на 2-годишния Юлиян от бургаското село Равнец, от детето няма и следа.Полицията продължава да го издирва и работи по всички версии, но момченцето сякаш е потънало вдън земя, заяви пред \"Труд\" кметът на Равнец Христо Колев.Юлиян, или Онур както го наричат, изчезна миналата неделя, около 18 часа. Семейството на детето, което наброява още 13 деца, било в лозов масив край селото. Когато се прибрали, Юлиян играел до каруцата, но после изчезнал.Майката Мета и вуйчо му ходили на врачка, разказват в селото. Казано им било, че детето е живо и се намира в някаква къща, гледала го една жена.След като момченцето изчезна, в Равнец се разнесоха слухове - че е продадено за органи или отвлечено за да бъде обучено в просия, тъй като е с недъгаво краче.", "date": "2019.03.25", "title": "Седмица по-късно: Няма и следа от 2-годишния Онур от село Равнец"}
{"url": "https://www.novinite.bg/articles/172968/Dneven-horoskop-za-ponedelnik", "text": "Слушайте много внимателно всичко, което ви се казва днес. Всичко това е важно и подробностите наистина имат значение. Ако следите детайлите внимателно ще успеете да се справите с всяка ситуация по-късно.Днес ще ви бъде по-лесно от всякога да се разбирате с приятелите си и дори с враговете си. Вашето добро настроение е заразно и ще накарате почти всички около вас да се усмихнат и да започнат да се радват на живота.Днес сте по-скромни от обикновено и много по-творчески настроени. Вашият практичен ум и креативност ще доведат до страхотни резултати днес. Опитайте да не губите творческото си настроение и занапред. Вижте повече на:", "date": "2019.03.25", "title": "Дневен хороскоп за понеделник"}
{"url": "https://www.novinite.bg/articles/172970/V-Stara-Zagora-razkriha-ubijstvoto-na-prostitutka", "text": "Полицията в Стара Загора разкри жестоко убийство на проституираща ромка в града, съобщи „Блиц“.22-годишната жена е била заклана с нож в шията, а тялото ѝ захвърлено в ромската махала в града под Аязмото.На ужасяващата находка се натъкнало дете, което се разхождало в района.Полицията предприела незабавни оперативно-издирвателни действия, в резултат на които убиецът бил разкрит само за няколко часа. Оказало се, че това е 28-годишният сводник на жертвата. Извергът е бил арестуван и отведен в полицията, където е направил пълни самопризнания. Очаква се той да бъде изправен на съд, а ако вината му бъде доказана може да прекара остатъка от жалкия си живот в затвора.", "date": "2019.03.25", "title": "В Стара Загора разкриха убийството на проститутка"}
{"url": "https://www.novinite.bg/articles/172986/Specakciya-v-policiyata-v-Blagoevgrad", "text": "Сецакция на Прокуратурата и отдел \"Вътрешна сигурност\" на МВР се провежда в в сградата на Областната дирекция на МВР в Благоевград.Служители на реда с качулки и маски влязоха в сградата, в която се помещават областната дирекция и Първо РУП в града.На място е и районният прокурор Борислав Ковачки.Към този момент няма официална информация за целта на акцията, но по неофициални данни тя е насочена срещу дознател от Първо РУП,  срещу когото са постъпили жалби за обвързаност с лица от криминалния контингент.", "date": "2019.03.25", "title": "Спецакция в полицията в Благоевград"}
{"url": "https://www.novinite.bg/articles/172987/Na-1-vi-april-shte-bade-testvana-sirennata-sistema", "text": "На 1-ви април в 13 часа ще бъде тествана сиренната система в няколко града в страната, информира МВР.Тестовете ще са в Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и 30 километровият периметър около АЕЦ Козлодуй.Ще бъдат излъчвани сигналите за тревога и за край на тревогата.", "date": "2019.03.25", "title": "На 1-ви април ще бъде тествана сиренната система"}
{"url": "https://www.novinite.bg/articles/172994/Mladen-Marinov-Razsledvashta-policajka-e-zadarjana-pri-akciyata-v-Blagoevgrad", "text": "Разследваща полицайка е задържан при акцията в Благоевград. Смятаме, че нерегламентирано е изнасяла информация. Това обяви пред журналисти вътрешният министър Младен Маринов по време на брифинг, на който беше представен годишен отчет на Главна дирекция \"Гранична полиция\".,,Акцията е на прокуратурата в Благоевград и дирекция \"Вътрешна сигурност\". Касае разследващ полицай от ОДМВР-Благоевград, за която смятаме, че нерегламентирано е изнасяла информация, свързана с разследване на конкретно лице'', уточни той.,,В момента се извършват процесуално-следствени действия. Прокуратурата и дирекция \"Вътрешна сигурност\" ще излязат с конкретни факти'', обясни Маринов, като уточни, че разследването се води от 3–4 месеца. По думите в момента служителката е задържана и се извършват процесуално-следствени действия.Попитан дали полицайката има връзка с директора на \"Охранителна полиция\" главният секретар на МВР Ивайло Иванов отговори, че тя е дъщеря на директора.,,Към този етап се извършват процесуално-следствените действия и след като приключат и се направи оценка на събраните доказателства, тогава ще се прецени дали той е имал съпричастност към нейната дейност'', заяви Иванов.", "date": "2019.03.25", "title": "Младен Маринов: Разследваща полицайка е задържана при акцията в Благоевград"}
{"url": "https://www.novinite.bg/articles/172992/Feldsheri-i-lekarski-asistenti-izlyazoha-na-protest", "text": "Фелдшери протестират пред Министерството на здравеопазването. Основната причина е искането им да се отделят в отделна съсловна организация, както е при зъболекарите, лекарите и фармацевтите.Целта на тази организация ще бъде да се защитават правата и интересите на фелдшерите, което, по думите им, сега не се случва. Настояват за спешна среща със здравния министър Кирил Ананиев и са категорични, че той ги игнорира. Те не изключват възможността и да се стигне до колективни оставки.\"От два месеца ние сме пуснали едно писмо до министъра, с което настояваме за разговор, но нямаме отговор. Решили сме да поставим тези наши искания от площадите и от улицата. Дано този път да ни чуят\", каза председателят на Националното сдружение на фелдшерите Александър Александров", "date": "2019.03.25", "title": "Фелдшери и лекарски асистенти излязоха на протест"}
{"url": "https://www.novinite.bg/articles/172965/Speshna-sreshta-na-Tereza-Mej-s-ministri-i-deputati-za-Brexit", "text": "Спешна среща в правителствената резиденция Чекърс край Лондон. Ключови министри от кабинета на Тереза Мей, депутати консерватори, подкрепящи Brexit, и други представители на управляващата партия обсъдиха бъдещата стратегия на министър-председателя.Основният въпрос е дали Тереза Мей ще има достатъчна подкрепа, за да бъде отново поставена на гласуване нейната сделка за Brexit. Засега няма коментари за резултата от разговорите.Междувременно петицията с искане Brexit да бъде отменен и Великобритания да запази членството си в ЕС премина прага от 5 милиона подписа.Според британските разпоредби на всяка петиция, събрала над 10 000 подписа, трябва да бъде даден официален отговор от правителството, а след набиране на 100 000 подписа тя трябва да бъде разгледана от парламента.", "date": "2019.03.25", "title": "Спешна среща на Тереза Мей с министри и депутати за Brexit"}
{"url": "https://www.novinite.bg/articles/172991/Vazrasten-maj-naraga-mladej-sled-bitov-skandal", "text": "63-годишен мъж наръга с нож 22-годишен младеж при битов скандал, съобщават от ОД на МВР Монтана. Сигнал до полицията е подала майката на пострадалото момче.Жената подала сигнал до тел.112 около 14:20 ч., вчера. По думите й скандалът възникнал в дома й малко по-рано. Впоследствие караницата прераснала в сбиване при което по-възрастният мъж нападнал по-младия с кухненски нож, намушквайки го в областта на корема.  Пострадалият е транспортиран от Центъра за Спешна помощ - гр. Вълчедръм до МБАЛ-Монтана, където е опериран и настанен на лечение, без опасност за живота. Образувано е досъдебно производство в РУ-Лом по чл. 129, ал.1 от НК. 63-годишният е задържан за срок от 24 часа в РУ-Лом.", "date": "2019.03.25", "title": "Възрастен мъж наръга младеж след битов скандал"}
{"url": "https://www.novinite.bg/articles/172988/Galap-Balgariya-v-top-10-po-nacionalisticheski-nastroeniya", "text": "81% от пълнолетните българи поставят националните интереси на първо място, а България попада в първите десет държави по националистически настроения. Това сочат резултатите от международно изследване на „Галъп Интернешънъл”, проведено в 58 страни по света. Резултатите показват, че 70% от гражданите по света предпочитат националните интереси пред международното сътрудничество и глобализацията, за които подкрепа са изразили едва 21%. В ЕС двама от трима гласоподаватели обръщат гръб на глобализацията. Проучването отчита също, че светът не вижда международните санкции като ефективен инструмент за промяна на политиката. У нас 44% от запитаните смятат, че санкциите срещу Китай и Русия нямат ефект.  Данните от България сочат, че страната влиза в рамките на световните тенденции.  Попадаме в първите десет по националистически настроения. Пред нас са Етиопия, Албания, Саудитска Арабия, Сърбия, Нигерия, Индонезия, Република Корея и Еквадор. Мнозинство от 81% от пълнолетните български граждани смятат, че националните интереси на страната са на първо място. Едва 9% от интервюираните смятат, че глобализацията е по-важна. Останалите нямат мнение. На въпрос за ефекти от санкциите срещу страни като Китай и Русия, 44% смятат, че са неефективни, а една четвърт са на мнение, че имат ефект. 34% не могат да преценят, което показват немалък дял на неразбиране на темата. България е сред страните с ниски дялове на доверие към санкциите. След нас се нареждат обаче страни като Швейцария, Германия, Франция и Австрия, които в по-голямата си част смятат санкциите за неефективни.Санкциите като международен инструмент става отново актуална със скорошното задържане на директора на Huawei и санкциите, наложени от САЩ върху Иран. Проучването, проведено сред 50 000 пълнолетни граждани на 57 страни, показва, че светът не вижда санкциите като ефективен инструмент за постигане на промени в политиката. Почти всеки втори (47%) смятат, че санкциите не предизвикват промяна, а един от всеки трима души (33%) твърди, че санкциите успяват. Мненията обаче се различават в отделните страни - в Саудитска Арабия (65%), Индия (59%) и Бразилия (55%) от хората са по-благосклонни към механизма на санкциите.  Европейските граждани са най-критични по отношение на санкциите (52% твърдят, че са неефективни и не предизвикват промяна), а Австрия, Франция и Германия са водещи в това отношение - около две трети от избирателите в тези страни не са убедени, че санкционирането на страни като Китай и Русия носи положителни резултати. В ЕС двама от трима гласоподаватели обръщат гръб на глобализацията и подкрепата за нея е по-висока от 30% само във Финландия и Германия, показват още резултатите от международното допитване на Галъп Интернешънъл.", "date": "2019.03.25", "title": "„Галъп”: България в топ 10 по националистически настроения"}
{"url": "https://www.novinite.bg/articles/172967/Prevozvachi-Stotici-shte-protestirat-sreshtu-paket-Mobilnost-dnes-v-Strasburg", "text": "400 човека днес ще са в Страсбург под прозорците на евродепутатите по време на гласуването на пакет „Мобилност” в Европейския парламент. Това увери изпълнителният директор на Съюз на международните превозвачи Йордан Арабаджиев в ефира на БТВ.Той добави, че е резервиран един самолет с протестиращи, а от Румъния два, които ще ги подкрепят. \"Има и такива, които ще дойдат с коли\", каза Арабаджиев.Според него текстът минава много набързо в края на този Европарламент, а планът \"Макрон\" има 1200 поправки. Това означава, че всеки един евродепутат има различно мнение от другия и е внесъл поне по две поправки в пакета.Евродепутатите днес приемат дневния ред на работата си през тази седмица. Според предварителните очаквания пакетът \"Мобилност\" ще бъде заложен за гласуване в сряда. България, Румъния, Полша, Унгария, Естония, Испания и Португалия са страните противници на този текст.Според евродепутатът Петър Курумбашев прогнозите и надеждите засега нямат смисъл. Той добави, че ще се говори текстът да отпадне. Но според него, ако мине точката днес, ще мине и в сряда.Арабаджиев отбеляза, че според него пакетът „Мобилност” ще раздели ЕС по географски принцип. А правилата са за всички, според него. Нашите фирми предлагат добри услуги, но по-евтино, добави още той. Най-притеснителните точки за превозвачите от България, а и другите страни от Източна Европа, е изискването автомобилите и шофьорите да се прибират на 20 дни в страната си, а фирмите да плащат европейски ставки.Курумбашев коментира и скандала с евтините апартаменти. „Впечатлих се от репликите на премиера, че комунистите са живели едно време в квартал „Изток”. Луканов живееше на ул. „Латинка”, сега Цветанов живее в „Изток”, може би това е краят на Прехода, пошегува се той.Видях и друго в скандала - има двама мъже и две жени в тази история, жените се държат като мъже и си подадоха оставките, а мъжете - няма да определям…, за да не излезе, че ще бъда упрекнат, например по „Истанбулската конвенция”, каза евродепутатът.Според него трябва Цветан Цветанов да си зададе въпроса дали въобще има място в политиката.", "date": "2019.03.25", "title": "Превозвачи: Стотици ще протестират срещу пакет „Мобилност” днес в Страсбург"}
{"url": "https://www.novinite.bg/articles/172997/ES-zavarshva-podgotovkata-za-eventualen-scenarij-na-Brekzit-bez-sporazumenie-na-12-april", "text": "Тъй като е все по-вероятно Обединеното кралство да напусне Европейския съюз без споразумение на 12 април, Европейската комисия завърши подготовката си за сценарий на излизане без споразумение. В същото време тя продължава да подкрепя администрациите при техните подготвителни действия и настоятелно призовава всички граждани и предприятия от ЕС да продължат да се информират за последиците от евентуалното реализиране на сценарий на излизане без споразумение, както и да завършат подготовката си за такъв сценарий. При сценарий на излизане от ЕС без споразумение Обединеното кралство ще се превърне в трета държава без наличието на преходни договорености. Цялото първично и вторично законодателство на ЕС ще спре да се прилага по отношение на Обединеното кралство от този момент нататък. При такъв сценарий отношенията на Обединеното кралство с ЕС ще се уреждат от общото международно публично право, включително правилата на Световната търговска организация. Аналогично гражданите на Обединеното кралство вече няма да бъдат граждани на Европейския съюз. Те ще подлежат на допълнителни проверки, когато пресичат границите, за да влязат в Европейския съюз. От декември 2017 г. Европейската комисия се подготвя за сценарий на излизане без споразумение. Тя публикува  и  и внесе за разглеждане 19 законодателни предложения. Европейският парламент и Съветът са приели или са се договорили за 17 от тях. Понастоящем е в ход официалното приемане от Европейския парламент и от Съвета на всички тези досиета. Очаква се две предложения да бъдат своевременно финализирани от двата съзаконодателя.Държавите членки се подготвят интензивно и на национално равнище.  могат да бъдат намерени преглед на правата на пребиваване в държавите — членки на ЕС-27, както и преки връзки към .За да научат повече за начините, по които могат да се подготвят за сценарий на излизане без споразумение, гражданите на ЕС могат да се свържат с  по всякакви въпроси: те могат да позвънят безплатно на номер , независимо от това къде се намират в ЕС, на всеки официален език на ЕС.", "date": "2019.03.25", "title": "ЕС завършва подготовката за евентуален сценарий на Брекзит без споразумение на 12 април"}
{"url": "https://www.novinite.bg/articles/172989/Zapochva-obedinenie-na-politicheskite-sili-v-dyasno", "text": "10 организации от Движение „Възход“ започнаха процеса на обединение на дясното политическо пространство и заявиха готовност за общо явяване на изборите за Европейски парламент. Новото дясно обединение включва на този етап 6 политически партии и подкрепата на 4 неправителствени организации, които искат да върнат свободата, демокрацията и законността в България. „Членовете ни са десни и дясноцентристки организации. Част от тях са сред основателите на някогашния голям Съюз на демократичните сили, онзи, който донесе фундаментална промяна за България - промяната към демокрация. Днес именно тя е заплашена в страната ни и това е сериозната тема, която ни събра“, каза Валентина Василева – председател на Единна народна партия. По думите й и четирите фундамента на демократичната държава са в руини. Икономиката е завладяна от олигархия и монополи, съдебната система е неефективна и зависима, свободата на словото е заменена със слугинаж към интересите на собствениците, а не на обществото, изборите отдавна не са свободни и честни. „Ние отказваме да повярваме, че съдбата ни е в ръцете единствено на хора, като Борисов, Нинова и Доган. Вярваме, че у нас има много талантливи, съвестни и смели хора, които настояват да живеят по- добре и по-честно, а не в страх, бедност и унижение“, подчерта Валентина Василева. Коалицията е създадена не за да робува на старите дрязги и амбиции на бивши лидери, а да даде хоризонт за бъдещето на модерна България. Водим разговори с „Демократични България“ и ДБГ“, каза Стефан Иванов  - председател на Движение демократично действие. „Нашата ръка остава протегната към други демократични формации при две условия. Първото е пълно равноправие на политическите партньори. Очаква ни много работа и не смятаме, че е разумно да продължи доминацията на политическия егоизъм“, подчерта Стефан Иванов. Второто условие е създаването на дългосрочна политическа алтернатива на цялото статукво, а не кандидатиране за младши коалиционен партньор на сега управляващите. „Пред вас не стоят политически търгаши, които смятат да рекетират преговорния процес с бракове по сметка с управляващите от ГЕРБ. Това е въпрос на принципи“, подчерта Радослав Кацаров – председател на Съюз на свободните демократи. Първите избори, на които партиите от Движение „Възход“ ще се явят заедно, са тези за Европейски парламент. „Нямаме илюзии, но имаме решимост да покажем на хората възможност за създаване на широк демократичен алианс, който иска достойнството на България, справедливостта и развитието ни да получат шанс в политическата надпревара“, посочват още от Движение „Възход“. Движение „Възход“ обединява 6 политически формации и 4 неправителствени организации, сред които Единна народна партия (ЕНП), Движение демократично действие – Д3, Съюз на свободните демократи (ССД), Радикалдемократическа партия (РДП), Българска социалдемократическа партия (БСДП), Български демократичен съюз „Радикали”, Български национален фронт – Чикаго, Национално консервативно движение „Десен профил“, Организация на българите в Република Северна Македония – „Радко“.", "date": "2019.03.25", "title": "Започва обединение на политическите сили в дясно"}
{"url": "https://www.novinite.bg/articles/173005/Stoltenberg-Gruziya-shte-se-prisaedini-kam-NATO", "text": "При посещението си в Тбилиси генералният секретар на НАТО Йенс Столтенберг увери, че Грузия ще се присъедини към Северноатлантическия съюз, въпреки противопоставянето на Москва, предаде БТА. Възможността за членство на Тбилиси в НАТО, сред чийто 29 членове има редица бивши държави от комунистическия блок, се смята от Москва за западна намеса в нейната сфера на влияние. На срещата на високо равнище през 2008 г. в Букурещ лидерите на Алианса прецениха, че Грузия е призвана да влезе в НАТО, но все още не са дали начало на процеса по присъединяването й.Премиерът Бахтадзе каза в понеделник, че \"присъединяването към НАТО е избор на грузинския народ и това е записано в конституцията ни\". И допълни, че Грузия и НАТО смятат да си сътрудничат активно в процеса по гарантиране на сигурността на Черно море.Столтенберг пристигна в Тбилиси, за да присъства на военните учения, организирани от Грузия и НАТО в Кърцаниси в околностите на грузинската столица. Започналите на 18 март учения ще продължат 12 дни с участието на 350 военни от САЩ, Великобритания, Франция, Германия и 17 други членове на пакта. Участват и военни от държави, които не са членки на НАТО, като Азербайджан, Финландия и Швеция.През август 2008 г. Русия и Грузия водиха петдневна война, след като Тбилиси започна военна операция срещу сепаратисткия район Южна Осетия. Мирно споразумение сложи край на конфликта и на 26 август 2008 г. Москва призна независимостта на Южна Осетия и Абхазия. Оттогава тя поддържа там силно военно присъствие, осъдено от Грузия като \"окупация\".След срещата си с държавния глава, Столтенберг, заедно с премиера Бахтадзе и военния министър Леван Изория, посети Кърцаниси, за да наблюдава ученията. Това са вторите многонационални учения в Грузия в рамките на реализацията на пакета за сътрудничество на страните от НАТО, приет на срещата на върха през 2014 г. в Уелс. Първите подобни учения в Грузия бяха през 2016 г. с участието на въоръжени сили от 14 държави, посочва ТАСС.", "date": "2019.03.25", "title": "Столтенберг: Грузия ще се присъедини към НАТО"}
{"url": "https://www.novinite.bg/articles/173006/Bryuksel-e-priklyuchil-podgotovkata-si-za-eventualen-tvard-Brexit", "text": "Европейската комисия е приключила с подготовката си за евентуален Brexit без сделка, съобщи Франс прес, цитирана от БТА.В изявление на ЕК се посочва, че възможността за напускане на Великобритания без споразумение на 12-ти април става все по-вероятна.Комисията направи това си изявление в началото на една решаваща седмица за британския премиер Тереза Мей, която успя миналата седмица да се договори с ЕС за краткосрочно отлагане на Brexit за 12-ти април. ", "date": "2019.03.25", "title": "Брюксел е приключил подготовката си за евентуален „твърд“ Brexit"}
{"url": "https://www.novinite.bg/articles/172993/EK-Vazmojni-sa-zatrudneniya-pri-preminavaneto-na-granicata-ako-Velikobritaniya-napusne-ES-bez-sporazumenie", "text": "Европейската комисия предупреди, че ако Великобритания напусне ЕС без споразумение, преминаването на границата между Общността и Обединеното кралство може да бъде затруднено след 12 април.Отблязва се, че ЕС е предприел всички необходими мерки за избягване на допълнителните затруднения, но при подобно развитие ще бъдат въведени незабавно задълбочени митнически и паспортни проверки. Уточнява се, че това неминуемо би довело до значително повишаване на времето за пресичане на границата между ЕС и Великобритания.Комисията допълва, че все още не са приети мерките, свързани с бюджета на ЕС и визите за британски граждани. ЕК изразява очакването тези мерки да бъдат приети навреме, след като се изяснят намеренията на Лондон.Говорител на комисията определи като \"многосказателни\" картините от похода във Великобритания с настоявания за нов референдум за членството в ЕС. Свободата на изразяване е основно право в ЕС, коментира той. Единственият ни събеседник е британското правителство. Докато то не ни каже друго, работим с разбирането, че Великобритания ще напусне ЕС. Работим с намерението да допринесем за оттегляне със споразумение, при пълна готовност за всякакво развитие, включително най-лошото, допълни той. ", "date": "2019.03.25", "title": "ЕК: Възможни са затруднения при преминаването на границата, ако Великобритания напусне ЕС без споразумение"}
{"url": "https://www.novinite.bg/articles/172963/Paketat-Mobilnost-vliza-v-dnevniya-red-na-Evropejskiya-parlament", "text": "Пакетът \"Мобилност\" влиза в дневния ред на Европейския парламент. Пакетът трябва да бъде гласуван на предпоследната сесия за този мандат, която е през тази седмица в Страсбург.Срещу предложенията за промени в регламента за работата на водачите на камиони в Европейския съюз в момента се обявяват държавите от Централна и Източна Европа. В позиция, изразена по-рано през годината, министърът на транспорта Росен Желязков каза:„ЕК е изключително чувствителна на тази тема, особено в лицето на комисаря по транспорт и държи в рамките на този мандат на парламента да бъде гласувано нещо по пакета\".Българските евродепутати ще се опитат да не допуснат гласуването на пакета \"Мобилност\" в пленарна зала в Страсбург. Спорният пакет все пак ще бъде подложен на вот, въпреки че няколко пъти в транспортната комисия на Европарламента по него не се постигна консенсус.", "date": "2019.03.25", "title": "Пакетът \"Мобилност\" влиза в дневния ред на Европейския парламент"}
{"url": "https://www.novinite.bg/articles/172971/Misteriozno-priklyuchenie-s-parviya-trejlar-na-Dora-i-gradat-na-zlatoto", "text": "Този август се отправяме на мистериозно пътуване, което ще ни отведе много назад във времето с новия филм на Парамаунт Дора и градът на златото. Вдъхновена от анимационния сериал Дора изследователката на Крис Гифорд, който е изключително популярен у нас, и базирана на една от най-интересните истории в света на приключенските сюжети, новата продукция обещава различен и нов прочит за малки и големи. Дора прекарва по-голямата част от живота си, изучавайки необятните дебри на джунглата заедно с родителите си.Изпитала множество трудности и преминала през безброй препятствия в дивата природа, сега тя ще трябва да се впусне изцяло неподготвена в най- страшното начинание до тук – гимназията. Но тъй като приключенията са в кръвта й, на Дора й се налага съвсем скоро да се върне обратно в познатите гори. С помощта на най-добрия си приятел – маймунката Буутс, Диего, един доста необичаен обитател на джунглата и група тийнейджъри, които в началото не са особено ентусиазирани да участват, Дора се впуска в опасна мисия, за да спаси родителите си и да разкрие загадката, която се крие зад изгубения златен град. В ролята на Дора влиза прекрасната Изабела Монер (Трансформърс: Последният рицар, Instant Family), a нейните родители ще бъдат представени от Ева Лонгория (Отчаяни съпруги, Зад борда) и Майкъл Пеня (Ант-Мен, Ант-Мен и Осата). Сред останалите актьори във филма са Еухенио Дербес, Темуера Морисън, Бенисио дел Торо, Адриана Бараза, Джефри Уолбърг и други. Сценарият на Дора и градът на златото е дело на Николас Столър, а режисьор на филма е Джеймс Бобин.Ще се потопим в мистерията заедно с Дора и градът на златото от 23 август само в кината.", "date": "2019.03.25", "title": "Мистериозно приключение с първия трейлър на \"Дора и градът на златото\""}
{"url": "https://www.novinite.bg/articles/172959/Blagoveshtenie-e", "text": "Благовещение е един от големите пролетни празници. Той се отбелязва винаги 9 месеца преди Коледа - на 25 март.Благовещение e празник за всички християни, независимо от традицията и църквата, към която принадлежат. Според Библията на този ден Архангел Гавраил донася на Дева Мария благата вест, че тя ще роди Спасителя на човечеството, сина Божий Иисус Христос.В народните представи този ден се свързва с идването на прелетните птици и с окончателното пролетно пробуждане на природата.Според народните поверия след Благовещение всеки трябва да излиза от къщи сит и с пари в джоба. На обредната трапеза присъстват риба (изпечена или сварена), шарена пита, лучник.Именници на този ден са Благовест, Благовеста, Благой, Блага, Евангелина, Bангел. ", "date": "2019.03.25", "title": "Благовещение е!"}
{"url": "https://www.novinite.bg/articles/172957/Dnes-vremeto-shte-e-predimno-slanchevo", "text": "Днес времето ще е предимно слънчево, със слаб вятър от запад-югозапад. Температурите ще се повишат още и максималните ще са между 20° и 25°, по Черноморието ще са по-ниски 12°-17°. В планините ще е предимно слънчево. Ще духа до умерен вятър от запад-северозапад. Температурите ще се повишат и максималната на височина 1200 метра ще е около 12°, на 2000 метра - около 5°.По Черноморието ще е слънчево. Ще духа слаб до умерен югозападен вятър, който след обяд ще се ориентира от югоизток. Максималните температури ще са между 12° и 17°. Температурата на морската вода е 9°-10°. Вълнението на морето ще е 2-3 бала.", "date": "2019.03.25", "title": "Днес времето ще е предимно слънчево"}
{"url": "https://www.novinite.bg/articles/172960/Zapochvat-remontite-na-magistrala-Trakiya", "text": "Започват ремонтите на три виадукта на магистрала „Тракия”. От днес на 13-ти, 15-ти и 20 –ти километър в посока Пловдив ще започне основно обновяване на съоръженията.За да бъдат облекчени шофьорите, в края на работната седмица ще бъдат отворени по две ленти за движение в посока Пловдив. А в неделя и понеделник по две ленти към София. От Пътната агенция обещават ремонтите да приключат преди началото на туристическия сезон.", "date": "2019.03.25", "title": "Започват ремонтите  на магистрала „Тракия”"}
{"url": "https://www.novinite.bg/articles/172958/Feldsheri-i-lekarski-asistenti-izlizat-na-protest", "text": "Навръх Благовещение фелдшерите и лекарските асистенти в България излизат на национален протест под прозорците на здравното министерство.Протестът, който ще започне в 12.00 часа, е под надслов: Самостоятелна и независима професионално - съсловна организация за фелдшерите/лекарски асистенти с цел защита професионалните права на специалистите в полза на обществото.Организаторите заявяват, че решението за протеста е следствие на игнорирането от страна на министър Ананиев на техните предложения за срещи и диалог, както и „лицемерното и неуважително отношение към едно медицинско съсловие практикуващо във всички структури на здравната система и приоритетно в спешна медицинска помощ”.„Вярваме, че каузата ни ще бъде подкрепена и от други професионални съсловия в здравеопазването, обществени и пациентски организации, организации на работодатели и синдикати. Декларираме, че професионалистите ще продължат да отстояват своите справедливи искания и правата на съсловието със всички възможни законови средства до решаването на поставените от тях въпроси”, заявяват от Сдружението на фелдшерите в България – СМФБМБ, цитирани от БГНЕС.", "date": "2019.03.25", "title": "Фелдшери и лекарски асистенти излизат на протест"}
{"url": "https://www.novinite.bg/articles/172964/Stolichnata-biblioteka-otbelyazva-140-godini-ot-obyavyavaneto-na-Sofiya-za-stolica", "text": "Столичната библиотека отбелязва 140-годишнината от обявяването на София за столица на България съвместно с учениците и преподавателите от Софийската гимназия по архитектура, строителство и геодезия.На 25-ти март от 11 часа на IV етаж в библиотеката на пл. \"Славейков\" 4 ще се състои презентацията \"София - европейска столица\", подготвена от учениците, членове на Европейския клуб към гимназията. Те ще проследят изграждането на столичния град в периода 1879-1914 г., като представят емблематични сгради и архитекти, превърнали \"малкия, мръсен град със схлупени къщурки и криви улици\" в модерна европейска столица.Презентацията ще се състои пред новата зала \"Книжовно наследство\", където е подреден фондът от редки и ценни издания, съхранени в Библиотеката на София, част от културното наследство на столицата.Ще бъдат показани старопечатни книги - църковни и първите светски, образци от колекциите \"Кирил Христов\" и \"Дирекция на полицията\", книги с автографи на известни писатели и общественици.Гостите ще имат възможност да разгледат и залата, където е подредена личната библиотека на Константин Стоилов. Във фоайето на партера ще бъде подредена фотоизложба, част от презентацията.", "date": "2019.03.25", "title": "Столичната библиотека отбелязва 140 години от обявяването на София за столица"}
{"url": "https://www.novinite.bg/articles/172966/Izbirat-naslednik-Cacheva-do-dni", "text": "Временно изпълняващият длъжността правосъден министър ще стане ясен в понеделник. Тогава трябва да бъде обявено кой от заместниците във ведомството ще заеме поста до избора на нов министър.В събота титулярят на поста Цецка Цачева подаде оставка заради скандала с евтините жилища, купени от представители на властта от строителна фирма „Артекс“. Жилището на Цачева се намира в столичния квартал „Изток“ и според документите е купено заедно със сестра ѝ. Още в петък Цачева поиска от прокуратурата и КПКОНПИ да проверят сделката, а в събота подаде оставка. Освен нея с поста си се раздели и зам.-министърът на спорта Ваня Колева, която също изплува като замесена в имотния скандал.Цачева доброволно хвърли оставка и обяви, че излиза отпуск, докато оттеглянето ѝ бъде гласувано в Народното събрание. Пред министър-председателя обяснила, че не желае създалото се напрежение да се пренася върху работата на правителството.„Моето убеждение е, че докато вървят проверките на антикорупционната комисия и Върховна касационна прокуратура, не е редно да изпълнявам функциите си на министър на правосъдието“, каза Цачева часове след като Борисов прие оставката ѝ. Ден по-късно призна, че още в четвъртък е била готова да се оттегли от поста си. Тя припомни, че още в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата.Цачева заяви, че няма взаимовръзки с фирмата по линия на свързани лица. По думите ѝ не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано. Според Цачева вероятно някъде нещо не е направила както трябва, но като юрист е сигурна, че сделката е спрямо законите на страната.Докато Цачева доброволно напусна поста, то другата жена, замесена в скандала - Ваня Колева, се оттегли от качеството си на зам.-министър на спорта по искане на премиера Борисов. Междувременно стана ясно, че ГЕРБ чака шефа на депутатите от партията Цветан Цветанов да даде повече подробности за придобиването от него на луксозно жилище от строителната фирма „Артекс“ на пъти по-ниска от пазарната цена.Изпълнителната комисия на ГЕРБ ще бъде свикана заради казуса с евтините апартаменти след завръщането в сряда на Цветанов от САЩ, където той е все още на визита. Очаквало се преди сбирката на партийното ръководство, на която вероятно ще бъде повдигнат и въпросът за наследника на Цачева в Министерство на правосъдието, премиерът и лидер на формацията да проведе лична среща със заместника си, който се оказа собственик на луксозен апартамент в построената от „Артекс“ сграда „Летера“ на столичната улица „Латинка“. В същото време едва ли партията щяла да прибегне към съгласуване с коалиционните си партньори от „Обединени патриоти“ на бъдещия кандидат за поста правосъден министър, който е от квотата на ГЕРБ.", "date": "2019.03.25", "title": "Избират наследник Цачева  до дни"}
{"url": "https://www.novinite.bg/articles/172975/Agenciyata-po-vpisvaniyata-shte-raboti-izvanredno", "text": "Всички офиси на Агенцията по вписванията в страната ще работят извънредно на 30.03.2019 г. (събота) с работно време от 09:00 до 15:30 ч. Гишетата на агенцията в София ще бъдат отворени за клиенти и в неделя – 31.03.2019, отново от 09:00 до 15:30 часа.Така институцията цели да улесни подаването в срок на декларациите по чл.38, ал.9, т.2 от Закона за счетоводството. Законовият срок за подаване на заявленията за липса на дейност на търговци и юридически лица с нестопанска цел е от 01.01.2019 г. до 31.03.2019 г. Агенцията по вписванията припомня, че освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) – www.brra.bg. Според статистика на институцията се наблюдава тенденция на нарастващ брой подавани заявления с електронен подпис. До момента в Агенцията по вписванията са постъпили около 100 000 декларации, т.е. 50 % от общия брой, които се очаква да бъдат внесени.От тях около половината са подадени на гише, а останалата половина - по електронен път. На база подадените заявления от миналата година се очаква в следващите 8 дни да бъдат внесени над 75 000 заявления. «Миналата година в системата на Търговския регистър бяха извършени действия по обновяване и модернизиране, което увеличи с осем пъти капацитета й на работа. Въпреки това, апелирам към търговците и юридическите лица с нестопанска цел да не чакат последните дни, за да внесат декларациите си.», каза Габриела Козарева – изпълнителен директор на Агенцията по вписванията.", "date": "2019.03.25", "title": "Агенцията по вписванията ще работи извънредно"}
{"url": "https://www.novinite.bg/articles/172972/Lekar-ot-Kazanlak-obyavi-gladna-stachka", "text": "Тридневна гладна стачка обяви акушер-гинекологът от казанлъшката болница д-р Захари Стойчев. Отчайващата и непрестанна криза в здравеопазването и мизерното заплащане на медицинските специалисти са причините за стачката. „Искам да ме чуят управляващите и всички политици. Медицината в България сега е на своето дъно“, заяви още лекарят. \r\nЗахари Стойчев е на 73 години. Има стаж от 42 години като лекар. Той изтъкна данни, според които България е на последно място в ЕС по процент на разходите за здравеопазване от БВП на държавата.\r\n\"Все още не можем да стигнем мечтата ни от 2000 г. поне 5% от БВП да се заделя за здравеопазване. В най-бедните държави от ЕС този процент е 6-7%, в развитите държави е 10-12%, а в САЩ е 16-17%\", обясни протестиращият.\r\nВ следващите дни д-р Стойчев ще продължи да работи въпреки гладната стачка.\"Това е сигнална гладна стачка, която ще продължи 3 дни. Целта ѝ е да запознае обществото с проблемите в здравеопазването\", коментира лекарят.\r\n", "date": "2019.03.25", "title": "Лекар от Казанлък обяви гладна стачка"}
{"url": "https://www.novinite.bg/articles/172981/Brojlerite-naj-skapi-v-Dobrich-kajmata-v-Sofiya", "text": "Замразените пилета са най-скъпи на едро на борсата в Добрич, а каймата „смес“ - в София, сочат данните от сайта на Държавната комисия по стоковите борси и тържищата (ДКСБТ) за миналата седмица. Разликата в цените на едро на заледените бройлери бе почти 2 пъти, като най-ниската в Ямбол бе 2,60 лв./кг, а най-високата - в Добрич достигна 4,95 лв. Минимални цени под 3,50 лева за кило бяха регистрирани само на още 3 места. В замяна на това в няколко области имаше максимални борсови цени над 4 лв. За разлика от пилетата, каймата „смес“ се предлагаше най-евтино на едро през миналата седмица по 3,360 лв./кг в Добрич.Най-високата цена за продукта от 6 лв. за кило бе регистрирана на тържищата в София. Под границата от 4 лв. каймата можеше да се намери на едро още във Варна - за 3,90 лв./кг и Сливен - 3,40 лв., а над 5 кинта цената бе в Ямбол - 5,62 лв./кг, Пловдив - 5,60 лв./кг и Велико Търново - 5,30 лв./кг. Пластмасовата еднолитрова бутилка от слънчогледовото олио на едро през миналата седмица варираше по борсите в страната от 1,55 лв. в Хасково, до 2,20 в Сливен. Над 2 лв. максималната цена бе на още три места - в Стара Загора и Кърджали по 2,05 лв. и Добрич - 2,15 лв. Срещу минимална цена под 1,80 лв. за бутилка на едро можеше да се купи на още 3 места - Бургас, Добрич и Плевен. Брашното „тип 500“ за периода бе предлагано на най-ниска цента от 61 ст. килото във Враца, а максималната от 1,27 лв./кг бе регистрирана в София или над 2 пъти повече. В столицата най-евтиното брашно се предлагаше по 1,23 лв., като само още в Благоевград основният продукт за приготвяне на хляба бе с цена над левче. За 70 ст. или под тази граница брашното на едро можеше да се купи,освен във Враца, още само в Бургас, Велико Търново и Хасково. Подобни разлики в минималната и максималната цена по борсите имаше и при търговията със захар. Най-евтино продуктът се предлагаше в Бургас по 0,90 лв./кг. Вторият по големина град на българското Черноморие където цената на едро бе под левче. Най-високата от 1,60 лв. бе отчетена в Ловеч. На второ място по скъпа захар се нареди Варна с цена от лев и половина килото.", "date": "2019.03.25", "title": "Бройлерите най-скъпи в Добрич, каймата - в София"}
{"url": "https://www.novinite.bg/articles/172979/Tretiyat-kandidat-za-balgarskite-aktivi-na-ChEZ-e-Evrohold", "text": "„Еврохолд” е третият потенциален купувач на българските активи на ЧЕЗ, съобщава „Лидове новини”, предаде БНР. За последните две години компанията има повече от 10 придобивания.От българската компания оповестиха позиция в сайта си, че не коментират „слухове и спекулации”.Като публична компания, търгувана на борсите в София и Варшава, компанията не може да коментира слухове и спекулации. Ако компанията и подразделенията ѝ възнамеряват да реализират нови придобивания в бъдеще, те ще ги обяват публично и своевременно и ще информират своевременно всички заинтересовани, допълват от „Еврохолд“.От централата в Прага заявиха, че имат споразумение за конфиденциалност и очакват обвързващи оферти през април.Миналата седмица стана ясно, в надпреварата ще се включи и трети потенциален инвеститор, след като Томаш Плескач от Надзорния съвет на дружеството анонсира информацията. По непотвърдени данни става дума за българска компания, а финансирането най-вероятно ще бъде осигурено от руски или английски банки. Тази сутрин „Лидове новини“ – чешкото издание, което първо разкри намеренията за продажбата на българските активи на ЧЕЗ, съобщава, че третият инвеститор е „Еврохолд“.От ЧЕЗ-Прага отново заявиха, че докато не получат обвързващи оферти, не могат да коментират търговски преговори. Все още „Инерком“ и индийската „Индия пауър“ са потенциални купувачи на българските активи, категорични са от Прага.", "date": "2019.03.25", "title": "Третият кандидат за българските активи на ЧЕЗ е \"Еврохолд\"?"}
{"url": "https://www.novinite.bg/articles/172977/Bojko-Borisov-se-sreshtna-s-glavniya-prokuror-na-Turciya-Mehmet-Akardja", "text": "Премиерът Бойко Борисов се срещна с главния прокурор на Турция Мехмет Акарджа, който е на посещение в София по покана на българския си колега Сотир Цацаров. Борисов и Акарджа оцениха високо изграденото сътрудничество между България и Турция в областта на сигурността, миграцията и наказателноправните въпроси. Във фокуса на разговорите бяха поставени темите за терористичните заплахи, борбата с организираната престъпност и международното сътрудничество по наказателноправни въпроси.“Турция освен наш непосредствен съсед е и важен партньор в областта на миграцията и борбата с тероризма”, заяви министър- председателят Бойко Борисов. Той подчерта, че резултатите от сключеното споразумение с Турция се виждат и в момента към българо-турската граница има нулев мигрантски натиск. „Споразумението между ЕС и Турция е важно за всички европейски държави”, посочи Борисов и допълни, че мирът и диалогът са най-доброто средство на дипломацията. Българският премиер припомни и че само преди година във Варна беше проведена знаковата среща ЕС-Турция, която е дала положителна насока на развитие в отношенията между Анкара и Брюксел. В делегацията на турския главен прокурор Акарджа бяха старшите прокурори Илкнур Алтънташ и Салих Чимен, както и посланика на Република Турция в България н Хасан Улусой. На срещата в Министерския съвет присъства и главният прокурор на България Сотир Цацаров.", "date": "2019.03.25", "title": "Бойко Борисов се срещна с главния прокурор на Турция Мехмет Акарджа"}
{"url": "https://www.novinite.bg/articles/172980/Nezryashto-momche-izkachi-vrah-Musala", "text": "Незрящо момче изкачи връх Мусала. Това се случи с помощта на доброволческата инициатива \"Към върха\". Цветан стъпи на най-високият връх на Балканския полуостров заедно със своите водачи Захари и Виктория.,,За първи път изкачвам Мусала. Първо бях с моторна шейна, а после тръгнахме да катерим. Бях вързан за Захари с въже и алпийска седалка. Нямаше места, на които се притеснявах, макар че имаше доста стръмни склонове”, разказва Цецо.,,На върха се чувствах свободен, на високо – като че ли съм накрая на света. Много хубаво преживяване'', сподели той.Искал е да го качи още от миналата година, за да преодолее страха да бъде на толкова високо място и  за да си вземе печат за 100-те туристически обекта в България.,,Миналата година успяхме да се запознаем с Цветан. Правихме съвместен лагер с организация \"Пара-кидс\". Бяхме заедно на преход от Боровец до хижа Мусала и там той сподели, че иска да изкачи върха. Цецо е първото незрящо момче, което качваме към върха'', споделят неговите водачи пред Нова телевизия. Те са помогнали на много хора с двигателни проблеми да направят преходи в планината.Самият Цецо определя себе си като активен спортист – гмурка се, занимава се с плуване, каране на ски, участвал е и в маратон. Описва спорта като здраве, дисциплина, изграждащ характер. Разказва, че му помага да бъде сред хората,  да има социални контакти, добро отношение от другите и нормални изживявания.Той каза, че другите незрящи също трябва да следват неговият пример.,,Животът е борба и не трябва да се отказваш. Трябва да имат хъс и мотивация и да намерят приятели и познати, които да им помогнат в тази насока'', каза Цецо.", "date": "2019.03.25", "title": "Незрящо момче изкачи връх Мусала"}
{"url": "https://www.novinite.bg/articles/172978/Djambazki-Za-da-se-prieme-paketa-Mobilnost-tryabva-da-minat-dve-cheteniya-v-EP", "text": "Евродепутатът и депутат от ВМРО Ангел Джамбазки заяви, че стои като вариант да бъде бламирано решението за Brexit и че за да се приеме планът „Макрон” – пакет „Мобилност”, който ще ограничи международните превози, трябвало да минат две четения в Европейския парламент. Там те щели да си опитат да го спрат.„Тези, които са писали правилата в ЕС, са същите, които ги нарушават. Това показва как и защо ЕС и Европарламентът трябва да бъдат променени”, добави Джамбазки по Нова телевизия.„Когато има подобен скандал, който изключително дразни българското общество, той нанася вреди на целия обществен разговор, защото разклаща доверието в политическата система”, коментира Джамбазки скандала с имотите на Цветан Цветанов.„Ако някой си е позволил да използва своето политическо избрано положение, за да се облагодетелства лично, той трябва поеме своята наказателна отговорност. Ако има доказана причинно-следствена връзка между внесени промени в законодателство или проверки в стопанско или юридическо лице, отговорният трябва да понесе последствията”, добави народният представител.Според него, оставката винаги била лично и достойно решение, особено когато човек чувства, че постъпката му, макар и законна, е приета като неморална. „В политиката не можеш само да кажеш „свършил съм нещо законно”, а трябва да се стараеш да бъдеш добрият пример”, допълни Джамбазки. По думите му, когато си на изборна позиция, не е време да се осъществяват успешни имотни сделки. Случаят бил „мотика, настъпена за втори път”.Той коментира и предстоящите евроизбори. Според него „уравнението” този път щяло да бъде сложно, тъй като били съсредоточени много големи очаквания. „За ГЕРБ ще бъде изключително трудно да решат какво точно да направят. Нереално е да се твърди, че човек е способен сам да организира избори. За ГЕРБ гласуват много български граждани и това не е заслуга или грешка на един човек”, поясни депутатът.Джамбазки посочи, че нямало никаква причина „Обединените патриоти” да не се явят заедно на избори.„Дали ще бъда водач на листата, ще го уточним в деня на регистрация. Има 2 вариант – или ще се явим заедно и ще изкараме добри резултати – повече от един европейски представител. В противния случай ще трябва да проверим, колко тежи по отделно всяка една партия от коалицията. Когато тръгнеш да правиш политически сметки, те винаги са без кръчмар”, уточни той.", "date": "2019.03.25", "title": "Джамбазки: За да се приеме пакета \"Мобилност\", трябва да минат две четения в ЕП"}
{"url": "https://www.novinite.bg/articles/172985/Kostov-Kremal-vodi-vojna-sreshtu-vsichki-strani-ot-NATO-Balgariya-e-sred-naj-uyazvimite", "text": "Кремъл води дифузна война срещу всички страни от НАТО, чиято цел е дестабилизация на институциите и противопоставяне на различни части от обществото. Това каза бившият министър-председател Иван Костов по време на конференцията „Членството в НАТО“ – ключ към Европейския съюз“.Костов посочи, че тази война се води с медийни, политически, икономически и кибернитични средства и се намира в различни фази в различните страни.„Особено напраднала е тази война в страни, в които псевдонационалистически партии имат влияние върху управлението и България е сред най-уязвимите“, добави той.Според него България не противодейства достатъчно ефективно срещу руската заплаха, но НАТО също реагира със забавяне.Бившият премиер препоръча България да следва политика на пълна солидарност със съюзниците си в Алианса, а НАТО да засили противодействието си на Русия.От своя страна бившият президент Росен Плевнелиев (2012 – 2017) посочи, че битката за членството в НАТО и ЕС не е приключила, а Европа е изправена пред ключови избори за Европейски парламент.„Ние трябва да спечелим на своя страна следващото поколение и да работим за постигането не просто на мир, а на траен мир“, каза Плевнелиев и добави, че заплахите идват от „ревизионистично настроени империи на изток от България“.Никога не съм бил съгласен с максимата „Винаги с Европа, никога срещу Русия“, коментира още той.Участие в конференцията взеха още посланикът на САЩ в България Ерик Рубин, посланичката на Великобритания Ема Хопкинс, посланици и дипломати от Словения, Черна гора, Украйна, Полша, Чехия, бивши министри в български правителства.Конференцията беше открита от бившия председател на Народното събрание и бивш посланик в Полша и Македония Александър Йорданов.", "date": "2019.03.25", "title": "Костов: Кремъл води война срещу всички страни от НАТО, България е сред най-уязвимите"}
{"url": "https://www.novinite.bg/articles/172961/Topal-obyad-za-vazrastnite-hora-v-Sofiya", "text": "Топъл обяд за възрастните хора. За четвърти път омбудсманът Мая Манолова ще започне кампания за набиране на парични средства и хранителни продукти.Кампанията  „Великден за всеки – дари празник на баба и дядо“ ще започне с молебен за здраве в социалната кухня в двора на православен храм \"Св. Св. Кирил и Методий\" в София.В предишните три издания, кампанията събра близо 1 500 000 лева.", "date": "2019.03.25", "title": "Топъл обяд за възрастните хора в София"}
{"url": "https://www.novinite.bg/articles/172974/Rosen-Jelyazkov-Borisov-i-Cvetanov-nyama-da-zametat-skandala", "text": "„Целта на въздействието в този момент не е г-жа Цачева, а да се наруши предизборната готовност и мобилизация. Затова целият фокус е към г-н Цветанов“. Това заяви пред БНР министърът на транспорта, информационните технологии и съобщенията Росен Желязков.Според него няма съмнение, че скандалът е свързан с изборите. Целта е да се обезличат политиките и успеха на партията, обясни той.В интервю за предаването „Неделя 150“ Желязков прогнозира, че предстоят решения в ГЕРБ:„Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито г-н Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“.Желязков посочи и измеренията, които има скандалът:„Първо – темата, свързана с правовия ред и законността. Другите измерения, които са всъщност тези с целенасочено въздействие – това е общественото мнение от една страна. От друга страна – това е политическото въздействие в контекста на кампанията, която вече се усеща и се провежда за европейските избори с хоризонт местните избори. Непрекъснато се подклажда естествената непоносимост на българина към политиците по принцип и към темата за имуществени въпроси на политици. Става въпрос за казус, генезисът на който е от 2018 г., а точно сега излиза някак добре подредено. Той повлича правни и политически въпроси“.Желязков подчерта, че Цецка Цачева е изложила мотивите за оставката си много коректно и ясно. Нейното спокойствие говори за това, че тя има вътрешна и човешка убеденост, каза той и добави мнението си, че тя е достоен човек.Следващата седмица в ЕП предстои да бъде направен повторен опит да бъде включен в дневния ред пакетът „Мобилност“. Транспортният министър обясни какво може да се направи:„Обединени усилия, пълна мобилизация – това ще дойде при гласуването на дневния ред. Ние още тогава ще се опитаме да не допуснем влизането на тази точка за разглеждане. На 25 март, при гласуването на дневния ред, ще бъдат предприети съответните действия и ако на 27-и влезе това за разглеждане - за това да има множество предложения, в това число и компромисни текстове, за да се получи, ако не резултатът, който целим – да не бъде гласувано, то поне да се приемат текстове, по-близки до нашите компромиси. Втората крачка е да не се допуска набързо, по време на Румънското председателство, да минат междуинституционалните преговори между председателството, ЕК и ЕП и да влезе на второ разглеждане на 17 април“.Пакетът „Мобилност“ не трябва да мине в този вид, категоричен бе Росен Желязков и обясни: „Това е един гювеч, един миш-маш от законодателни предложения, за което съм сигурен, че ако влезе на заседание на 27 март, голяма част от членовете на ЕП няма да знаят за какво гласуват“.Целта е пакетът да остане за следващия ЕП, посочи министърът и обяви, че ако това не стане, вече се изследват възможностите за завеждане на дело в Съда на ЕС. По думите му ако се приемат неблагоприятните текстове, средните и малки компании ще са най-потърпевши.В коментар за БДЖ транспортният министър увери, че няма да има намаляване на броя хора, които ползват намаление при пътуване с влак, както и няма да се закриват линии към малки населени места.За концесията на летище София Росен Желязков каза очакванията си:„Президентът ще подпише указа – нямам основания да се съмнявам в това. В момента, в който бъде публикуван в нашия Държавен вестник, ще бъде удължен срокът, както изисква законът – със 7 дни. Предвиждаме 11 април подаване на оферти. Няма да бъде допуснато грам съмнение за непрозрачност“.", "date": "2019.03.25", "title": "Росен Желязков: Борисов и Цветанов няма да заметат скандала"}
{"url": "https://www.novinite.bg/articles/172999/Ivan-Kostov-Kremal-zapochna-konflikt-s-vsichki-strani-ot-NATO", "text": "Кремъл започна и ескалира конфликт с всяка от страните членки на НАТО. Това каза бившият премиер Иван Костов на конференцията „Членството в НАТО – ключ към Европейския съюз.Според него Кремъл води дифузна война с психологически, икономически, политически и кибернетични атаки, преследва объркване, създаване на несигурност сред хората, a крайната цел е противопоставяне и разцепление в ЕС и НАТО.Първоначално нямашe единна реакция на Aлианса, едва след почти три години страните членки определиха действията срещу себе си като хибридна заплаха, каза Костов.Според него българските власти са пасивни пред руската хибридна агресия срещу нашето общество и държава и се опитват да не заемат позиция в конфликта, който Русия е започнала с НАТО.Тревожното послание е, че българската несигурност сега е по-голяма отпреди 15 години, заяви бившият премиер. Причините са и българската политика, но и в политиката на НАТО, коментира той. Когато България ставаше член на Алианса, предупредих, че това членство не може да ни помогне да наложим върховенство на закона, да се справим с корупцията и организираната престъпност, тези вътрешни дефицити на сигурност продължават да ни държат далеч от западните демократични стандарти, коментира той.Външната несигурност сега е много по-голяма, причините са анексията на Крим, последвалата руска хибридна война срещу Украйна и наложените в отговор санкции, посочи Костов, цитиран от БТА.По време  на конференцията посланикът на САЩ Ерик Рубин отбеляза, че сегашните времена са тревожни и предизвикателни, но има и някои положителни моменти, независимо от предизвикателствата и заплахите, пред които се изправяме. Според него отбелязването на годишнината на НАТО ни дава възможност да препотвърдим споделените ценности, а и да помислим какви успехи са достигнати, какво не е постигнато и какво все още трябва бъде направено, както и да използваме тази възможност да адресираме заплахите и предизвикателствата. България демонстрира, че разбира важността да играе проактивна роля в региона като член на НАТО и ЕС, коментира посланикът.Посланикът на Великобритания Ема Хопкинс заяви, че НАТО не е просто военна организация, а има и политическа роля. Тя посочи, че трябва да промотираме НАТО, да продължим да обясняваме каква е целта на НАТО, да развенчаваме митовете.Посланик Хопкинс коментира, че дори да напусне ЕС, Великобритания ще остане свързана и ще играе роля в европейската отбрана.Траен устойчив мир е постижим само когато стигнем до сърцата на младите хора и когато дадем път не на интересите, а на принципите, заяви Росен Плевнелиев, президент на България от 2012 до 2017 г., по време на конференцията. Около нас цари нестабилност и съвсем нормално е хората да се притесняват, зависи от политиците да адресират страховете на гражданите и да ги решават по устойчив начин, а не да се заиграват с тези страхове, посочи Плевнелиев. Според него решенията могат да бъдат само глобални, независимо дали става въпрос за тероризъм, за икономически и финансови кризи, за миграция.", "date": "2019.03.25", "title": "Иван Костов: Кремъл започна конфликт с всички страни от НАТО"}
{"url": "https://www.novinite.bg/articles/173001/Mladen-Marinov-za-bejanskite-centrove-Dobre-e-politicite-da-ne-si-igrayat-sas-strahovete-na-horata", "text": "Площадките в Елхово, Любимец и Малко Търново се изграждат за евентуална мигрантска криза. Ние имаме ангажимент да изградим такива кризисни центрове. Това обяви министърът на вътрешните работи Младен Маринов, като така отвърна на обвиненията от страна на Елена Йончева и БСП, че се готви изграждането на бежански центрове и съответно заселването на бежанци в страната ни.\"По отношение на справяне с тази криза, България е важна граница на Европейския съюз и Европейската комисия отпусна 160 млн. евро, които са за тази цел. Ние имаме ангажимент да изградим такива кризисни центрове. Уточнявам, че става въпрос за кризисни центрове и готовност за взаимодействие при кризи с миграционен натиск. Това, че ние сме овладели натиска по българо-турска граница и по зелената граница с Гърция, не означава, че в световен мащаб тази заплаха е отпаднала. Знаете колко бежанци и нелегални мигранти има в Турция\", обяви Маринов и отново изтъкна, че площадките се изграждат със средства от ЕС.\"Дали ще приемаме мигранти от Западна Европа, категорично мога да кажа, че в участието ми в Съвет по вътрешни работи и правосъдие, това е една от основните теми, защото към момента действа регламентът Дъблин, но се работи по общо решение за политиката на убежище на ЕС. В това общо решение се обсъждат 7 акта и нашата позиция, която е твърдо отстоявана и съвпада с държавите в нашата ситуация, като Малта, Гърция, Кипър и Италия, които имат проблем с първа граница, е категорично да се приеме общоевропейско решение - пакет, за да гарантираме на страната ни при евентуална криза отговорностите, които имаме и това, което ще свършим за страните в ЕС ще имаме съответна солидарност от страните, които не са в първа линия\", обяви Маринов.\"Аз съм изразил позицията на МВР, премиерът също категорично заяви пред министъра на вътрешните работи на Германия, че България държи тази позиция. Добре е всички политици да проверят България каква позиция заема. Предлагам да не се играе със страховете на хората. Наистина това е проблем, за който ние много малко можем да влияем в световен план. Когато ни дойде на границата ние трябва да сме готови за решаване. Искам да убедя хората, че мислим за тяхната сигурност и не искаме да допуснем кризата през 2014 и 2015 г. Тези площадки се изграждат за евентуална криза\", категоричен бе Маринов по време на брифинг, на който бе отчетена дейността на \"Гранична полиция\", като изтъкна, че миграционният натиск към страната ни значително е намалял, особоно в сравнение с 2014-2015 г.Той коментира и казуса с проверката на Европейската агенция за борба с измамите (ОЛАФ) и проверката на поръчка за 20 милиона лева за закупуване на 290 високопроходими автомобила.\"Има такова разследване. Ноември месец идва комисия от ОЛАФ, началото на 2018 г. също идва такава комисия. Разследването е по сигнал, който е пуснат до ОЛАФ. Ние оказваме пълно съдействия, даваме възможност да бъде проверено абсолютно всичко. Разпоредил съм на дирекциите, които се занимават с обществени поръчки да оказват пълно съдействие с документи и достъп до информация\", заяви министърът на вътрешните работи, като изтъкна, че не знае кой е подал сигналът до европейската служба.Вчера зам.-министърът Красимир Ципов обяви, че въпросната обществена поръчка е сключена от служебния кабинет под ръководството на Пламен Узунов. От президентството обаче отрекоха тази информация и обявиха, че поръчката е отпреди служебното правителство и е завършена след него.\"Да не бъдем обвинявани в некоректно поднасяне на информация, обществените поръчки са публични, предлагам ви да потърсите информация на сайта на МВР. Там са абсолютно всички срокове и дата, кога е обявена обществената поръчка, изпълнители и дати на обжалване\", заяви Маринов.", "date": "2019.03.25", "title": "Младен Маринов за бежанските центрове: Добре е политиците да не си играят със страховете на хората"}
{"url": "https://www.novinite.bg/articles/172990/Iliyana-Jotova-se-sreshtna-na-Dondukov-2-s-predstaviteli-na-Nacionalnata-komisiya-za-nadzor-na-Kitajskata-narodna-republika", "text": "Вицепрезидентът Илияна Йотова се срещна на „Дондуков“ 2 с представители на Националната комисия за надзор на Китайската народна република, чиято основна функция е борбата с корупцията. От 2012 г. насам в Китай има 500 доказани случая на корупция сред висши държавни ръководители. Общо бе мнението, че без активното участие на гражданите борбата с корупцията не би била успешна.На срещата бяха подчертани традиционно добрите отношения между двете държави и двата народа. Тази година България и Китай отбелязват 70 години от установяването на дипломатически отношения помежду си.", "date": "2019.03.25", "title": "Илияна Йотова се срещна на „Дондуков“ 2 с представители на Националната комисия за надзор на Китайската народна република"}
{"url": "https://www.novinite.bg/articles/173003/Oshte-edin-zam-ministar-s-evtin-apartament", "text": "Още един човек от властта се оказа с апартамент на цена под пазарната. Справка в имотния регистър показва, че заместник-министърът на енергетиката Красимир Първанов също има жилище, купено от компанията „Артекс” По данни на сайта „Бивол\" Първанов е платил по 616 евро на кв. м.  Жилището е придобито на 28 септември 2018 г. Сделката е за апартамент от 149 квадрата и два гаража с обща площ около 50 кв. м. Те се намират отново в квартал „Изток”, близо до сградата, в която имоти имат Цветан Цветанов и Цецка Цачева. Въпреки потърсеният коментар от Министерството на енергетиката, до момента такъв няма.", "date": "2019.03.25", "title": "Още един зам.-министър с евтин апартамент"}
{"url": "https://www.novinite.bg/articles/173008/Ministar-Ananiev-provede-sreshta-s-predstaviteli-na-protestirashtite-feldsheri", "text": "Министър Ананиев ще проведе разговори с народните представители по отношение на искането на фелдшерите да се отделят от Българската асоциация на професионалистите по здравни грижи и да сформират независима съсловна организация. Това обясни здравният министър по време на среща с представители на протестиращите фелдшери, които му връчиха декларацията с техните искания. Фелдшерите настояват най-вече за промяна в Закона за съсловните организации, която да даде възможност различните направления специалисти по здравни грижи да имат отделни съсловни организации. Кирил Ананиев заяви, че безкрайно уважава труда на фелдшерите, които са ангажирани най-вече в системата на спешната помощ и в спешните отделения на лечебните заведения, и посочи, че ще търси консенсус по поставените от тях проблеми и в Министерския съвет. ", "date": "2019.03.25", "title": "Министър Ананиев проведе среща с представители на протестиращите фелдшери"}
{"url": "https://www.novinite.bg/articles/172996/Kaloyan-Pargov-shte-uchastva-v-tarjestvenoto-otbelyazvane-na-Denya-na-Trakiya-i-106-godini-ot-Odrinskata-epopeya", "text": "На 26 март лидерът на БСП – София Калоян Паргов, общински съветници и народни представители от „БСП за България“ ще участват в тържественото отбелязване на Деня на Тракия и 106 години от Одринската епопея.Събитието започва в 10.30 часа с панахида в храм „Св. Николай Софийски – Нови“.В 11.00 часа участниците в събитието ще поднесат цветя пред паметника на екзарх Антим I. В 11.15 часа ще започне възпоменателна церемония пред мемориала на Одринци", "date": "2019.03.25", "title": "Калоян Паргов ще участва в тържественото отбелязване на Деня на Тракия и 106 години от Одринската епопея"}
{"url": "https://www.novinite.bg/articles/173000/Prezidentat-ot-Egipet-Ne-komentiram-apartamentite-na-Cvetanov-no-poziciyata-mi-e-principna", "text": "\r\nПартиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции.\r\nТака президентът Румен Радев, който пристигна на посещение в Египет, коментира имотния скандал във властта и последвалите две оставки в правителството:\r\n\"Аз  не съм дошъл в Египет да коментирам апартаментите на господин Цветанов, но моята позиция винаги е била принципна. Партиите, които искат да видят себе си на бъдещия политическия хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки\".\r\nРадев подчерта, че сътрудничеството на България и Египет е важно за националната ни сигурност, защото африканската държава има ключова роля в региона в борбата с тероризма, нелегалната миграцията и радикалния ислям. Наред с това Египет е най-големият търговски партньор на България в региона на Близкия Изток и Африка, изтъкна Радев, който е придружаван от \"внушителна\", по собствените му думи бизнес делегация.\r\n  ", "date": "2019.03.25", "title": "Президентът от Египет: Не коментирам апартаментите на Цветанов, но позицията ми е принципна"}
{"url": "https://www.novinite.bg/articles/173007/Stana-yasno-koj-shte-zamestva-Cacheva", "text": "Зам.-министър Десислава Ахладова е била назначена като временно изпълняващ министър на правосъдието, потвърдиха за Novini.bg от ведомството. Ахладова ще е на поста, докато Народното събрание гласува оставката на Цецка Цачева. Очаква се след това правителството да предложи титулярен министър на правосъдието. Припомняме, че Цачева подаде оставка в събота заради скандал с купен от нея апартамент в столичния кв. \"Изток\". Преди да заеме поста зам.-министър на правосъдието Десислава Ахладова е била председател на Районен съд - Перник и административен ръководител на Административен съд - Перник.", "date": "2019.03.25", "title": "Стана ясно кой ще замества Цачева"}
{"url": "https://www.novinite.bg/articles/173009/Desislava-Ahladova-shte-zamesti-Cecka-Cacheva-kato-id-pravosaden-ministar", "text": "За изпълняващ длъжността министър на правосъдието е назначена Десислава Ахладова, потвърдиха за БТА от правосъдното министерство. Досега Ахладова досега изпълняваше длъжността зам.-министър. Тя ще бъде на новия пост, докато Народното събрание не гласува оставката на Цецка Цачева. Десислава Ахладова е била административен ръководител на Административен съд-Перник, както и председател на Районен съд-Перник.", "date": "2019.03.25", "title": "Десислава Ахладова ще замести Цецка Цачева като и.д. правосъден министър"}
