{"url": "http://www.novinite.bg/articles/148330/Stote-dni-na-kabineta-na-Bojko-Borisov-sa-propilyano-vreme-za-Balgariya", "text": "Стоте дни на кабинета на Бойко Борисов са пропиляно време за България, не бе поставен нито един от важните проблеми за българските граждани. Това заяви на пресконференция в централата на БСП Жельо Бойчев. От БСП направиха анализ на стоте дни на коалиционното управление на ГЕРБ и Обединените патриоти и управленската им програма. Това е правителство на скандалите, корупцията и нестабилността, заяви Бойчев.По думите му НДК, Боршош, \"Суджук гейт\" не са само изолирани явления, а очертават истинския профил на управлението. \"Всичко се свежда само до едно - овладяване на икономиката, търговия с влияние, подчиняване на цели сектори\", коментира той. Тези 100 дни върнаха омразата, конфронтацията и разделението в българското общество, смята той.По думите му социалният диалог е замразен, свидетели сме на протести в МВР, хаос около проектите за модернизация на армията, опит за противопоставяне между институциите. Според него управляващите са показали, че предпочитат силата пред демокрацията, \"суджука за малцина, вместо хляб за всички\".", "date": "2017.08.08", "title": "\"Стоте дни на кабинета на Бойко Борисов са пропиляно време за България\""}
{"url": "http://www.novinite.bg/articles/148332/Novo-stroitelstvo-v-Kompleks-Kaliakra-nyama-da-ima", "text": "Ново строителство в „Комплекс Калиакра” няма да има. Това се договориха в Министерския съвет природозащитници, кметове и представители на местни собственици в Балчик, Каварна и Шабла, информира NOVA. Докато не се реши каква да е компромисната заповед на екоминистъра, която да е добра за всички страни, временно старата остава в сила. Целта е да не се плащат санкции на Европа заради това, че не спазваме ограниченията и не пазим природата.Страните се разбраха в рамките на работни групи да решат как да се управляват защитените зони по морето.  Междувременно екоорганизации поискаха оставката ни министъра на околната среда и водите Нено Димов.", "date": "2017.08.08", "title": "Ново строителство в „Комплекс Калиакра” няма да има"}
{"url": "http://www.novinite.bg/articles/148322/Prezidentat-naloji-veto-varhu-sporni-promeni-v-Zakona-za-okolnata-sreda", "text": "Президентът Румен Радев е наложил вето върху спорните промени в Закона за опазване на околната среда.Това се разбира от съобщение във Facebook на председателя на парламента Димитър Главчев. \"След постъпването на указ № 175 на Президента на Република България, с който се връща за ново обсъждане в Народното събрание Закона за изменение и допълнение на Закона за опазване на околната среда, приет от парламента на 27 юли 2017 г., възложих на Комисията по околната среда и водите да докладва указа и мотивите към него пред народните представители\", гласи съобщението на Главчев.Президентското вето се преодолява с обикновено мнозинство. Все още няма официално съобщение за ветото от държавния глава. Преди седмица 26 неправителствени организации се подписаха под искането на Програма \"Достъп до информация\" (ПДИ) президентът да наложи вето върху последните промени в Закона за опазване на околната среда. С тях беше ограничено правото да се обжалват оценките на въздействието върху околната среда (ОВОС) на т.нар. инвестиционни предложения, определени като обекти с национално значение от Министерския съвет. Промените са правен абсурд, нарушават конституцията и принципа на разделението на властите, написаха до президента от ПДИ. И допълниха, че подобен законодателен подход е недопустим и е абдикиране на държавата от основното й задължение да гарантира живота и правата на гражданите. Ако законът влезе в сила в този си вид, по такива жалби последната дума ще има само една съдебна инстанция, а делата няма да стигат до Върховния административен съд, както става сега. В общия случай обжалването на две инстанции се запазва.Промените въвеждат и задължителен срок от 6 месеца за разглеждане от съда жалби срещу решения на екоминистъра за одобряване на ОВОС. Абсурдно е, че одобряването на ОВОС на локални проекти ще подлежи на съдебен контрол от две съдебни инстанции. Излиза, че по-сериозните, рискови и засягащи живота, здравето и правото на здравословна околна среда инвестиционни намерения ще подлежат на по-ниско ниво на защита.Подобен законодателен подход е недопустим, пишат в обръщението до президента. Управляващите обясниха, че целта на промените е да се ограничи неоснователното обжалване на решения по ОВОС, свързани с обекти от национално значение.", "date": "2017.08.08", "title": "Президентът наложи вето върху спорни промени в Закона за околната среда"}
{"url": "http://www.novinite.bg/articles/148333/Frenskiyat-prezident-Emanyuel-Makron-pristiga-v-Balgariya-na-25-avgust", "text": "При посещението си в България на 25 август френският президент Еманюел Макрон ще разговаря с президента Румен Радев и с премиера Бойко Борисов във Варна.Очаква се да бъдат обсъдени охраната на външните граници на Евросъюза и европейската перспектива на Западните Балкани.", "date": "2017.08.08", "title": "Френският президент Еманюел Макрон пристига в България на 25 август"}
{"url": "http://www.novinite.bg/articles/148336/Germaniya-iska-parite-na-Balgariya-i-Rumaniya-za-romite", "text": "Германия опитва да пренасочи към себе си милиарди евро от ЕС, предназначени за ромите в Румъния и България, пише британският вестник \"Дейли експрес\".Йоахим Щамп, министър за интеграцията в провинция Северен Рейн-Вестфалия, заявил, че Румъния и България не използват както трябва средствата от Европейския социален фонд, предназначени за ромите.На България, където живеят 750 000 роми или 9,94 процента от населението, са отпуснати 6,5 млрд. лири стерлинги за периода 2014-2020 г., като 4,6 млрд. идват от Европейския социален фонд (ЕСФ).На Румъния са отпуснати 20,7 млрд. лири стелинги, като 14,4 млрд. идват от ЕСФ, за същия период в помощ на нейното ромско население, което надхвърля 1,1 милиона души или над пет процента от общия брой население.Според Йоахим Щамп двете страни отказват да използват парите за ромите, затова тези средства трябва да бъдат пренасочени към Рурска област. Този регион в източната част на провинцията Северен Рейн-Вестфалия е най-голямата градска зона в Германия и третата по големина в ЕС. В двата най-големи градове на тази област - Дортмунд и Дуйсбург, живеят най-много имигранти от Румъния и България, пише \"Дейли експрес\". Щамп е заявил пред германската медийна група ВАЦ: \"Тези средства трябва да бъдат предоставени на градове като Дортмунд и Дуйсбург\".\"Дейли експрес\" цитира Щамп да казва, че в България ромите изобщо не се приемат. \"Те са третирани като пета категория граждани. Образованието на децата не е гарантирано там. България трябва да разбере, че ако продължава да позволява това, проблемът ще се задълбочи\".Британският вестник припомня, че Румъния не е успяла да използва дори една пета от общо 17,8 млрд. лири стерлинги за ромската общност, предвидени в предишната бюджетна рамка за периода 2007-2013 г.", "date": "2017.08.08", "title": "Германия иска парите на България и Румъния за ромите"}
{"url": "http://www.novinite.bg/articles/148317/Otkaz-ot-ideyata-za-statut-na-Parvata-dama", "text": "Елисейският дворец се отказа от идеята за въвеждане на специален статут на Първата дама и отделяне на средства за издръжката й, съобщава телевизия BFMTV. Както съобщава медията дописката срещу облагодетелстването на Първата дама с държавни средства е принудила Елисейския дворец да преразгледа първоначалните си планове и да ограничи значително разходите, без да се налага свикване на парламента и изменение на Конституцията. По случая дори е била призована \"Хартата за прозрачност\", която да \"спре лицемерието и да изясни ситуацията.\" На първо място, Хартата ще уточни броя на платените асистенти на Първата дама. В момента Бриджит Макрон разполага с персонал от две секретарки, пресаташе, началник на генералния щаб и телохранители. Очаква се, че окончателното решение на Елисейския дворец да бъде публикуван в следващите дни. Преди седмица френският президент Еманюел Макрон внесе предложение, което предвижда съпругата му Бриджит да използва офис и персонал със средства от държавния бюджет. Специалният статут и привилегии на Първата дама щяха да струват на френските данъкоплатци над 450 000 евро. Факт, който ги накара да се възпротивят на президентското решение.", "date": "2017.08.08", "title": "Отказ от идеята за \"статут на Първата дама\""}
{"url": "http://www.novinite.bg/articles/148320/Osem-mladeji-sa-raneni-sled-padane-na-malniya-vav-Franciya", "text": "Осем младежи са ранени след падане на мълния в понеделник вечер. Според телевизионния канал BFM TV, инцидентът се е случил около 19:00 местно време в един от палатковите лагери на територията на община Виен в Югоизточна Франция. В резултат на бедствието, седем младежи са леко ранени, а един тийнейджър на 15 години е претърпял сърдечен пристъп и е откаран в болница. Лекарите оценяват състоянието му като много тежко.Снощи Националната метеорологична служба Meteo-France обяви заради дъжд и гръмотевични бури оранжев код опасност в тринадесет френски департаменти. ", "date": "2017.08.08", "title": "Осем младежи са ранени след падане на мълния във Франция"}
{"url": "http://www.novinite.bg/articles/148307/Slanchev-i-goresht-den-i-dnes", "text": "Днес отново ще е слънчево и горещо. Максималните температури ще са между 33° и 38°. Това съобщи за Агенция \"Фокус\" дежурният синоптик Евгения Егова от Националния институт по метеорология и хидрология (НИМХ) към Българската академия на науките (БАН). След обяд ще се развива купесто-дъждовна облачност и на отделни места, главно в западната половина от страната, ще има краткотрайни валежи, придружени с гръмотевици. Има условия за градушки. Ще духа слаб до умерен вятър от север-североизток. По Черноморието ще е предимно слънчево. Ще духа умерен вятър от север-североизток. Максималните температури ще са 31-34°. Температурата на морската вода е 26-28°. Вълнението на морето ще е 2-3 бала. Над планините ще е предимно слънчево. След обяд ще се развива купесто-дъждовна облачност и главно в масивите от Западна България ще превали и прегърми. Ще духа слаб до умерен вятър от северозапад. Максималната температура на височина 1200 метра ще е около 27°, на 2000 метра - около 19°. Атмосферното налягане е е и ще остане малко по-високо от средното за месец август.", "date": "2017.08.08", "title": "Слънчев и горещ ден и днес"}
{"url": "http://www.novinite.bg/articles/148324/Hilyadi-hora-byaha-evakuirani-v-Yaponiya", "text": "Няколко хиляди души бяха евакуирани в Япония заради тропическата депресия Нору. Голяма част от страната беше обхваната от проливни дъждове, предаде NOVA. Въпреки, че беше понижен от тайфун, бурята Нору стана причина за отменянето на 500 полета, а десетки пострадаха.Бурята се придвижва в североизточна посока със скорост от 30 км/ч. Силата на вятъра обаче достига 90 километра, а  поривите  - над 120 км/ч.", "date": "2017.08.08", "title": "Хиляди хора бяха евакуирани в Япония"}
{"url": "http://www.novinite.bg/articles/148308/Otnovo-ekstremni-jegi-preduprejdavat-i-za-dajd-i-gramotevici", "text": "Днес времето ще бъде отново слънчево и горещо, съобщи ДАРИК. Оранжев код за високи температури и жега е обявен в цялата страна, показва справка на сайта на Националния институт по метеорология и хидрология (НИМХ) при БАН. Синоптиците съветват хората да бъдат подготвени, тъй като високите температури могат да доведат до здравословни проблеми за чувствителни и болни хора, възрастни и деца. Препоръчва се да се следят прогнозите. След обяд ще се развива купесто-дъждовна облачност и на отделни места, главно в западната половина от страната, ще има краткотрайни валежи придружени с гръмотевици. Има условия за градушки. Ще духа слаб до умерен вятър от север-североизток. Максималните температури ще са между 34 и 39 градус, за София - около 36 градус. Атмосферното налягане е близко до средното за месец август и слабо ще се повиши. В планините ще е предимно слънчево. След обяд ще се развива купеста облачност и главно в масивите от Западна България ще превали и прегърми. Ще духа слаб до умерен вятър от северозапад. Максималната температура на височина 1200 м ще е около 27 градуса, на 2000 м - около 19 градуса. По Черноморието ще е предимно слънчево. Ще духа умерен вятър от север-североизток. Максималните температури ще бъдат в интервал между 31-34 градуса. Температурата на морската вода е 26-28 градуса. Вълнението на морето ще е 2-3 бала.", "date": "2017.08.08", "title": "Отново екстремни жеги, предупреждават и за дъжд и гръмотевици"}
{"url": "http://www.novinite.bg/articles/148309/Policai-izlizat-na-protest-vav-Vidin", "text": "Полицаи излизат на протест днес и във Видин, отрази NOVA. Това е поредният израз на недоволство на униформените.Освен за повече пари те настояват и за промени в Закона за МВР и по-конкретно - на текстовете, свързани с употребата на физическа сила и помощни средства.Униформените предупреждават, че ако исканията им не бъдат чути, през есента отново ще се съберат на жълтите павета в София, за да изразят недоволството си.", "date": "2017.08.08", "title": "Полицаи излизат на протест във Видин"}
{"url": "http://www.novinite.bg/articles/148328/Obrazat-na-ruskiya-prezident-izgrya-varhu-hotel-v-Nyu-Jork", "text": "Образ на руския президент Владимир Путин, усмихващ се на фона на националния трикольор, бе прожектиран в понеделник върху фасадата на хотел \"Тръмп СоХо\" в нюйоркския квартал Манхатън, съобщи сайтът businessinsider.com.Путин е изобразен, вдигнал палец в знак на одобрение. Върху руското знаме се четеше надпис на английски: \"Радвам се да помогна, брато\".  Не е ясно кой е организирал тази акция.Според сайта по време на проявата пред 46-етажния небостъргач били забелязани група хора с военни униформи и червени бейзболни шапки на главите. Единият е държал руско знаме.Американски медии и част от политическия елит неведнъж обвиниха Русия, че се е намесила в президентските избори в САЩ през 2016 г., спечелени от Доналд Тръмп.Москва отрича обвиненията.", "date": "2017.08.08", "title": "Образът на руския президент изгря върху хотел в Ню Йорк"}
{"url": "http://www.novinite.bg/articles/148327/Dragalevskata-reka-v-Sofiya-prelya", "text": "Драгалевска река в София преля. Квартал „Драгалевци” пострада най-много от бурята в София в понеделник, информира NOVA. Интензивният дъжд наруши пътната настилка на булевард „Черни връх“. Канализацията е била запушена от строителен отпадък. От Столичната община увериха, че пътят ще бъде отворен до края на деня.Над 60 сигнала са получени за паднали клони и дървета, както и за запушени шахти.", "date": "2017.08.08", "title": "Драгалевската река в София преля"}
{"url": "http://www.novinite.bg/articles/148311/2000-dushi-v-Asenovgradsko-s-rejim-na-vodata", "text": "Кризата с липсата на питейна вода изкара на протест жителите на три асеновградски села, информира NOVA - Горнослав, Червен и Долнослав.Хората се оплакват, че местното ВиК дружество не им доставя вода, но пък наскоро е вдигнало цените. Търпението на жителите на трите села се изчерпало, след като те започнали да имат вода само по един час на ден. ", "date": "2017.08.08", "title": "2000 души в Асеновградско - с режим на водата"}
{"url": "http://www.novinite.bg/articles/148310/Borisov-tarsi-reshenie-za-Kaliakra-na-sreshta-v-MS", "text": "Министър-председателят Бойко Борисов организира днес среща на всички заинтересовани страни по казуса \"Калиакра\".На срещата в Министерския съвет са поканени кметове, собственици на имоти, представители на природозащитни организации, на научната общност, на браншови организации и експерти от Министерството на околната среда и водите (МОСВ), за да се потърси баланс по проекта за интегрирания план на защитените зони в района на Калиакра.Жителите на добруджанскиите общини протестираха дни наред срещу заповедта на екоминистър Нено Димов, с която е въведена и забрана за разораване, залесяване и създаване на трайни насаждения на територията, плодови и зеленчукови култури, зърнено-бобови култури, листно-стъблени зеленчукови култури, кореноплодни зеленчукови култури, луковично-зеленчукови култури, маслодайни култури, влакнодайни култури, етеричномаслени култури, едногодишни или многогодишни фуражни култури на територията на защитена зона \"Комплекс Калиакра\" до обявяването й за защитена зона, но за не повече от две години. Бойко Борисов вече коментира, че смята, че ще бъде намерен работещ механизъм по повод възникналото напрежение за защитена зона \"Комплекс Калиакра\". \"Ще ги разделим в Министерски съвет в две зали, но в крайна сметка всички сме българи и всички имаме желание да решим този проблем. Така че, колкото и да не ни е приятно на един или на друг, в края на краищата е хубаво да седнем и да решим заедно въпроса. Ако трябва ще ги разделяме, ще ги събираме, но трябва да излезем с решение, което да удовлетворява и данъкоплатците, които ще плащат, и Брюксел\", каза Борисов В телефонен разговор с комисаря по околна среда, морско дело и рибарство Кармену ВелаБорисов го запозна комисар Вела с развитието на ситуацията в България след издаването на заповедта на министър Нено Димов. Двамата се обединиха около позицията, че решението на Съда на Европейския съюз трябва да се изпълни.Беше посочено, че българските власти трябва да идентифицират подходящите мерки и начини, с които това да стане. Беше подчертано, че европейското законодателство в областта на \"Натура 2000\" не забранява икономически дейности, включително земеделие, и ще се търсят варианти как решението да бъде приложено, така че да не бъдат ощетени засегнатите от него хора в района на крайморска Добруджа. ", "date": "2017.08.08", "title": "Борисов търси решение за Калиакра на среща в МС"}
{"url": "http://www.novinite.bg/articles/148312/Poslanikat-na-SASht-Balgariya-ne-pokriva-iziskvaniyata-za-otpadane-na-vizite", "text": "„България не покрива изискванията за отпадане на визите”, заяви в интервю за  NOVA посланикът на САЩ в България Ерик Рубин.„Ако зависеше от мен, визите щяха да отпаднат веднага. Съгласен съм, че това е важното нещо  за българите”, заяви посланик Ерик Рубин и обясни:„Даваме си сметка, че кандидатстването за визи е скъпо, че отнема време и особено за хората, които не живеят в София, това си е голямо предизвикателство, но си имаме закони, които регламентират кога може да падне визовият режим за определена държава. Не искам да ви залъгвам, че можем да променим тези правила”.„Честно казано, България не покрива изискванията. Най-важният критерий е хората, на които се отказва виза,  да са много малко. Трябва и да се сведат до минимум онези, които остават нелегално в САЩ, след като са взели виза. Не искам да ви подведа с обещание, че визите ще паднат скоро, но аз и хората от посолството полагаме много усилия това да се случи”, подчерта той.", "date": "2017.08.08", "title": "Посланикът на САЩ: България не покрива изискванията за отпадане на визите"}
{"url": "http://www.novinite.bg/articles/148334/Jena-se-bori-za-jivota-si-sled-vzriv-na-gazova-butilka", "text": "60-годишна жена се бори за живота си след битов инцидент с газова бутилка, съобщиха за Дарик от Университетска болница „Св. Георги“. Пострадалата е от Съединение и е настанена в Клиниката по изгаряния в лечебното заведение. Тялото й е с дълбоки изгаряния, които са обхванали 70-75% от кожата й, като 35% от тях са по гърба и седалищните мускули.Пострадалата е на апаратна вентилация, медиците са започнали вливания на всички необходими разтвори, включително и на плазма. Д-р Красимир Янев уточни, че на по-късен етап ще стане ясно какви евентуални операции ще се предприемат, засега лекарите се опитват да спасят жената, която е с реална опасност за живота.Възпламеняването на изтеклия газ се е случило в дома й. Взривът е станал малко след 12.00 часа.Жилището се е запалило, на място са изпратени екипи на пожарната, като пламъците са потушени напълно.", "date": "2017.08.08", "title": "Жена се бори за живота си след взрив на газова бутилка"}
{"url": "http://www.novinite.bg/articles/148321/Udaljavat-sroka-na-zadgranichnite-pasporti", "text": "Един от основните приоритети на правителството е във всяка една от областите да се направят сериозни облекчения за гражданите и бизнеса. Министерството на външните работи предоставя услугите преди всичко чрез задграничните си представителства.В над 90% от случаите то е посредника за предоставянето на услугата, която се предоставя от други администрации, съобщи пред БНТ външният министър Екатерина Захариева.\"Вече започна общественото обсъждане за намаляване на таксите, за които споменахме. Правим анализ и на други такси, но днес предстои обявяване на обществено обсъждане на Закона на българските документи за самоличност. Това изменение, което предвиждаме нашите съграждани в чужбина най-много ще усетят облекчение, което ще засегне всички, не само нашите съграждани в чужбина\", поясни тя. По думите й ще се търси и облекчение за подаването на онлайн заявления за издаване на български документи. \"Защото повечето от нашите съграждани живеят по-далече от там, където са консулските служби и няма как да открием такива във всеки град, в който има българи.До момента изискването е това заявление да може да става само чрез електронен подпис издаден от България. Има такава административна услуга, но за година и половина са подадени само две заявления по електронен път\", каза Захариева. Предвидено е също подаването да става и без електронен подпис. \"Това, което предвиждаме като изменение в закона, е, който има електронен подпис да може, а който няма да подаде заявлението като прикачи файла и копие от актуалния си документ към него, разбира се при защита на личните данни и да трябва да го получи лично в консулската служба. Ще се ходи само веднъж до консулската служба\", обясни министърът. \"Сега съкращаваме и сроковете на този закон. Става 60 дни нормалната услуга, сега е 90, 30 дни става по-бързала услуга.Възможност за получаване на документите с куриери, когато сте го подали лично. Идеята е да съкратим ходенето да бъде само веднъж. Намалихме и таксите, едната със 100% за получаване на свидетелство за съдимост, а другата с 25%, правим анализ и на други такси\", уточни още Захариева.", "date": "2017.08.08", "title": "Удължават срока на задграничните паспорти"}
{"url": "http://www.novinite.bg/articles/148331/Globi-ot-1000-leva-za-palene-na-ogan-v-gorata", "text": "1000 лева е глобата за палене на огън в гората, напомнят от Министерство на земеделието, храните и горите. От ведомството отново предупреждават за опасността от пожари вследствие високите температури. Ръководството на министерство призовава всички да бъдат внимателни и да пазят горите от пожари. Изключително високите летни температури създават предпоставки за възникване на инциденти в полските и горски територии. Всяко невнимателно действие като изхвърляне на угарки на тревата или от прозореца на автомобила, палене на огън на открито, оставяне на празни стъклени опаковки от храна и напитки след излет навън, които действат като лупа, както и прехвърчане на искри от двигателя при навлизане на прибираща реколтата техника или автомобили на излет, може да предизвиква запалване, което да прерасне в пожар. Трайно задържалите се екстремално високи температури улесняват неконтролируемото и бързо разгръщане на подобни запалвания на огромни територии, като могат да застрашат живота, здравето и имуществото на много хора и да навлязат в горите и изпепелят целите екосистеми в тях. И през тази година въпреки усилията за превенция на институциите, са регистрирани висок брой пожари, като само за три дни те нараснаха от 251 на 277, а засегнатата площ надмина 17 900 дка, като до петък вечерта беше 14 000 дка. Преките щети възлизат на близо 400 000 лв., изчисляват от Изпълнителната агенция по горите. С голям интензитет са пожарите в близост до Благоевград, София, Берковица, Бургас. Само последният голям пожар, който горя до бургаското село Изворище обхвана близо 3000 дка, като на 500 от тях той достигна до върховете на дърветата и ги унищожи напълно. Основна причина за възникване на горските пожари, за съжаление, въпреки всички призиви и препоръки, е човешката небрежност. Налагат се глоби при паленето на огън на открито на разстояние по-малко от 100 м от границите на горските територии, както и за палене на огън в горски територии извън определените зони от държавните горски и ловни стопанства. Паленето на открит огън е възможно единствено на специално обозначените за това места. Обикновено в близост има поток или река. При съмнение за възникване на пожар, веднага трябва да се подаде сигнал на денонощния телефон 112. От началото на годината са приети близо 1200 обаждания.", "date": "2017.08.08", "title": "Глоби от 1000 лева за палене на огън в гората"}
{"url": "http://www.novinite.bg/articles/148316/Traba-s-fekalni-vodi-se-izliva-direktno-v-moreto", "text": "Тръба с фекални води се излива в морето на метри от плажуващи туристи край Крайморие. Зрители на NOVA сигнализираха в \"Моята новина\" за проблема, а техен екип направи проверка на място.   Тръбата с отпадните води е разположена на труднодостъпно място в скалите - между централния и неохраняемия южен плаж на Крайморие. От близката почивна станция отрекоха фекалните води да идват от тяхната канализация.  Районната здравна инспекция вече взе проба, а резултатите трябва да излязат в петък. До този момент няма данни за влошени показатели на водата в района, уточниха от РЗИ-Бургас. Не е ясно и откъде идва тръбата за отпадни води. ", "date": "2017.08.08", "title": "Тръба с фекални води се излива директно в морето"}
{"url": "http://www.novinite.bg/articles/148314/Prirodozashtitnici-iskat-ostavkata-na-ministar-Neno-Dimov", "text": "Коалицията от неправителствени организации и граждански групи \"За да остане природа в България\" изразява солидарността си с жителите на общините Каварна, Шабла и Балчик, които се разтревожиха за поминъка си вследствие на криза, генерирана от Министерството на околната среда и водите, съобщи ДАРИК. Министър Нено Димов е лично отговорен за объркващите и откровено манипулативни сигнали, изпратени от ведомството му, и следва незабавно да бъде освободен от поста, съобщават от природозащитната организация. Неадекватната комуникация на МОСВ успя да накара хората да повярват в нещо толкова абсурдно, като това, че дейности като земеделие и риболов ще бъдат забранени в Добруджа.Освен тежка некадърност на екипа на министерството тук прозира и явна злонамереност - да се всее паника у местното население, която да се използва за разправа с природозащитните организации и учените, в защита на интересите на шепа големи инвеститори закононарушители. Освен че цели пълното застрояване на Черноморието, тази политика е и антиевропейска и чрез фалшиви информации създава настроения срещу Европейския съюз.Коалиция \"За да остане природа в България\" се обръща към министър-председателя с въпрос ще имате ли морално право само след няколко месеца да поеме председателството на Европейския съюз, ако задържи в екипа си министър като Нено Димов, виновен за тази безпрецедентна антиевропейска истерия \"Настояваме на поста министър на околната среда и водите да бъде поставена личност с достатъчен капацитет, за да реши създадената кризисна ситуация, така че интересите на хората да бъдат защитени, природата опазена, а България да избегне санкции от страна на Европейската комисия\", отбелязват те в позицията си.Тази позиция на коалицията не се подкрепя от Българското дружество за защита на птиците.", "date": "2017.08.08", "title": "Природозащитници искат оставката на министър Нено Димов"}
