{"url": "https://www.novinite.bg/articles/171824/Mareshki-3-mart-e-svetinya-v-istoriyata-ni", "text": "\"3 март е една от светините в историята ни. Ден за преклонение, смирение и слава! Вечна да е паметта на героите на българското Освобождение! Смелост и мъдрост на потомците, за да опазим извоюваната с кръв свобода и независимост на Отечеството ни.Нека разкажем  на децата и внуците за титаничния героизъм на участниците в руско-турската освободителна война. И да вдигнем гордо главите си, защото дедите ни не са умирали в битки, за да сме примирени и страхливи потомци. Точно обратното- да черпим от тяхната сила и родолюбие, за да пребъде България и българският род. Честит празник, родолюбци!”, написа във Фейсбук зам.-председателят на НС и лидер на партия ВОЛЯ Веселин Марешки.Днес той се поклони пред паметника на връх Шипка, а довечера ще присъства на тържествената заря-проверка в София.", "date": "2019.03.03", "title": "Марешки: 3 март е светиня в историята ни"}
{"url": "https://www.novinite.bg/articles/171806/NVIM-otbelyazva-Treti-mart-s-Den-na-otvorenite-vrati", "text": "С Ден на отворени врати и специален показ на експонати – символ на извоюваната свобода, Националният военноисторически музей (НВИМ) ще отбележи 3 март. Това съобщиха от пресцентъра на музея.По традиция в празничния ден Музеят ще работи от 10.00 до 17.00 часа с вход свободен за постоянната хронологична и външната експозиция, както и за временните си изложби. Само в този ден посетителите ще се докоснат до емблематични вещи на Опълчението и доброволческите чети, участвали в Руско-турската война, които символизират устрема на народа за извоюване на свободата си.Сред артефактите, пренесли през годините спомена за себеотдадеността на предците ни, са сабята на Жельо войвода, на която със златни букви е изписано „Българино, братко мой, ти от турчин се не бой, вземи сабля, върви на бой“, пушката на Ильо войвода, който на 72 години се включва в Руско-турската война със своя чета, мушкетонът на Панайот Хитов и други. Споменът за кръвопролитните боеве при Стара Загора ще бъде пресъздаден с оригиналната пика на Самарското знаме, която в боя е огъната под напора на мъртвото тяло на подполк. Калитин.Свободата през призмата на почитта и благодарността към всички, чиито усилия и саможертва водят до успешния край на войната, ще бъде представена чрез някои от възпоменателните знамена, изработени от обществени комитети в освободените български градове, и сребърни чаши, подарени от руския император на останалите живи опълченци по повод 25-ата годишнина от Руско-турска война.Сред експонатите се откроява и символичният ключ на един от най-разпознаваемите символи на свободата – паметника на връх Шипка, поднесен на цар Борис III при откриването на монумента.В навечерието на националния празник, на 2 март НВИМ получи като дарение личния печат на граф Николай Игнатиев – един от четиримата представители на Руската и Османската империя, подписали Санстефанския мирен договор, само месец след като Великите сили се споразумяват на Балканите да не се създава голяма славянска държава. Печатът ще може да бъде видян от широката публика още на 3 март.", "date": "2019.03.03", "title": "НВИМ отбелязва Трети март с Ден на отворените врати"}
{"url": "https://www.novinite.bg/articles/171808/Dnes-e-Nedelya-mesopustna", "text": "Днес е църковният празник Неделя месопустна, наричан още Месни заговезни.Месни заговезни е винаги в неделя - осем седмици преди Великден. Празникът получава названието си от традиционната вечеря с месни ястия, след която е забранено да се яде месо до края на Великия /Великденския/ пост. Думата \"заговезни\" идва от заговявам, започвам да постя.В съботата преди Месни заговезни е Задушница, когато се прави помен за мъртвите. Седмицата между Месни и Сирни заговезни се нарича Сирница, защото е подготовка за Великия пост. До Сирни заговезни трябва да приключат всички сватби, защото през Великия пост до вторник на Светлата седмица не се позволява венчаване.През тази година Великият пост, наричан още Света четиридесетница, започва от 11 март, понеделник, след Сирни Заговезни, които са на 10 март.", "date": "2019.03.03", "title": "Днес е Неделя месопустна"}
{"url": "https://www.novinite.bg/articles/171809/Andrej-Pantev-Svobodata-se-podaryava-kogato-si-gotov-za-neya", "text": "\"Днес знамето е символ на самоличност и за общност и за уважение към всички загинали в името на това знаме\". Това заяви пред Канал3 проф. Андрей Пантев по повод на Националния празник на 3 март.\"Свободата се подарява, когато си готов за нея. Никой не отрича ролята на Русия. Но незримото присъствие на българите на този велик акт става след векове страдания. Русия пресече спокойно Дунава, благодарение и на този народ. Защото изведнъж Европа узна какъв народ живее от двете страни на Стара планина и Рила\", коментира Пантев.По думите му не е имало как България да се освободи и да бъде в границите на Санстефанския договор. \"Тази бленувана Санстефанска България с оглед на тогавашната политика не е могло да бъде осъществена - България да бъде целокупна. Защото тя трябваше да бъде четири пъти по-голяма от всички останали съседни страни, които вече са били 60 години напред. И не е толкова заради ненавист към България, а заради тогавашната политическа действителност\", каза Пантев, като изтъкна, че тези съседни държави вече са имали и представителства в европейските държави и също са щели да се възпротивят.Той изтъкна, че България е благодарна и може да бъде благодарна на Русия, но събитията след Освобождението показва, че има свой собствен потенциал.\"Благодарността и признателността не е раболепие. Това го твърдят комплексари. Да кажеш благодаря е чест и мъжество. Самата България след Освобождението показва такива неща, че я наричат \"българско чудо\". Тук става въпрос за нещо, което не е подарък. Но не може да бъде пренебрегвано. Тази война наред с всичко останало е и война на вярата. Попове посрещат руската армия. Тази война е особена. Това е единствената война на 19 век, водена по морални причини\", каза още професорът.Андрей Пантев, че \"никой в България обаче не е смятал Русия за образец за бъдещото устройство на страната ни\". \"Нашите революционери не са били гладни. Усещането за собственост го е имало в България. Чорбаджи Марко не се е чувствал роб, въпреки че романът \"Под игото\". И и има един израз на Константин Величков – \"турците нищо не ни правеха, но ние вече не можехме да ги търпим\". Емоцията е фактор №1. Не е саламът, не е хлябът. Това води народите. Във Франция избухва революцията, когато тя е държава номер 1 в света. Революции и националноосвободително движение избухват, когато има увереност, а не безпомощност\", категоричен е проф. Пантев.\"Нито един урок от историята не е научен. Но аз съм скептичен към понятието урок на историята. Защото в такъв случаи нямаше да има диктатури и други подобни явления. Ако има нещо, което сме научили е, че България не можеше да си позволи повече от един враг на Балканите. Това беше стратегически урок. Сега можем да кажем, че имаме равна, спокойна обстановка. Независимо от някои изблици на национализми. И никаква Швейцария не ни трябва. Защото България така ще загуби своето очарование\", каза Пантев.\"Винаги, в най-мрачните времена на нашата история – 15-16 век, е било тягостно да си българин. И въпреки това се намира едно ядро от хора, които се сплотяват, които се саможертват. И така се стига от мъченичеството на въстанията до триумфа на Балканската война. Аз го наричам \"залязване по изгрев\", добави Андрей Пантев.", "date": "2019.03.03", "title": "Андрей Пантев: Свободата се подарява, когато си готов за нея"}
{"url": "https://www.novinite.bg/articles/171805/Za-praznika-Bezplatni-muzei-i-zoopark-v-Sofiya", "text": "По повод Националния празник на Република България общинските музеи, галерии и зоологическата градина ще работят с вход свободен. Това съобщиха от пресцентъра на Столична Община.С безплатен достъп ще работят Регионалният исторически музей – София, Софийската градска художествена галерия и парк-музей „Врана“. На 3 март се навършват 141 години от Освобождението на България.Гостите на музея за история на София ще могат да разгледат безплатно постоянната и временната експозиция в сградата на пл. „Бански“ 1, както и археологическото ниво под базиликата „Света София“.", "date": "2019.03.03", "title": "За празника: Безплатни музеи и зоопарк в София"}
{"url": "https://www.novinite.bg/articles/171828/Morfov-Da-jivee-Balgariya-no-ne-tazi-na-lumpenite-i-banditite", "text": "\"България е държавата на живите мъртви\", каза Александър Морфов на връх 3 март. Прочутият режисьор, който работи по света, не успя да сдържи както горчивите думи, така и емоциите, докато говореше пред bTV за дереджето на 94 процента от народа ни, и се просълзи - вероятно от безсилие, мъка и обида.\"Лумпените и бандитите превърнаха България в бедна, недемократична и страдаща държава. Бих искал да я освободя от всички онези, които вече 30 години лъжат, мамят, нагло управляват и продължават да дерибействат - без свян и срам. Мечтая за България на Ботев и Левски, България на хъшовете, която преминаваше през различни състояния - на възторг и надежда, а не след дълго - отново убита, омерзена и унищожена\", беше категоричен Морфов, който се е борил срещу всяко правителство през последните три десетилетия.\"Мечтите, бляновете, ентусиазмът, революционното вдъхновение свършват на третата чаша в кръчмата, докато говорим как ще преминем Дунава, за да освободим България. След което се прибираме кротки и тихи, за да си легнем на топло и да се молим никой да не ни е чул. Объркан народ сме на кръстопът - създаден от различни етноси. Кой ли не е минал от тук, кой ли не е оставил нещо от себе си? Това е злощастната ни съдба - нашата история непрекъснато да бъде подлагана на изпитания\", твърди Морфов, за когото българите сме като стената, която пази Запада от инвазията на Изтока.\"Затова сме събрали в себе си толкова много жлъч и мъка, мечти и надежди, че един няма да бъдем стена, а ще влезем в другата общност. Придобивали сме свободата за между 5 и 10 минути. Но никой не може да ни отнеме личната свобода. Мога да избягам в Балкана, мога да се скрия на тавана в кооперацията ми, мога да работя в други страни - за да запазя свободата, за да не бъда слуга на никого. Да не упражняват върху теб собствените си стремежи и безочия - това е свободата. Така че в този момент може да съм омерзен, но съм свободен. Но вече се изморих - от вечното си желание нещо да променя. Сам нищо не можеш да промениш. А ние не можем да се обединим. Това никога няма да стане. Уроците на историята са много показателни. Нима през 90-та не се събраха един милион души на митинг, а само след две години в Парламента не се изпокараха и не се изподраха? Разделиха се на хиляда фракции и всичко онова, което проповядваха като великата идея на демокрацията, се разпадна - за да разпределят и разграбят държавата. След това се появиха едни други спасители, които само след няколко месеца също се сбиха и изподраха в разграбването на онова, което все още беше останало. До ден днешен продължават да грабят от България. Нямат спиране - октопод, който никога не се насища\", категоричен е Морфов.Според него да си хъш, означава да таиш надеждата, че един ден ще минеш Дунава, за да освободиш България.\"Май вече не съм хъш. Май вече се изморих да се надявам, че един ден ще минем Дунава, за да освободим България от игото на алчността, цинизма и бруталността. Но в онова време мен сигурно биха ме утрепали много бързо. Не умея да се приспособявам, избухлив съм, нямам чувство за самосъхранение. Сигурно щяха да ме гръмнат рано-рано. На ден в тази държава десетки умират от болести. Лошото е, че на ден в тази държава умират и хиляди надежди. Човекът без надежда е почти мъртъв. Работи, за да изкара мизерна заплата, с която да изхрани семейството си. Превръща се в жертва на хиляди измамници, докато събере пари, за да купи подарък на детето си за Коледа. Какъв е този човек? Полужив! Вече нямам надежди за държавата! Черноглед съм, но то идва от положението на хората, които нямат много сили да се борят. Много ще ми възразят: има честни милионери, има млади проспериращи... Но аз не говоря за тях - те са 4 до 6 процента. Мъката ми е за останалите 94 процента, които нямат устойчивост, за да се борят с арогантността и прийомите на цялата мафия, която ни управлява. Те са обикновени хора, които не могат да успеят на Запад - те са със среден коефициент на интелигентност от средно семейство от средна провинция със средни деца и със средни доходи. Как живеят те?\"За представление номер 300 на \"Хъшове\", което предстои на 22 март в Народния театър, Морфов се кани да \"измисли\" нещо ново. \"Когато се съберем, сме си все същите - каквито бяхме в началото, въпреки че всички пораснаха, станаха звезди, публиката ги ухажва. Винаги заедно сме измисляли много неща. Единствената ми заслуга е, че успях да ги запаля по тази идея и те ми се довериха. И след това - във времето на големите спадове и дупки - не ме предадоха\", разказва Морфов, който някога, час преди премиерата на \"Хъшове\", не е имал дори финал, а след това, през годините, все е импровизирал нещо. Той върна лентата и към онези няколко секунди на пълна тишина след първата предпремиера, когато в салона е имало най-вече ученици и студенти. Тогава му се струва, че паузата продължава няколко минути. А след това гръмват овациите. И досега преди всяко представление хъшовете събират една върху друга ръцете си за тяхната си клетва, която звучи съвсем по нашенски: \"Който ни мисли зло, да ни яде гъзо\".Докато Чочо Попйорданов е жив, той всеки път вика \"Клетва-а-а, клетва-а-а-а\", преди да изскочат на голямата сцена, разказа режисьорът. Сега Деян Донков и Валери Йорданов събират четата. \"Чочо винаги е бил с нас, винаги е бил най-фанатичният подръжник на спектакъла\", казва Морфов за един от най-близките си приятели. Той ще помоли Захари Бахаров да излезе на родната си сцена на 22 март, а Митко Рачков вече се е съгласил да се включи в представление 300, макар че неговата роля е малка - на румънски сервитьор.", "date": "2019.03.03", "title": "Морфов: Да живее България, но не тази на лумпените и бандитите"}
{"url": "https://www.novinite.bg/articles/171811/Bojko-Borisov-Da-badem-gordi-che-sme-balgari", "text": "Да бъдем горди, че сме българи. С този поздрав се обърна към българите премиерът Бойко Борисов по повод честването на 141 години от Освобождението. Обръщението му бе публикувано на страницата му във Фейсбук. Ето неговия текст:\r\n\"Уважаеми сънародници,\r\nЧестит Трети март!\r\nВ деня на Националния ни празник се прекланяме пред подвига на всички герои, които се бориха и постигнаха свободата на България. Почитаме паметта на нашите предци и поколения наред пазим яркия спомен за делото им, което е извор на национална гордост и чувство за дълг и отговорност към България. Саможертвата на нашите възрожденци никога няма да бъде забравена, защото носи в себе си българския дух, който е несломим и не спира да намира нови проявления на своята сила и непреходност.\r\nПоколения българи се бориха, за да си върнем свободата, независимостта, държавността, да заемем достойно място сред развитите демократични държави. Днес, когато тези национални каузи са спечелени, продължаваме да отстояваме авторитета на България пред света. Няма как да не се чувстваме горди с постигнатото от всички нас заедно, когато виждаме уважението и признанието на нашите външнополитически партньори. Вековете чуждо управление са далеч в миналото и българската дума вече не само се чува, но се търси и цени.\r\nИдеалите на Възраждането са надградени със 141-годишните опит и мъдрост на българската нация. Днес съм убеден, че трябва да сме повече оптимисти, защото реалните резултати от постигнатото са видими и имам вярата, че ще продължим да ги надграждаме заедно като народ. Защото неведнъж сме показали, че умеем да сме единни, особено пред трудностите. Защото можем да сме пример за етническа толерантност и знаем как да живеем в разбирателство. И най-вече защото ценим мира и просперитета.\r\nБъдете живи и здрави и нека бъдем горди, че сме българи.  Честит празник!\"\r\n", "date": "2019.03.03", "title": "Бойко Борисов: Да бъдем горди, че сме българи!"}
{"url": "https://www.novinite.bg/articles/171810/Iliyana-Jotova-Velichieto-i-edinenieto-na-balgarskiya-narod-se-naricha-3-mart", "text": "Величието и единението на българския народ се нарича 3 март. Днес всички българи, независимо къде се намираме по света, мислено сме си подали ръце. Заедно сме! Това пише във „Фейсбук“ вицепрезидентът Илияна Йотова по повод националния празник и 141-вата годишнина от Освобождението.По думите ѝ без Българското възраждане, без българската интелектуална мисъл, без ролята на Българската православна църква, без идеите на национално-освободителното ни движение Руско-турската освободителна война нямаше да се състои. „Днес прекланяме глави пред всички, български и чуждестранни войници, сражавали се за свободата на България“, пише вицепрезидентът.„141 години след Освобождението на България посланията на национално-освободителното ни движение, на Левски, на Ботев - изключително прогресивни за времето си, не са загубили своята актуалност. Трябва да разчетем посланията за свобода и мир, които ни изпраща 3 март днес, в този все по-несигурен и объркан свят. Да сме преди всичко свободни вътре в себе си! Заедно да работим за България - такава, каквато ни я завещаха славните ни герои! Честит празник“, пише още Илияна Йотова.", "date": "2019.03.03", "title": "Илияна Йотова: Величието и единението на българския народ се нарича 3 март"}
{"url": "https://www.novinite.bg/articles/171803/ChESTIT-PRAZNIK-BALGARI", "text": "България отбелязва 141-вата годишнина от Освобождението си от турско робство. Празникът ще бъде отбелязан с церемонии и тържества в цялата страна.Основните празненства ще бъдат в столицата, а чествания ще има във всички градове в страната. Музеите ще отворят широко вратите си и ще обявят вход свободен за всички посетители в почивния празничен ден.На историческия връх Шипка, най-българският паметник ще посрещне хиляди патриоти, които ще отдадат почит пред подвига и саможертвата на героите на Шипка и ще отбележат 141-вата годишнина от Освобождението на България. Честването, в присъствието на председателя на Народното събрание Цвета Караянчева, ще започне в 11.00 ч. със заупокойна панихида, която ще бъде отслужена от Великотърновския митрополит Григорий. Караянчева ще произнесе слово и ще приеме строя на почетния караул.Пред паметника на Незнайния воин в София ще се проведе церемония по издигане на националния флаг. В 12.00 часа ще се извърши тържествена смяна на почетния гвардейски караул пред официалния вход на сградата на Администрацията на президента.Старозагорци отново ще изминат пътя-поклон до хълма \"Бранителите на Стара Загора\" в шествие с националния флаг. 300-метровото знаме за поредна година отново ще бъде пренесено на ръце от военнослужещи от Втора механизирана бригада, заедно с желаещите да застанат редом до тях старозагорци и гости на града.Кулминацията на честванията ще бъде в София, където на площад \"Народно събрание\" ще се състои тържествената заря-проверка. Президентът Румен Радев е приеме почетния строй на представителните части на Българската армия. От 19.30 ч. в зала \"Концертна\" на Централния военен клуб ще се състои традиционният прием за Трети март, даван от държавния глава.", "date": "2019.03.03", "title": "ЧЕСТИТ ПРАЗНИК, БЪЛГАРИ!"}
{"url": "https://www.novinite.bg/articles/171819/Veselin-Plachkov-Novoto-pokolenie-ima-nujda-ot-geroi", "text": "Новото поколение има нужда от герои и всеки човек, който има трибуна, трябва да я използва, за да им дава за пример това, което се очаква да бъдат те в утрешния ден. Това каза днес пред БНР Веселин Плачков, един от актьорите, превъплътили се в образа на Апостола на свободата - Васил Левски.„Децата имат нужда от герои. Как ще изглеждат съвременните герои? Аз съм сигурен, че ще ги има. Има ги. Аз ги виждам в отделни сфери от живота, но те съществуват“, каза той в предаването „Неделя 150“ на програма „Хоризонт“.„Тази информация, която я носим в кръвта си, тя няма как да се загуби. Нашата задача е да ги насочваме натам да мислят, в тази посока, при съвременните условия на живот, 2019-а. Така че това е начинът в днешно време, с нашите средства, но за благото на народа“, добави Веселин Плачков.Той сподели, че е много трудно да отговориш на очакванията на 7 милиона представи за Васил Левски. „От една страна е дръзко да влезеш в този образ, но от друга е огромна отговорността, която носи човек, за да си позволи за малко да влезе в кожата на Левски“.„Като оправдание за себе си го намерих…, че този човек и сподвижниците му са дали живота си за това днес да празнуваме 3 март, да си имаме държава. Най-малкото, което им дължим, а и смятам, че е мъжко поне да се направим за малко на тях“, каза Веселин Плачков.„Дадох си сметка, че в днешно време не се воюва с пушката, воюва се с химикалка или други средства. Но има някакъв повик за доказване на българщина и за работа над нашата си държава… За благото на народа“, каза актьорът и добави: „Тези думи за звучали адекватно и актуално тогава, в миналото, но и сега – „За благото на народа“.", "date": "2019.03.03", "title": "Веселин Плачков: Новото поколение има нужда от герои"}
{"url": "https://www.novinite.bg/articles/171813/Prezidentat-Rumen-Radev-prie-stroya-i-pozdravi-gvardejcite", "text": "В центъра на София, пред паметника на Незнайния воин, започна официалната церемония по издигане на Националното знаме на Република България на връх Трети март, предаде Канал3, отразяващ събитието на живо.Стотици са гражданите, дошли да наблюдават тържествената церемония, с която отбелязваме 141 години от Освобождението на България. Строени са представителите на властта, представителите на висшето духовенство, начело с патриарх Неофит.По-рано в патриаршеската катедрала \"Св. Александър Невски” се състоя литургията по повод 141 години от Освобождението. Бяха отслужени Молебен за здравето и преуспяването на българския народ и Панихида за всички войни, дали живота си за българската свобода по време на Руско-турската освободителна война.", "date": "2019.03.03", "title": "Президентът Румен Радев прие строя и поздрави гвардейците"}
{"url": "https://www.novinite.bg/articles/171815/Shestvie-s-300-metrovoto-balgarsko-zname-v-Stara-Zagora", "text": "За пета поредна година на националния празник старозагорци и гости на града ще тръгнат по пътя на свободата с шествието, което ще отнесе 300-метровото българско знаме до мемориалния комплекс „Бранителите на Стара Загора”.  950 метра плат, пет жени и пет работни дни – така преди пет години в Стара Загора е ушито 300-метровото българско знаме, разказва БТВ в репортаж.Оттогава досега на националния празник хиляди жители и гости на града съпровождат трикольора в 3-километрово шествие от центъра на града до мемориалния комплекс „Бранителите на Стара Загора”. Станка Гочева Вълчева е една от петте жени, съшили 300-метровия български флаг. Всички обаче я наричат Райна Княгиня, защото няма седмица, в която да не е ушила поне едно знаме.  „Такова нещо до този момент не бяхме правили, толкова голямо знаме никога не се е шило”, категорична е Станка Вълчева. Признава, че не е било лесно – заради спецификата, по която се шие трикольорът.  Всяка година, когато 300-метровото българско знаме събира хиляди около себе си в 3-километровия поход в Стара Загора, посветен на България и свободата, Станка Вълчева не сдържа емоцията си.  „Когато видя това знаме в цялата му дължина, аз лично винаги заплаквам”, казва тя. За Станка българите трябва да са обединени не само на 3 март, а всеки ден – да не забравят, че са българи, да не напускат страната си, защото могат да успеят и тук.", "date": "2019.03.03", "title": "Шествие с 300-метровото българско знаме в Стара Загора"}
{"url": "https://www.novinite.bg/articles/171818/Pametnikat-Shipka-shte-bade-restavriran", "text": "„Паметникът Шипка ще бъде реставриран\". Това заяви в ефира на Събуди се” директорът на Национален парк-музей „Шипка – Бузлуджа” Чавдар Ангелов.„Миналата година успяхме да снабдим монумента с акт за държавна собственост. В момента се изработва техническият му паспорт. През април и май започва работа по изработването на предварителното проучване. Въз основа на това ще се изработи инвестиционния проект за цялостна реставрация на съоръжението”, каза още Ангелов. Той допълни, че ремонт не е правен близо 40 години.Мястото ще продължава да бъде достъпно за туристи, въпреки ремонтните дейности. ", "date": "2019.03.03", "title": "Паметникът Шипка ще бъде реставриран"}
{"url": "https://www.novinite.bg/articles/171814/Mladen-Marinov-Zaloveniyat-ispanski-narkotrafikant-e-sas-seriozen-rang", "text": "Незабавно е направена организация от колегите във Варна. Реално задържането е станало на 17 февруари, като на 26-и е изправен пред Окръжен съд Варна, който е разрешил предаването му на испанските власти. Надяваме се това да се осъществи на 13 март. Това заяви пред БНР министърът на вътрешните работи Младен Маринов по повод задържането на един от най-издирваните испански наркотрафиканти.На базата на начина на издирване и подадена информация, че лицето възнамерява да напусне ЕС и да се укрие в трета страна, Младенов допусна, че задържаният има „сериозен ранг“ в наркотрафика.„Ползваме се с доверие пред всички партньори и оправдаваме това доверие с тези незабавни действия. При всеки един такъв сигнал се действа незабавно“, каза още той коментирайки случая.", "date": "2019.03.03", "title": "Младен Маринов: Заловеният испански наркотрафикант е със сериозен ранг"}
{"url": "https://www.novinite.bg/articles/171804/Oblachno-no-suho-i-toplo-za-sezona", "text": "Днес облачността ще е разкъсана, често значителна, но без съществени валежи, съобщават от НИМХ. Вятърът ще бъде слаб от запад-северозапад, в източните райони от югоизток. Максимални температури - между 5° и 10°, в северозападните райони до 12-13°, в София около 8°.Над планините ще бъде предимно облачно. На отделни места ще превали слаб сняг. Ще духа умерен северозападен вятър. Температурите ще се понижат, максималната на височина 1200 метра ще бъде около 2°, на 2000 метра - около минус 5°.Над Черноморието ще има разкъсана облачност. Вятърът ще е слаб, от югоизток. Максималните температури ще са 7° - 9°, температурата на морската вода е 6°. Вълнението на морето ще бъде 2 бала.На 03.03.2019 слънцето ще изгрее в 07:00 часа и ще залезе в 18:17 часа. Продължителност на деня 11:16 часа.На 03.03.2019 луната ще изгрее в 05:30 часа и ще залезе в 15:14 часа. Осветеност на диска в 0h UT %. Фаза на луната: след последна четвърт преди новолуние.", "date": "2019.03.03", "title": "Облачно, но сухо и топло за сезона"}
{"url": "https://www.novinite.bg/articles/171812/Cveta-Karayancheva-3-mart-e-naj-obedinyavashtiyat-praznik", "text": "3 март е най-обединяващият празник. Това е празникът, който ни кара да сме горди българи. Това заяви председателят на Народното събрание Цвета Караянчева пред камерите на БТВ на връх Шипка.\"Политиците трябва да обединяваме българите. Трябва да говорим само за единение и за борците, които са извоювали свободата ни\", каза още тя.\"Народното събрание е за дебати, винаги трябва да търсим консенсуса. Разбира се, имаме различни партии и мнения, но езикът не трябва да е толкова остър\", допълни Караянчева.\"Пожелавам на българите да са здрави и горди. Имаме славни времена, които ни са градили като народ - да се гордеем\", завърши Цвета Караянчева.", "date": "2019.03.03", "title": "Цвета Караянчева: 3 март е най-обединяващият празник"}
{"url": "https://www.novinite.bg/articles/171820/Momichence-i-maj-postradaha-tejko-pri-katastrofa", "text": "Тежка катастрофа е станала тази нощ към 2.40 ч. на пътя Бяла Слатина – Борован.Лек автомобил “Хонда Сивик” излязъл вляво извън пътното платно по посока на движението, паднал в крайпътна канавка и се преобърнал. При катастрофата са пострадали шофьорът на автомобила – 32-годишен мъж от Бяла Слатина, и шестгодишно момиченце, което пътувало с него. Мъжът е с опасност за живота, със счупени дясна ключица и долна челюст, и с охлузни рани на главата и лицето. Той е настанен за лечение в болница “Георги Странски” в Плевен. Детето е настанено във врачанската болница. Момиченцето е с комоцио и охлузни рани по краката и гръдния кош.Причината за пътния инцидент е несъобразена скорост при управлението на автомобила през нощта при остър десен завой, поясниха от Областната дирекция на полицията във Враца. За случая е уведомен дежурният прокурор.", "date": "2019.03.03", "title": "Момиченце и мъж пострадаха тежко при катастрофа"}
{"url": "https://www.novinite.bg/articles/171816/25-raneni-pri-katastrofi-prez-izminaloto-denonoshtie", "text": "Двадесет и пет души са били ранени при 17 катастрофи в страната през изминалото денонощие, загинали няма, съобщи МВР.В София са станали четири тежки и 17 леки пътни произшествия, при които осем души са били ранени.", "date": "2019.03.03", "title": "25 ранени при катастрофи през изминалото денонощие"}
{"url": "https://www.novinite.bg/articles/171807/Promeni-v-dvijenieto-prez-prohoda-Shipka", "text": "На 3 март транзитното движение през Шипка ще се пренасочва към Прохода на Републиката във връзка с тържествата за Националния празник на Република България. Това съобщиха от пресцентъра на Агенция „Пътна инфраструктура“.До 18.00 часа ще бъде ограничено двупосочното транзитно преминаване на превозни средства през Шипченския проход по път I-5 (Е-85) Габрово – връх Шипка - Казанлък.Транзитният трафик ще се насочва по път II-55 през Прохода на Републиката по маршрута: Русе - Велико Търново - Дебелец - Проход на Републиката - Гурково - Казанлък и обратно.Шофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно.За област Стара Загора движението ще преминава към Прохода на Републиката по маршрута: път I-6 Калофер - Казанлък - път II-55 - Гурково – Проход на Републиката - Велико Търново и обратно, като пренасочването ще става при пътен възел „Мъглиж“ (път I-5 с път I-6).Ограничението не важи за организирания междуградски автобусен транспорт.За гостите на тържествата движението на 3 март ще се организира както следва: - от 5.30 часа до 13.00 часа се осигурява еднопосочно движение на автомобилите от град Габрово към връх Шипка, като паркирането ще се извършва по разпореждане на органите на ОДМВР - Габрово; - от 13.00 часа до 18.00 часа автомобилите ще преминават еднопосочно от връх Шипка до град Габрово.От 5.30 часа до 13.00 часа се осигурява еднопосочно движение на автомобилите от град Казанлък до връх Шипка; - от 13.00 часа до 18.00 часа автомобилите ще преминават еднопосочно от връх Шипка до град Казанлък.Алтернативен маршрут за връзка между Северна и Южна България е Троянският проход, през който е разрешено преминаването на превозни средства до 12 тона.", "date": "2019.03.03", "title": "Промени в движението през прохода Шипка"}
{"url": "https://www.novinite.bg/articles/171829/Karakachanov-shef-na-zveno-za-borba-s-dezinformaciyata-i-hibridnite-zaplahi", "text": "Властта създава специално звено, което да противодейства на дезинформацията, фалшивите новини и хибридните заплахи. Създаването му е заложено в съвместния план за действие на Европейската комисия и Европейския парламент, приет през декември миналата година. Звеното трябва да заработи до края на месец март в структурата на Министерски съвет, а за него пряко ще отговаря вицепремиерът и министър на отбраната Красимир Каракачанов. За новата структура се разбира от писмен отговор на военния министър на въпрос от депутата от БСП Николай Цонков.А за нуждата от \"активно противодействие срещу дезинформацията\" в Европейския съюз се говори от няколко години. В Брюксел основно се притесняват от хибридни атаки и фалшиви новини, разпространявани от сайтове и структури, свързани с руската държава.Само преди ден генералнията секретар на НАТО Йенс Столтенберг, който е на визита у нас, също говори за опасността от хибридни войни, които \"замъгляват ясното разграниечение между война и мир\". По думите му имало опити за вмешателство във вътрешната политика.Българското звено на европейската структура ще представлява \"точка за контакт\" със системата за бързо реагиране, която ще е под ръководството на върховния представител на Европейския съюз по въпросите на външните работи Федерика Могерини. Системата за бързо предупреждение е част от Плана за действие за борба с дезинформацията на Европейската комисия и Федерика Могерини. Насочена е към опити и заплахи от трети страни да манипулират свободни и открити дискусии в държавите членки на ЕС, като под \"трети страни\" негласно се визира основно Русия, коментира \"Дневник\".В същото време министър Каракачанов призова българските власти за балансирани отношения както с ЕС и НАТО, така и с Русия.Светът не е само Европейския съюз и НАТО, дори те са само една малка част от света. Това, че България е член на ЕС и е партньор в НАТО, не означава, че трябва да спре да поддържа дипломатически, икономически, туристически или културни отношения и контакти, с която и да е държава от света, заяви вицепремиерът в предаването \"Тази събота\" по БиТиВи. Във връзка с отношенията с НАТО, Европейския съюз и Русия Каракачанов каза, че не трябва да се коментира дали сме \"фили\" или \"фоби\".Попитан дали е притеснен от това, че президент и премиер водят различна политика във външнополитически план, той коментира, че правителството води абсолютно балансирана политика. Както виждате, когато една немалка част от нашите партньори в НАТО и в ЕС започнаха да гонят руски дипломати, България не го направи. В същото време, България се опитва да развива пълноценно своите икономически отношения с Русия, без това да ни пречи да бъдем членове на ЕС и НАТО, заяви Каракачанов.За пореден път в Брюксел наблюдаваме една риторика, която е двоен стандарт, защото от една страна някои европейски държави говорят много ярко против Русия, а в същото време виждаме, че те реализират огромни инвестиционни проекти за милиарди и си развиват икономическите отношения. Значи за някои големи европейски държави може, а за България не може, възмути се Каракачанов. И подчерта, че страната ни преди всичко трябва да следва своя национален интерес. ", "date": "2019.03.03", "title": "Каракачанов - шеф на звено за борба с дезинформацията и хибридните заплахи"}
{"url": "https://www.novinite.bg/articles/171827/Spirat-tirovete-po-magistralite-utre-ot-14-ch-do-20-ch", "text": "Движението на камионите над 12 тона по автомагистралите и най-натоваренитe пътища се ограничава от 14.00 ч. до 20.00 утре - 4 март, съобщиха от Агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на почивните дни.От Агенцията апелират шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата, посочват от пътната агенция.Съвместната заповед за спиране на движението на камионите над 12 тона е на АПИ, ГД \"Национална полиция\" и ИА \"Автомобилна администрация\". Тя предвижда ограничаване на движението по следните участъци от републиканската мрежа: автомагистралите; с. Ребърково - Ботевград, като движението се пренасочва по пътя Ребърково - Своге - Софийски околовръстен път в посока София; Благоевград до ГКПП \"Кулата\"; п. в. \"Коритна\" - Велико Търново - Шумен; Русе - Велико Търново; ГКПП \"Калотина\" - София; Варна - Бургас; Околовръстен път на София; Бургас - Царево.Забраната не важи за коли, превозващи бързоразвалящи се хранителни продукти и товари на температурен режим, живи животни и опасни товари.В пиковите часове заради интензивният трафик е възможно по-бавно предвижване в района на тунел \"Витиня\" на АМ \"Хемус\", където движението се осъществява двупосочно в тръбата за Варна, както и на пътя Ботевград - София, в участъка при 210-ти км, в прохода \"Витиня\", където движението се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение.За улеснение на трафика през Владая и повишаване на пътната безопасност на 4 март, през светлата част от денонощието, ще има две ленти за влизащите в София по първокласния път. Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\" (в участъка с предишно наименование АМ \"Люлин\").", "date": "2019.03.03", "title": "Спират тировете по магистралите утре от 14 ч. до 20 ч."}
{"url": "https://www.novinite.bg/articles/171822/Kosmicheskata-kapsula-Drakon-s-manekena-Ripli-se-skachi-s-MKS", "text": "Космическата капсула „Дракон“ на американската частна космическа компания „Спейс Екс“ успешно и автономно се скачи с Международната космическа станция (МКС), съобщава АФП, цитирана от БГНЕС.На борда на капсулата пътува 90-килограмовият манекен с човешки размери Рипли.„Дракон“ се приближи към орбиталния комплекс, който е на разстояние от около 400 километра от Земята, използвайки само компютрите и сензорите си, за да се ръководи.Астронавтите на борда на МКС наблюдаваха скачването на камери с висока резолюция, за да се уверят, че процедурата върви съгласно плана и ако нещо се обърка, да могат да се намесят - нещо, което не се случи.„Дракон“ ще остане на МКС до петък, когато ще се разкачи и ще започне завръщането си обратно на Земята. Това е етапът от мисията, за който основателят на „Спейс Екс“ Илон Мъск се тревожи най-много – бързото навлизане в земната атмосфера. Топлинните щитове на „Дракон“ имат неправилна форма и това може да доведе до температурни разлики по повърхността на капсулата при свръхзвукова скорост. ", "date": "2019.03.03", "title": "Космическата капсула \"Дракон\" с манекена Рипли се скачи с МКС"}
{"url": "https://www.novinite.bg/articles/171821/Balgariya-otpraznuva-3-mart", "text": "Най-северният град на България - Силистра, отпразнува с хилядно шествие 141-годишнината от освобождението на България от турско робство.Най-многобройни бяха редиците на учениците и децата, водени от представителите на духовната, държавна и местна власти. Венци и цветя на признателност бяха поднесени пред паметниците на Стефан Караджа, Капитан Георги Мамарчев и писателя Лев Толстой, който по време на Кримската война е посетил града като офицер от Руската армия, съобщиха от \"Булфото\".Стотици варненци се събраха на Детския кът в Морската градина да празнуват 141 години от Освобождението на България.В последните години се наложи традицията езерцето, което през зимата е сухо да се превръща в сцена на изпълнители и самодейни състави. Не липсва скарата и бирата, но повечето хора идват за да се насладят на изпълненията на ученически състави и да съпреживеят празника с народните традиции.С церемония по издигане на националния трибагреник на централния площад \"Севтополис\" в Казанлък бе отбелязана 141-та годишнина от Освобождението на България от турско робство, съобщиха от пресцентъра на общинската администрация. Почетният караул на представителна рота на 61 Стрямска механизирана бригада бе приет от командира на бригадата бриг. генерал Пламен Йорданов. Водосвет за здраве и благоденствие отслужи архиерейският наместник на Казанлъшка духовна околия Отец Петко Мотев в съслужие с казанлъшки свещеници.Ученици на СУ\"Екзарх Антим I\" изпълниха литературно - музикална композиция, посветена на националния празник Трети март. На официалната церемония по издигане на националния флаг на Република България в центъра на Казанлък присъстваха председателят на Общинския съвет Николай Златанов, представители на ръководството на Общината, на Общински съвет - Казанлък, културни институти, родолюбиви ученици и граждани.Днес е ден на преклонение, на смирение, на помирение и най-вече - на обединение. Това каза в празничното си приветствие към благоевградчани и гостите на града кметът на община Благоевград д-р Атанас Камбитов, събрали се на общоградско тържество на пл. \"Македония\" по случай националния празник Трети март.Това по думите на кмета е и ден за размисъл, за въпроси. \"Нека всеки от нас си зададе въпроса: \"А какво направих аз за България?\". И да си отговори честно пред себе си. Това е нашата отговорност, която носим за следващите поколения\", подчерта Атанас Камбитов.По традиция проявите, организирани и на днешния Трети март от общината в Благоевградпо случай националния празник и 141 години от Освобождението на България от турско робство, започна с панихида за загиналите и полагане на цветя на паметния знак на руския офицер майор Иван Павлович Орлински в двора на храма \"Въведение Богородично\".По-късно бяха положени цветя и на паметния знак на мястото, където преди 141 години е посрещнат руският боен отряд на майор Орлински, освободил тогавашия град Горна Джумая /дн. Благоевград/. От тук тръгна единият от двата лъча на празнично шествие, което събра участниците в общоградското тържество по случай националния празник на площад \"Македония\". Тук с военен ритуал бе издигнат националният флаг и прозвуча химнът на България. Негово високопреосвещенство Неврокопският митрополит Серафим и свещеници отслужиха молебен за благоденствие на българския народ. В памет на загиналите за свободата с тържествен ритуал ръководители на общината и на областта, представители на политически и обществени организации положиха венци и цветя пред монумента на легендарния воевода Гоце Делчев.В празничния ден благоевградският ансамбъл \"Пирин\" и млади таланти от Центъра за личностно и творческо развитие на децата на Благоевград разкриха чрез музиката, песните и танците си красотата на българския фолклор, напомняйки, че традициите са живи, съхраняват се и се предават от поколение на поколение. Прозвучаха и вечни творби за свободата и загиналите за нея, писани от класици на българската литература.Радомирци поднесоха цветя и венци пред паметника на Никола Корчев. Последният знаменосец на Самарското знаме е родом от радомирското село Долна Диканя. В радомирското поделение от 1 септември 1878 г. до 1881 г.е било съхранявано Самарското знаме, пред което княз Александър Батенберг е идвал два пъти да се поклони. На 20 юли 1880 г. князът донесъл сребърна скоба, изработена от жителите на град Самара. С нея той лично скрепил счупената дръжка на светинята в боевете при Стара Загора.Тогава князът обявил и указа си, с който името на командира на Трета знаменосна дружина подп. Павел Калитин било записано за вечни времена в Първа рота на радомирската дружина.По време на Руско-турската Освободителна войната в българското опълчение са постъпили 25 мъже от Радомирско. Те се сражавали храбро в боевете при Шипка, Шейново и Стара Загора, като трима от тях геройски загинали.Тържествено шествие премина през центъра на града до площад \"Свобода\". На тържеството присъстваха потомци на Никола Корчев. Кметът на общината Пламен Алексиев поздрави жителите и гостите на празника.В Плевен бяха почетени 141 години от Освобождението на България с тържествен ритуал пред параклиса-мавзолей \"Свети Георги Победоносец\" на площад \"Възраждане\" от хилядно множество.Командирът на Плевенския гарнизон полк.Николай Бешев прие почетна армейска рота. Редом с нея на пост бяха ученически гвардейски отряд, ученически гвардейски оркестър, клуб \"Млади възрожденци\". С изпълнение на химна бе издигнато националното знаме.Панихида за почитане паметта на руския император Александър Втори и хилядите загинали за свободата и независимостта на България отслужи Плевенския митрополит Игнатий, в съслужение със свещеници от местните храмове. Слова произнесоха кметът Георг Спартански и областният управител на Плевен Мирослав Петров.Венци и цветя на признателност бяха положени пред мавзолея от името на депутати от Европейския парламент, народни представители, дипломатически мисии, държавни и общински власти, организации, граждани. С едноминутно мълчание и свеждане на глави пред мавзолея и Вечния огън присъстващите отдадоха почит на загиналите. Прозвуча химнът в изпълнение на Общински духов оркестър. В театър \"Иван Радоев\" общината организира празничен концерт.През целия ден Плевенската панорама и останалите музеи приемат гости с безплатен вход. Празникът в Плевен продължава на площада, а след 16.30 часа - в Скобелев парк-музей, пред Панорамата.Ликът на Паисий Хилендарски, пробудил народа за национално възраждане с \"История славянобългарска\", поведе празничното шествие за Трети март в Добрич. Колоната увлече деца и възрастни под наслова \"Първите\" и с портретите на Неофит Бозвели,Васил Априлов, Петър Берон, Раковски, Левски, Ботев и други просветители, църковни деятели и водачи на национално-освободителното движение. Ученици развяха националния трикольор и копие на Самарското знаме.Шествието тръгна от храма \"Свети Георги\", където бе отслужена панихида за загиналите за Освобождението на България и празничен водосвет. На мемориалния комплекс \"Хан Аспарух\", където се събра множеството, почетен караул на Военноморските сили отдаде почести на героите, жертвали живота си за свободата на Отечеството. Честит национален празник, българи, се обърна кметът на Добрич Йордан Йорданов към гражданите и призова всеки да се взре в своята съкровена истина за петте века в робство, за да пребъде в паметта Трети март.С тържествен ритуал в мемориалния комплекс бяха издигнати българският трикольор, знамето на Европейския съюз и флагът на Добрич. Представители на местната власт, на Военноморските сили, областната управа, депутати, обществени организации, граждани положиха венци и цветя на паметника.Тържествено шествие на деца, ученици, граждани, носещи в ръце 25-метров български трибагреник и водени от кмета на общината Калин Каменов, премина днес по улиците на Враца в началото на честването на националния празник.Официалното отбелязване на 141-годишнина от Освожбдението на България и на националния празник на страната продължи на площад \"Христо Ботев\", докъдето стигна шествието. Почетен караул от военно формирование 54 990 издигна националния флаг с церемония пред паметника на Войводата.\"Днес не са нужни високопарни думи, нужно е да помълчим, да отдадем почит пред онези, които отдадоха живота си на нашата свобода и гордо да развеем трибагреника\", каза в словото си за празника кметът Калин Каменов. Припомняйки ентусиазма, надеждата, единението и родолюбието от онези дни преди 141 години, той заяви, че тях трябва да предадем на децата си, както и посланието, че всеки е голям, колкото са големи мечтите му.Благодарствен молебен и водосвет отслужи Врачанският митрополит Григорий. В архиерейското си слово за празника той посочи, че днес трябва да си спомним за всички военни и опълченци, положили живота си по бойните полета на Освободителната война, както и за всички онези възрожденци, които през столетията на робство всеотдайно и неотстъпно са проправяли пътя към свободата на Отечеството. Пред паметника на Христо Ботев бяха поднесени венци и цветя на признателност. Официалната церемония завърши с тържествен марш на Почетния караул на врачанския военен гарнизон.Празничният ден във Враца завърши с традиционното \"Дунавско хоро\" на централния площад и концерт.Русенци отбелязаха Националния празник на България - Трети март, пред Паметника на Свободата в крайдунавския град.\"В битието на всеки народ и всяка нация има дати, които обръщат страницата на историята му и слагат ново начало за неговото развитие. Обикновено това са датите, свързани с държавността. Нейното наличие е от изключително значение и за развитието на духовността, културата и вярата\", каза в словото си заместник-областният управител на Русе Валентин Колев.Русенският митрополит Наум отслужи заупокойна молитва в памет на героите и благодарствен молебен за извоюваната свобода. В церемонията участваха Почетната рота от Русенския гарнизон и Общинският духов оркестър с диригент Димчо Рубчев.В края на тържеството институции, обществени организации и граждани поднесоха венци и цветя пред Паметника на Свободата.Историческа възстановка, проведена по повод Националния празник събра стотици жители и гости на централния площад във Видин. Български и румънски представители на патриотични клубове участваха в съвместна възстановка за Освобождението на Видин, която се изигра на площад \"Бдинци\" пред Стамбол капия.Със заупокойна молитва пред паметника на загиналите румънски воини за Освобождението на България от османско владичество във Видин започнаха днес проявите, посветени на Националния празник 3-ти март. Заупокойната молитва се проведе пред паметника на загиналите румънски воини в село Иново, пред който положиха венци и цветя представители на държавни и общински институции от Видин, кметът на Калафат, Румъния Лучиан Чобану, румънски дипломати.Официални лица и гости се включиха в празнично шествие от музей \"Конака\" до централния площад \"Бдинци\", където се състоя официална церемония. \"Датата 3-ти март показва, че усилията ни не са отишли напразно. След нея България прави своите стъпки за утвърждаването ни като суверенна държава, за да изминем своя път до настоящото време, когато страната ни е редом с другите европейски държави\", каза в словото си пред видинчани кметът на града Огнян Ценков.Празникът продължи с историческа възстановка и поднасяне на венци и цветя на паметника на опълченците от Видинския край. По повод 3 март Регионалният исторически музей обяви вход свободен за музей \"Конака\" и замъка \"Баба Вида\". Сред присъствалите на тържествата във Видин бяха кметът Огнян Ценков, областният управител Албена Георгиева, народните представители Владимир Тошев, Росен Живков и Цветан Топчиев, кметът на Калафат Лучиан Чобану, представители на политически партии и патриотични организации.", "date": "2019.03.03", "title": "България отпразнува 3 март"}
{"url": "https://www.novinite.bg/articles/171817/Valya-Balkanska-Tryabva-da-se-pazi-imeto-Balgariya", "text": "Трябва да се пази името \"България”, както навремето се е пазило. Това заяви певицата Валя Балканска, която пя на връх Шипка за отбелязването на 141 години от Освобождението на България.\"Този народ се е борил и пролял кръвта си, за да сме днес тук с чистата съвест, че достойни българи са се борили и са придобили свободата”, каза още тя пред камерите на БТВ.\"Не трябва да навеждаме глава, защото българският народ е бил и ще пребъде. Нека всички българи бъдат живи, здрави, разумни и с повече кураж”, допълни Балканска.\"Това е тържество на българския дух – емблематично място на емблематична дата, за да почетем всички, отдали живота си за това да може ние днес да се наречем свободни”, заяви гайдарят Петър Янев.", "date": "2019.03.03", "title": "Валя Балканска: Трябва да се пази името „България”!"}
{"url": "https://www.novinite.bg/articles/171826/3-mart-donese-evrozlato-na-Radoslava-Mavrodieva", "text": "Радослава Мавродиева стана европейска шампионка в тласкането на гюле навръх Трети март. Състезателката ни от Сливен се пребори с конкуренцията на шампионата на Стария континент, който се провежда в Глазгоу, след като записа резултат от  19.12 метра, което е и нейно лично постижение. Мавродиева си осигури златото с петия си опит, като остави зад себе си с един сантиметър голямата фаворитка за титлата Кристина Шваниц от Германия. Бронза отиде при двукратната европейска шампионка в зала Анита Мартон от Унгария с 19.00 метра.", "date": "2019.03.03", "title": "3 март донесе еврозлато на Радослава Мавродиева"}
{"url": "https://www.novinite.bg/articles/171825/Cveta-Karayancheva-na-Shipka-Vsyakoj-rob-shtom-stapi-na-balgarska-teritoriya-svoboden-stava", "text": "Председателят на Народното събрание Цвета Караянчева участва в отбелязването на националния празник на България – 3 март, на връх Шипка. Председателят на парламента прие строя на почетния караул и поднесе цветя на Паметника на свободата на връх Шипка. На този връх, на тази дата, година след година се събираме, за да почетем онези българи, които вярвали, че идеалът за свободна България е по-висш от живота и на които дължим днешния ден, заяви Цвета Караянчева в словото си по повод 141-ата годишнина от Освобождението на България. По думите й склонни сме да си представяме, че те са се родили велики, а не, че са били просто човеци, възвисили се до една велика саможертва.Изборът как да служим на Родината никога и в никое време не е лесен, подчерта председателят на парламента. Цвета Караянчева посочи, че след месец ще отбележим 140 години от подписването на Търновската конституция и припомни, че и тогава в обществото е имало различни, често коренно противоположни мнения, но строителите на съвременна България са успели да надскочат личните си пристрастия и интереси, за да оставят в историята един от най-прогресивните за времето си основни закони. Много от тях също са били поборници за Освобождението на България и са носели Шипка в сърцата си, отбеляза председателят на Народното събрание. \"Като поклон към мъчениците на българската свобода, в първата ни конституция те са оставили вдъхновяващите думи: „Всекой роб от какъвто пол, вера и народност да бъде, свободен става, щом стъпи на българска територия“ и от този завет не бива да отстъпваме никога, допълни Цвета Караянчева.Председателят на парламента призова никога да незабравяме саможертвата на десетките хиляди, доведени тук от далечни краища, за да воюват за свободата на един чужд народ и да оставят костите си в чужда земя. Винаги ще пазим в сърцата си огъня на вечна благодарност към русите, а също и към румънци, сърби, поляци, черногорци, финландци, украинци, латвийци, естонци, грузинци, арменци, взели участие в тази война, посочи Цвета Караянчева.На тържествата присъстваха стотици граждани, народни представители, дипломати, областни управители и кметове на населени места от цялата страна.Великотърновският митрополит Григорий отслужи заупокойна молитва в памет на загиналите герои за свободата на България.\r\n\r\n\r\n\r\n\r\n", "date": "2019.03.03", "title": "Цвета Караянчева на Шипка: Всякой роб, щом стъпи на българска територия, свободен става"}
{"url": "https://www.novinite.bg/articles/171823/Kyustendilci-pak-na-protest-nedovolni-ot-bezdejstvieto-na-instituciite-sled-ubijstvo", "text": "Около 30 жители на Кюстендил се събраха на пореден протест в центъра на града. Те са недоволни от бездействието на институциите след масовия бой преди 2 седмици пред местно заведение, при който беше убит 35-годишният Валери Дъбов.Искането им е институциите - полиция, прокуратура, съд, община, да предприемат проверки по източниците на забогатяване за заможните роми в квартал \"Изток\", особено на известния клан Гольовците, откъдето е и задържаният за убийството 19-годишен Алекс Анков.„Не е тайна за Кюстендил, че Гольовците са добре платени хора и имат участие във властта и хората може да се страхуват. Самата махала се страхува. Навънка говорят всичките, но явно, че силата им е доста по-голяма. Да се надяваме, че властта ще си вземе поука и може да ги проверят и то не само махалата. Може да се провери и целият град да се види кои са забогатели незаконно“, коментира един от малкото дошли на протеста.Снимка: Кирил Фалин/БНР", "date": "2019.03.03", "title": "Кюстендилци пак на протест, недоволни от бездействието на институциите след убийство"}
