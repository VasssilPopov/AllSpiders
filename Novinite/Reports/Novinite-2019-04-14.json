{"url": "https://www.novinite.bg/articles/174069/Prokuraturata-poiska-15-godini-zatvor-za-obvinyaemite-po-deloto-Ivancheva", "text": "По 15 години затвор за всеки от тримата обвиняеми по делото \"Иванчева\", поиска прокуратурата. Близо 4 часа продължиха днес пледоариите на тримата прокурори, които поискаха също и конфискация на цялото имущество на обвиняемите, глоба в максималния размер и забрана да заемат обществена или държавна длъжност.Отстраненият кмет на \"Младост\" Десислава Иванчева, заместничката й Биляна Петрова и бившия районен кмет Петко Дюлгеров са обвинени за това, че поискали 500 хил. евро подкуп от строителния предприемач Александър Ваклин, за да придвижат преписката му за строеж в квартала. Двете жени бяха задържани преди година при показен 5-часов арест на централен столичен булевард.И до момента обаче нито един от призованите за разпит свидетели не потвърди, че Иванчева е искала лично пари от който и да е строителен предприемач в квартала. Преди дни пък държавното обвинение остана без част от основните показания, на които разчиташе, след като Петко Дюлгеров се отрече от всичко, което е казал първоначално пред разследващите и заяви, че показанията му са дадени под натиск от страна на служители на КПКОНПИ.От прокуратурата отчетоха като смекчаващи обстоятелства чистото съдебно минало на тримата и влошеното им здравословно състояние. Затова и исканата присъда е наполовина на максималната предвидена от 30 години. В момента делото продължава с пледоарии на защитата.", "date": "2019.04.14", "title": "Прокуратурата поиска 15 години затвор за обвиняемите по делото „Иванчева“"}
{"url": "https://www.novinite.bg/articles/174080/Instruktori-iskat-preporachitelna-taksa-i-poveche-chasove-za-kormuvane", "text": "\r\nДържавата да разработи препоръчителна такса за шофьорските курсове и да бъдат увеличени часовете за кормуване в реални условия, настояват от Съюза на преподавателите по авто-мото подготовка след заседание на УС на територията на Старозагорска област през уикенда.\r\n\r\nПо думите на  председателя на УС на организацията, инж. Йонко Иванов в момента голяма част от часовете за кормуване отива за подготовка по улиците на населените места, а не по магистралите и по бързите пътища, където на практика стават повечето произшествие с ранени и загинали.\r\nСебестойността на един учебен час, която сега е между 20 и 30 лв., се запазва, но се променя броят на часовете. Инструкторите смятат, че сегашните 31 часа по практика за най-масовата категория Б - любители шофьори, са малко, те ще се вдигнат до 40-50 часа за курс, най-вероятно - 44 часа.\r\n\"Занапред ще се наблегне на шофирането на магистрала и в тапи - ситуации, за които днешните водачи не са подготвени. Трябват повече часове за междуградско шофиране, както и за нощно шофиране, което сега не е задължително. Практиката днес е масово инструкторите да учат курсистите си само по маршрутите, където се провеждат изпитите\", смята Иванов.\r\nВ същото време часовете по теория могат да бъдат намалени от 40 на 20-28 часа, тъй като сега се учели ненужни неща като устройството на автомобила или административните мерки срещу нарушенията.\r\nОт СПАМП настояват за въвеждането на обучение по пътна безопасност през целия живот, като на 10 години и при подмяна на свидетелствата водачите преминават през опреснителен курс от по 90 минути, за които да плаща държавата.\r\nКато „измиване на ръцете“ от отговорните за състоянието на магистралите  фактори окачестви наслаганите наскоро по трасето на АМ „Тракия“ ограничителни знаци за скорост от 90 км /час в отсечки от по 33 км. Инж. Йонко Иванов е против изпитите на сега съществуващите полигони, които не отговарят на никакви изисквания и напомни че във всички страни от ЕС с изключение на България държавите са финансирали създаването на модерни полигони с реално пресъздаване на опасностите.\r\n„Няма нужда от наизустяване на отделни правила или технически характеристики, а от обучение в реална обстановка. Нека МВР не пишат актове за т.нар. „несъобразена скорост“, а да направят най-после анализ за причините, водещи до тежки катастрофи при завой на пътя.“, настоя председателят на УС на СПАМП.Предложенията на инструкторите ще бъдат предоставени на създадената работна група към МОТ за  промени в  обучението.\r\nОт сдружението на автоинструкторите напомнят, че  приетата директива на ЕС предвижда до 2030 година броят на жертвите по пътищата да бъде намален с 30 на сто, а до 2050-а те да бъдат сведени до нула.\r\n", "date": "2019.04.14", "title": "Инструктори искат препоръчителна такса и повече часове за кормуване"}
{"url": "https://www.novinite.bg/articles/174049/GERB-predstavya-politicheskata-si-platforma-za-evroizborite", "text": "Партийният актив на ГЕРБ се събира в НДК, за да представи своята политическа платформа за предстоящите на 26 май избори за Европейски парламент. Събитието ще се проведе в театър „Азарян” от 12.30 часа.ГЕРБ и СДС постигнаха споразумение за общо явяване на европейските избори. За водач на листата бе избрана настоящият български еврокомисар Мария Габриел, а останалите кандидати са: 2 – Андрей Ковачев, 3 – Андрей Новаков, 4 – Ева Майдел, 5 – Асим Адемов, 6 – Александър Йорданов от СДС, 7 – Лиляна Павлова, 8 - Емил Радев, 9 – Ивелина Василева, 10 – Марин Захариев, 11 – Иво Ралчовски, 12 – Младен Шишков, 13 – Николай Диков, 14 – Камен Костов, 15 - Йоана Йончева-Фильова, 16 – Жечо Станков, 17 - Илия Лазаров от СДС.На евровота ГЕРБ и СДС ще получат подкрепа от „Обединени земеделци”, която бе скрепена с подписването на споразумение. От ГЕРБ вече представиха и слогана на предизборната си кампания, който гласи: „Европа ни чува”.Националният съвет на БСП от своя страна се събира на 14 април, за да обсъди сключване на споразумение за подкрепа и сътрудничество с 11 партии и организации за предстоящите избори за Европейски парламент.Основа на разговорите за взаимодействие ще бъде предизборната платформа „Визия за Европа. За социална Европа на гражданите и народите, срещу неравенството и бедността”, приета от левицата на Конгрес, провел се на 26 януари тази година.Партиите и организациите, изразили желание за подкрепа, но без да влизат в коалиция „БСП за България” и без да имат свои представители в листата, са: Движение за радикална промяна - Българска пролет; Българска земеделска партия; Общонароден комитет за защита на националните интереси; партия „Европейска сигурност и интеграция”; партия ПОДЕМ; Съюз на пенсионерите – 2004; Национален синдикат „Защита”; Партия на българските комунисти, Конфедерация на обществените организации от сигурността и отбраната; Съвет за европейска научна и културна общност; Отечествен съюз.На предходния Национален съвет на партията, провел се на 17 март, БСП взе решение водач на листата за предстоящите европейски избори да бъде Елена Йончева. Тя получи одобрението на 95 от членовете на съвета и победи с 20 гласа опонента си Сергей Станишев, за когото гласуваха 75 души.Предстои да стане ясно дали Станишев ще заеме второто място в изборната листа, както и да бъдат оповестени имената на всички, които ще влязат в нея.", "date": "2019.04.14", "title": "ГЕРБ представя политическата си платформа за евроизборите"}
{"url": "https://www.novinite.bg/articles/174050/BNB-shte-otpechata-byuletinite-za-evroizborite", "text": "Българската народна банка ще отпечата бюлетините за евроизборите. Това се посочва в решение, публикувано в сайта на Централната избирателна комисия (ЦИК). Хартиените бюлетини за гласуване в изборите за членове на Европейския парламент от България на 26 май 2019 г. в страната и в секциите извън страната ще се изработят от печатницата на БНБ.Бюлетините се изработват при спазване на техническите характеристики, одобрени с решение на ЦИК. При необходимост БНБ може да ползва други специализирани печатници.", "date": "2019.04.14", "title": "БНБ ще отпечата бюлетините за евроизборите"}
{"url": "https://www.novinite.bg/articles/174054/Karakachanov-Celta-na-Apartament-gejt-e-bitkata-za-izbora-na-nov-glaven-prokuror", "text": "Целта на скандала „Апартамент гейт” не са местните избори, а битката за избора на нов главен прокурор. Това каза в ефира на Би Ти Ви вицепремиерът и министър на отбраната Красимир Каракачанов. „Направи се опит да бъдат ударени и хора от съдебната система, за които се говореше в обществото, че са потенциални кандидати”, каза Каракачанов. Според него заместник-председателят на ГЕРБ Цветан Цветанов е бил косвена жертва. „Имам ли право да разсъждавам? А имам ли право да получавам информация? Имам. Така разсъждавам, така ми се струва.Тръгна се от него, тъй като там темата с апартаментите е стара и известна, за да се събуди общественото мнение”, коментира Каракачанов. „Малко се превръща в лов на вещици – щом си на някакъв пост и трябва едва ли не трябва да живееш в колиба. Всеки нормален гражданин иска да живее по-добре. За мен е важно дали си използвал служебното си положение, за да придобиваш облаги, и дали доходите, с които си придобил тези облаги, са законни”, отбеляза той. Според вицепремиера скандалът не удря устоите на управляващата коалиция и няма предпоставки за оставката на премиера Бойко Борисов, тъй като правителството генерално добре си върши работата. Той потвърди, че Патриотите не са успели да се явят заедно на евроизборите, защото Валери Симеонов не иска „Атака”. Вицепремиерът коментира и ситуацията с напрежението в Габрово. „Не приемам в тъмните части на денонощието млади българи с качулки, боксове, ножове, пили алкохол, да нападат полицията. Не може да протестираш срещу циганската престъпност и както се казва, да правиш цигански работи”, подчерта той. „Протести, за да принудиш институциите да направят нещо и да вкарат политика по темата – да, но да пиеш 5 ракии, да сложиш качулката, да извадиш тоягата и да налиташ на полиция или на беззащитни хора, не го приемам”, категоричен беше вицепремиерът. Той подчерта също, че няма нищо общо с видеоклипа с побоя в магазин в Габрово, който впоследствие предизвика общественото напрежение. „Не познавам самото момче. Самият продавач го е пуснал този клип, нямаме никакъв пръст в това”, отбеляза той. Каракачанов заяви, че е видял клипа по медиите. „Никой не е знаел, че трима роми ще отидат, ще нападнат и ще бият един магазинер в Габрово” , посочи той на въпрос защо подобни клипове се появяват предизборно.", "date": "2019.04.14", "title": "Каракачанов: Целта на „Апартамент гейт” е битката за избора на нов главен прокурор"}
{"url": "https://www.novinite.bg/articles/174063/Akciya-za-pochistvaneto-na-Pancharevskoto-ezero", "text": "Жителите на Панчарево днес почистват езерото в квартала и околностите му. Проблемите със замърсяването са от години, а институциите са абдикирали, твърдят хората там. Те вече изпратиха оплакване до Европейската комисия, че екологичните стандарти не са спазват.", "date": "2019.04.14", "title": "Акция за почистването на Панчаревското езеро"}
{"url": "https://www.novinite.bg/articles/174055/Izleze-versiya-na-spisaka-na-Ninova-za-evrolistata-bez-Stanishev", "text": "В списъка, както се очакваше, не фигурира лидерът на ПЕС Сергей Станишев. Срещата между двамата не се състоя Отсъствието на Станишев се очаква да взриви пленума. Вижте списъка на Нинова:1. Елена Йончева2. Янаки Стоилов3. Деница Златева4. Иво Христов5. Румен Гечев6. Иван Кръстев (сътрудник на евродепутата Георги Пирински и бивш зам.-минисътр на образованието)7.Момчил Неков8. д-р Тасков9. Цветелина Пенкова от %Милениум\"10. Велизар Енчев11. Петър Витанов12. Димитър Данчев13. Крум Дончев14. Тодор Стоилов15. Иван Френчев16. Марияна Модева17. Емил Георгиев от \"Екогласност\"", "date": "2019.04.14", "title": "Излезе версия на списъка на Нинова за евролистата без Станишев"}
{"url": "https://www.novinite.bg/articles/174060/Karakachanov-Ne-priemam-mladeji-s-kachulki-da-napadat-policiyata", "text": "\"И аз съм правил протести срещу циганската престъпност. Но не приемам младежи с качулки да нападат полицията. Не можеш да бориш циганията с цигански работи\", заяви вицепремиерът Красимир Каракачанов пред bTV относно размириците в Габрово.Според него шефът на полицията в града е допуснал грешката тримата биячи да бъдат освободени от ареста, което доведе до ескалация на напрежението.\"Апартамейнтгейт е заради битката на нов главен прокурор. Цветанов беше косвена жертва в него. За мен е важно дали си използвал служебното си положение, за да придобиваш имоти и дали доходите ти са законни. Това е принципът\", каза Каракачанов.Според него няма предпоставки за оставка на правителството, защото скандалите са част от всяка предизборна кампания.", "date": "2019.04.14", "title": "Каракачанов: Не приемам младежи с качулки да нападат полицията"}
{"url": "https://www.novinite.bg/articles/174064/Papata-razkritikuva-pristrastyavaneto-kam-mobilnite-telefoni", "text": ", каза Светият отец във Ватикана пред ученици от \"Висконти\" - елитна гимназия в центъра на Рим. \"Сигурно сте чували за трагедията на пристрастяването, но тази с мобилните телефони е много незабележима\", предупреди 82-годишният папа, предава БТА.Франциск призна, че  , подчерта той.Франциск прикани юношите и девойките да не се страхуват от тишината, да бъдат сами със себе си; не винаги, защото това не е добре, но да отделят време да бъдат сами със себе си.През 2017 г. папата се оплака, че по време на литургия се използват мобилни телефони, включително от \"много свещеници и епископи\", припомня ДПА., каза тогава Франциск, като отбеляза, че по време на служба свещеникът казва ", "date": "2019.04.14", "title": "Папата разкритикува пристрастяването към мобилните телефони"}
{"url": "https://www.novinite.bg/articles/174070/Borisov-Mnogo-troyanski-kone-shte-vlyazat-v-EP-sled-evroizborite", "text": "Тези избори стават важни не заради властта, или колко хора ще вкараме в ЕП, а стават важни, защото действително много троянски коне ще влязат в ЕП. Това заяви премиерът Бойко Борисов по време на представянето политическата платформа на ГЕРБ и СДС за предстоящите европейски избори на 26 май.\"Бах сигурен, че Иво Христов ще е в листата, защото гледах как се гледат с Нинова онзи ден и как правят КСНС само с цел да се говори нещо по темата\", каза още той по повод на включването в листата на БСП на съветника на президента.\"По всяка една тема показахте компететнтост и няма шанс по нито една тема никой да ви надбори или да излезе по-добре подготвен. Затова съм сигурен, че ще започват и ще свършват с апартаменти и подобни тераси. Ние \"шамарите\" си ги изядохм. Нашите уроци си ги научихме. Всички са наясно на какво най-много реагират хората и, че това не трябва да го допускаме\", коментира Борисов.", "date": "2019.04.14", "title": "Борисов: Много троянски коне ще влязат в ЕП след евроизборите"}
{"url": "https://www.novinite.bg/articles/174073/Facebook-Instagram-i-Whatsapp-se-srinaha", "text": "Социалните мрежи Facebook, Instagram и Whatsapp се сринаха. Техническият проблем е в световен мащаб и засегна милиони потребители, съобщи агенция \"Руптли\". Засегнати са основни функции на Facebook, както и неговите две приложения – Messenger, Instagram и WhatsApp. Причината за срива все още не е оповестена. Сайтът Down Detector показва, че засегнати от проблемите на социалната мрежа са Великобритания, САЩ и големи области в Европа. Последният път, когато Facebook имаше подобен проблем, беше сна 14 март, когато няколко часа потребителите не можеха да ползват социалната мрежа. Засегнатите тогава бяха около 2,3 млрд. души.", "date": "2019.04.14", "title": "Facebook, Instagram и Whatsapp се сринаха"}
{"url": "https://www.novinite.bg/articles/174044/IGRA-NA-TRONOVE-Posledniyat-sezon-zapochva-dnes", "text": "Последният сезон на „Игра на тронове“ започва днес. Първият епизод ще е дълъг 54 минути, но заглавието и подробностите около сюжета се пазят в тайна.Междувременно студенти по компютърни науки от Мюнхенския технически университет разработиха приложение, което прогнозира кои герои ще оцелеят и кои не в края на телевизионния сериал. Ръководителят на проекта обяснява, че вероятността за оцеляване се измерва въз основа на анализ на продължителността на техния живот. Използват се данни от интернет и компютърен алгоритъм. Последният наподобява научния подход, който се прилага за определяне на ефекта от различни лекарства при лечение на болести.", "date": "2019.04.14", "title": "ИГРА НА ТРОНОВЕ: Последният сезон започва днес"}
{"url": "https://www.novinite.bg/articles/174065/Spokojna-e-obstanovkata-v-Gabrovo", "text": "Съботата в Габрово мина под знака на протеста. Стотици се събраха в центъра на града и поискаха сигурност от институциите. Организираното недоволство мина под засилено полицейско присъствие.„Вчерашният протест, макар и нерегламентиран, премина съвсем в нормална и мирна обстановка. Към 18 часа започна прииждането на гражданите, болшинството от тях бяха от Габрово. Незначителна част от хората бяха от други градове, имаше малко хора от Враца. Те подкрепят исканията на гражданите в град Габрово. След 18 часа приблизително се бяха събрали около 2 000 граждани”, коментира началникът на жандармерията Красимир Добрев пред NOVA.Протестът е започнал с речи, но изявени лидери не е имало. Към 20 часа протестът е прераснал в мирно шествие и се е насочил към ул. „Батак”, където има ромска къща. По време на движението на шествието не е имало увреждане на имущество.Криминално проявени лица с боксове, палки и ножове са задържани преди протеста на 13 април„Имаме 10 задържани лица. Те са задържани при проверки преди протеста. След като са били проверени е установено, че част от тях са нямали документи за самоличност, други са носили общо 4 ножа, 4 бокса и 2 метални палки. Лицата са задържани и отведени в РПУ, съставени са им актова и са освободени. Обясненията им са, че са ги носили като лични предпазни средства”, посочи още Добрев.За втора поредна вечер жандармерията свали своите маски и щитове. „Бяхме изградили кордон пред къщата на ромското население с цел шествието да не стигне до мястото. Част от протестиращите, които бяха в шествието, започнаха да скандират и да искат да пробият полицейските кордони, като най-вероятно търсиха провокация от страна на множеството. Благодарение на много от гражданите на Габрово те бяха възпрени. Ние бяхме сложили и полицаи антиконфликт без каски. За да покажем толерантност към обществото разпоредихме сваляне на каски и щитове”, заяви още Красимир Добрев.Задържани са седем лица с боксове и метални палки при опит да се включат в протестаТой отрече информацията на входовете на Габрово да е бил отказват достъп до града на хора от други населени места.„Не можем да кажем дали се очаква протест тази вечер. Ние сме взели всички необходими мерки. Дори да се проведе такъв протест, ние сме на място. И полиция, и жандармерия ще оставаме тук докато обстановката се нормализира”, посочи Добрев.", "date": "2019.04.14", "title": "Спокойна е обстановката в Габрово"}
{"url": "https://www.novinite.bg/articles/174057/Vnuk-schupi-cherepa-na-dyado-si-s-buhalka", "text": "Домашен скандал, прераснал в сбиване, при което тежко е пострадал възрастен мъж във врачанското село Крива бара, съобщиха от Областната дирекция на МВР във Враца.Инцидентът е станал снощи около 20 ч., а сигнал за него в полицията подала бабата. Тя разказала, че внукът й и съпругът й се скарали, след което започнал бой, при който внукът й два пъти ударил с дървена бухалка в главата съпруга й.Възрастният мъж веднага е транспортиран за преглед във Филиала за спешна медицинска помощ в Козлодуй. При прегледа станало ясно, че той е със счупен череп и кръвоизлив в мозъка.Транспортиран е за лечение в Университетската болница в Плевен. Внукът е задържан в полицията за срок до 24 часа.", "date": "2019.04.14", "title": "Внук счупи черепа на дядо си с бухалка"}
{"url": "https://www.novinite.bg/articles/174067/Patyat-na-kokaina-ot-Kolumbiya-do-Balkanite", "text": "Две рибарски лодки се обръщат, а тонове кокаин изплуват от морето. Не, това не е сцена от поредния сериал за Пабло Ескобр, това се случи в родното Черно море.Колумбия, Бразилия, Венецуела - това са трите основни производителя, от които се пренася кокаинът – по въздух и вода. От няколко години главният балкански транзитен маршрут за наркотрафик се е изместил от Сърбия към Румъния и България, съобщават от NOVA. В края на март морето в северната ни съседка изхвърля на брега първите пакети с кокаин. Откритата в преобърната моторна лодка дрога е около тон и се оценява на над 300 млн. евро.„Тук става дума за две лодки с кокаин. Имало е много силна буря. Вълни от четири бала, които вероятно са преобърнали една от лодките, пренасяли дрогата. Говорим за най-малко две лодки, а може би три”, казва Сънзиана Йонеску, журналист в румънския вестник „Адевърул”. По думите ѝ е имало транспорт, който е трябвало да достави пратката на брега, но това не се случило. „Морето изхвърля част от пакетите с кокаин на брега. Местни хора ги откриват на плажа и уведомяват властите. Друга част от пратката е отнесена на юг от морските течения. От Сфънту Георге до Ваду, Ефория, Костинещи, Вама Веке. Накрая стигнаха до вас в България”, добави Йонексу.Схемата, по която са работили трафикантите, е предвиждала дрогата да се предава в открито море. Доставчици и получатели не се виждат. Кокаинът е увит в непромокаема материя, със спасителна жилетка, така че да се държи над водата. От румънската Гранична полиция заявяват, че заради лошите метеорологични условия е невъзможно да се установи откъде точно идват наркотиците.„Кокаинът идва от Южна Америка. Хероинът идва от Афганистан. Информацията, с която разполагаме е, че плавателният съд, който е пренасял тези наркотици от Южна Америка, в случая е идвал от Турция”, каза още румънският журналист.„Бил е транспортиран от Южна Америка до Черно Море и оттук е трябвало да стигне до Холандия. България и Румъния сме транзитни държави, защото имаме излаз на Черно море и всички видове морски транспорт минават оттук. След като са докарани с лодка, с катери или автомобили, продължават към Западна и Северна Европа”, уточни нейният колега Валентин Стан от Digi24. По думите му посоката на тази пратка е била Холандия, Германия, северните страни - а ние сме били само транзит.Румънският министър на вътрешните работи Кармен Дан разпорежда проверка на функционирането на системата за наблюдение на Черно море (SCOMAR), която работи в рамките на Гранична полиция Констанца. Северната ни съседка разполага с ултрамодерно оборудване и това кара местни жители и рибари да смятат, че в случая става дума за умишлен пропуск в системата.„Тази система може да бъде прекъсната само от някой, който я познава добре. Прекъснала е само камерата, която е показвала мястото на среща на трафикантите. Обикновено когато някоя камера по трасето прекъсне, бреговата охрана веднага реагира”, добави Сънзиана Йонеску.Според нея маршрутът на хайвера се използва за наркотици. Тази схема била много позната в района. Така се правел трафикът на eсетра и черен хайвер, ценни продукти на черния пазар. Това е начинът, по който успявали да ги изкарат от страната - както правят сега трафикантите на дрога.Тя каза още, че идеята на логото на Кристиано Роналдо на пакетите с кокаин е да покаже силата и качеството на дрогата. Тези над 170 кг е трябвало да бъдат разделени, те са били предназначени за различни клиенти. Ефектът от този наркотик бил много силен и много бърз и давал силни усещания.„Много от местните хора в Констанца все още не разбират защо там има толкова много полицаи, жандармеристи, прокурори. Научиха от новините по телевизията и започнаха да се шегуват. Защото Румънската полиция отправи апел към населението – ако някой намери пакет, незабавно да се обади на спешен номер 112. Говорих с полицаите – наистина е имало хора, които са открили пакети и са се обадили в полицията, но и такива, които са излъгали, за да си направят шега”, уточни Валентин Стан от Digi24.У нас след призивите на властите гражданите да не опитват от съдържанието на пакети, на които може да се натъкнат при разходка на плажа, социалните мрежи преляха от колажи, коментари и вицове. Най-чест участник в тях е покойният вече Пабло Ескобар. Междувременно районът все още се претърсва, а проверките продължават.", "date": "2019.04.14", "title": "Пътят на кокаина – от Колумбия до Балканите"}
{"url": "https://www.novinite.bg/articles/174078/Jiteli-na-Gabrovo-organizirat-nov-mnogochislen-protest-tazi-vecher", "text": "Жители на Габрово се организират за нов протест тази вечер. Недоволството ескалира преди дни след побой над продавач в централен магазин.Полицейското присъствие в града остава засилено, въпреки че обстановката е спокойна, а повечето от ромските къщи са празни, предаде БНР.Вчера се проведе най-масовия до момента протест срещу агресията, след като преди седмица трима души от ромски произход нанесоха побой на магазинер. Демонстрацията премина без инциденти, след като полицията задържа лица, въоръжени с боксове, палки и бомбички. Около 2000 души изпълниха площада пред сградата на Общината снощи.Очакванията за масов протест се изпълниха, но не и за включването на демонстранти от други градове. Жандармеристите блокираха пътя на демонстрантите към домовете на ромски фамилии в района на квартал „Колелото“ и като жест на добри намерения свалиха шлемовете си пред множеството. Чуха се отново призиви за оставка - искане, което не се споделя от всички:„Трябва малко да се събудим, да живнем, за да можем да събудим и тези нагоре, които сме ги избрали. Аз не искам оставка. То като кажеш оставка, кой ще дойде“.Снощи пострадалият Венцислав Иванов се присъедини към протеста и от трибуната поиска: „Да има справедливост, да не се изпада най-вече в такива ситуации“.Кметът Таня Христова благодари на жителите на Габрово за това, че са чули призива за здрав разум и увери: „Всеки един призив е чут. Всичко, което е в компетенциите ми като кмет, ще го направя, а всичко, което е извън компетенциите на Общината, ще направя необходимото, за да достигне до тези, които са пряко ангажирани“.По време на снощния протест подписката с предложението за замяна на наказанието „глоба“ с наказателен труд е било подкрепено от 700 души.", "date": "2019.04.14", "title": "Жители на Габрово организират нов многочислен протест тази вечер"}
{"url": "https://www.novinite.bg/articles/174061/Bashta-i-sin-se-zabiha-v-darvo-i-zaginaha-na-patya-v-Razgradsko-17-godishniyat-bil-zad-volana", "text": "Баща и син загинаха при тежка катастрофа на пътя Исперих – село Свещари в Разградска област.Сигналът за произшествието е подаден в 2:50 часа на 14 април на тел.112. Лекият автомобил \"Алфа Ромео\", собственост на 39-годишния родител от град Исперих, се управлявал от неправоспособния му 17-годишен син. При движение с несъобразена с пътните условия скорост непълнолетният изгубил контрол над колата и се ударил в крайпътно дърво вдясно. На място загиват водачът и возещият се на предната седалка мъж, съобщават от ОДМВР-Разград.Телата са откарани за аутопсия в МБАЛ-Разград. По случая е образувано досъдебно производство по чл.343, ал.1, В във връзка с чл.342, ал.1 от НК.", "date": "2019.04.14", "title": "Баща и син се забиха в дърво и загинаха на пътя в Разградско - 17-годишният бил зад волана"}
{"url": "https://www.novinite.bg/articles/174075/6-mesechno-bebe-e-zaginalo-pri-katastrofa-na-patya-za-GKPP-Makaza", "text": "Тежък пътен инцидент със загинало дете и пострадали е станал около 13.30 часа в района на село Загорско по главния път към ГКПП „Маказа”. Това съобщиха от ОДМВР- Кърджали, цитирани от Агенция \"Фокус\".По първоначални данни при включване в главния път кола се е сблъскала с друг лек автомобил, в който пътувало семейство с две деца. Бебе на 6 месеца е починало, ранени са 9-годишно дете и 28- годишна жена, които в момента са в Спешното отделение на кърджалийската болница. Мястото на произшествието е отцепено от полиция, движението се преносочва в едната лента. Извършва се оглед", "date": "2019.04.14", "title": "6-месечно бебе е загинало при катастрофа на пътя за ГКПП \"Маказа\""}
{"url": "https://www.novinite.bg/articles/174043/I-dnes-shte-se-zadarji-predimno-oblachno", "text": "И днес ще се задържи предимно облачно. През деня с временни прекъсвания валежите в източните райони ще продължат, а след обяд и в Западна България ще превалява, като на места в планините ще са интензивни. Ще духа слаб до умерен север-североизточен вятър. Максималните температури ще са между 11° и 16°. Над планините ще бъде облачно, на много места и мъгливо. Ще има валежи от дъжд, по-значителни след обяд над масивите от Югозападна България, където е възможно и да прегърми. Над 1800 метра дъждът ще преминава в сняг. Ще духа умерен вятър от североизток. Максимална температура на 1200 метра около 7°, на 2000 метра – около 1°.По Черноморието ще бъде облачно и дъждовно. Ще духа слаб до умерен север-североизточен вятър. Максимални температури между 10° и 13°. Температурата на морската вода е 11-12°. Вълнението на морето ще е 2-3 бала.", "date": "2019.04.14", "title": "И днес ще се задържи предимно облачно"}
{"url": "https://www.novinite.bg/articles/174068/Opoziciyata-v-Sarbiya-obvini-upravlyavashtite-v-sabotirane-na-protesta-sreshtu-Vuchich", "text": "Oпозицията в Сърбия обяви, че управляващите са саботирали големия митинг в Белград. Според организаторите на демонстрацията срещу президента Александър Вучич, управляващите са спрели автобусни линии, за да не стигнат хората от провинцията.Освен това притискали автобусните компании да не дават под наем автобуси в деня на недоволството. има разминаване и за това колко души са присъствали на протеста. Полицията казва 7500, а опозицията твърди, че са били много повече.Президенът Вучич многократно отхвърля обвиненията от опозицията в авторитарно управление и твърди, че зад исканията им стои само малък процент от гражданите.", "date": "2019.04.14", "title": "Опозицията в Сърбия обвини управляващите в саботиране на протеста срещу Вучич"}
{"url": "https://www.novinite.bg/articles/174051/Dneven-horoskop-za-nedelya-14-april-2019-g", "text": "Накарайте половинката ви да се усмихне. Енергията ви е подходяща за романтични изненади и мили жестове. Възползвайте се от романтичното си настроение максимално.Нямате представа какво се случва в отношенията ви с хората. Споделете това, че сте объркани, защото е ясно, че не можете да премълчите чувствата си, а и така ще избегнете спорове.  Днес ще бъде един изпълнен с емоции ден, но не позволявайте емоциите да замъгляват преценката ви. Може да се наложи да помолите приятел за услуга днес. Вижте повече на: ", "date": "2019.04.14", "title": "Дневен хороскоп за неделя, 14 април 2019 г."}
{"url": "https://www.novinite.bg/articles/174047/Danachni-narusheniya-po-rusenski-mejdugradski-linii", "text": "\r\nДанъчните инспектори в Русе санкционираха транспортна фирма, превозвала нерегламентирано пътници без да им издава билети. А приходите от продажбата постъпвала директно при работодателя. Много от превозвачите не са платили и декларираните си данъци и могат да останат без лиценз, съобщиха от Приходната агенция.\r\n\r\n\r\n\r\n\r\n\r\n\r\n\r\n\r\n", "date": "2019.04.14", "title": "Данъчни нарушения по русенски междуградски линии"}
{"url": "https://www.novinite.bg/articles/174059/Finalni-pledoarii-po-deloto-Ivancheva", "text": "Година след показните арести на Десислава Иванчева и Биляна Петрова делото за корупционната афера в столичната община \"Младост\" е на финала си на първа съдебна инстанция.Заради ангажименти на защитниците в процеса съдията от Специализирания наказателен съд Иво Хинов насрочи безпрецедентно заключителните пледоарии на страните за днешния почивен ден, предаде БНР.Задържането на Десислава Иванчева и Биляна Петрова беше определено като безпрецедентно заради огромния подкуп от половин милион евро, поискан от двете с посредничеството на третия участник в корупционната схема - бившият районен кмет на \"Младост\" Петко Дюлгеров от строителния предприемач Александър Ваклин.И до днес се помни с няколкочасовото блокиране на централно столично кръстовище, с броенето с часове на белязаните пари - време, през което Иванчева и Петрова стояха с белезници и без достъп до тоалетна, за да следят лично процесуално-следствените действия. Това беше спестено на Дюлгеров.Срещу задържане в страни, дискретно, разследващите получиха самопризнанията му, от които обаче той онзи ден се отрече. Тримата подсъдими прекараха близо 8 месеца под стража, а килиите на Иванчева и Петрова станаха обществено достояние. След пледоариите днес до дни се чака и присъдата на съдия Иво Хинов. Тя обаче няма да е окончателна.", "date": "2019.04.14", "title": "Финални пледоарии по делото \"Иванчева\""}
{"url": "https://www.novinite.bg/articles/174066/Kuchetata-podushvat-raka-v-97-ot-sluchaite", "text": "Кучетата подушват рака в 97 процента от случаите, твърдят американски учени, цитирани от ЮПИ.Екипът на Хедър Жункейра от компанията \"Биосент Ди Екс\" е работил с три дакела, предварително обучени да разграничават между нормален кръвен серум и тъкан със злокачествен рак на белия дроб.Кучетата са разпознали нормалната тъкан в 97,5 процента от случаите, а раковата - в 96,7 процента от случаите.Учените се надяват да използват откритието, за да разработят евтини и неинвазивни начини за откриване на рак. Те искат да определят и кои са биологичните съединения, които разпознават кучетата, и да разработят профилактични тестове на тази база.Обонятелните рецептори на всички кучета са 10 000 пъти по-чувствителни, отколкото на хората.", "date": "2019.04.14", "title": "Кучетата подушват рака в 97% от случаите"}
{"url": "https://www.novinite.bg/articles/174048/Promenyat-dvijenieto-v-Sofiya-zaradi-macha-Levski-Ludogorec", "text": "Заради футболния двубой между Левски и Лудогорец на националния стадион \"Васил Левски\" днес се забранява престоят и паркирането в района. С изключение на автомобилите на участниците в мероприятието забраната касае: - От 8.00 до 22.00 ч. на 14 април при сектор \"Г\" на Националния стадион \"Васил Левски\".- От 14.00 до 21.00 ч. същия ден на моста пред стадиона и на ул. \"Ген. Гуро\" - между бул. \"Евлоги и Христо Георгиеви\" и бул. \"Васил Левски\". От 18.00 ч. в неделя до приключване на футболната среща, само при необходимост и по преценка на ръководството на СДВР, се забранява влизането на пътни превозни средства в двете посоки, с изключение на автобусите на масовия градски транспорт по: - ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; - бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".Освен футболната среща на националния стадион, още едно спортно събитие налага ограничение на движението в столицата - традиционното велошествие. До приключване на мероприятието на 14 април се забранява престоят и паркирането на пътни превозни средства на пл. \"Народно събрание\". Забранява се също влизането на пътни превозни средства по ул. \"Цар Шишман\" между ул. \"Аксаков\" и пл. \"Народно събрание\". До приключване на мероприятието се забранява влизането на пътни превозни средства по бул. \"Цар Освободител\" между ул. \"Г.С. Раковски\" и бул. \"Васил Левски\", само при необходимост и по преценка на отдел \"Пътна полиция\" при СДВР.", "date": "2019.04.14", "title": "Променят движението в София заради мача Левски - Лудогорец"}
{"url": "https://www.novinite.bg/articles/174053/Chestit-imen-den-na-Marin-i-Martina", "text": "Св. Мартин Изповедник, папа Римски Заедно със свети Максим Изповедник, римският папа свети Мартин (649–653 г.) защитавал истинското църковно учение от лъжеучението на монотелитите.Еретиците били покровителствани и от император Констанс (641–668 г.), който споделял техните убеждения. Папа Мартин свикал в Рим поместен събор, на който ереста била осъдена, а еретиците - предадени на анатема. Като узнал това, императорът обвинил папа Мартин в държавно престъпление, в предателство.По заповед на Констанс двамата защитници на православното учение, Максим Изповедник и папа Мартин, били насила закарани в Цариград, където били изтезавани и съдени като политически престъпници (553 г.). Положени били много усилия да се съгласят с учението на еретиците. И двамата обаче останали твърди в православните си убеждения и не престанали да изобличават лъжеучението на монотелитите. След като претърпял много оскърбления и лишения, папа Мартин бил изпратен на заточение в Херсон Таврически (Крим), където след две години починал, като до края на живота си останал непоколебим изповедник на православното учение.Днес имен ден празнуват Мартин, Марти, Марто, Мартина, Марта, Мартен, Мартена, Мартинела, Мартинел.", "date": "2019.04.14", "title": "Честит имен ден на Марин и Мартина"}
{"url": "https://www.novinite.bg/articles/174062/Okolo-300-tira-sa-zadarjani-na-granicata-Kapakule", "text": "Около 300 тира са задържани на границата Капъкуле, при опит да се приберат в България. Причината е, че от дни турските власти въведоха допълнителен контрол и не пускат нито един шофьор да продължи, ако има неплатени пътни глоби или такси за територията на Турция.„Просто спира камиона на границата и казват - трябва да платиш 4000 лири, имаш стари глоби а къде са тия глоби, какви са за нас - не е ясно. И няма гаранция, че на следващото влизане в Турция пак няма да искат 4 000 лири, защото  те не са обяснили първия път за какво ги искат тези пари”, каза превозвачът Димитър Димитров.Превозвачите настояват за спешни срещи на транспортните министри между България и Турция. Ако проблемът им не бъде решен, заплашват и с протести.", "date": "2019.04.14", "title": "Около 300 тира са задържани на границата Капъкуле"}
{"url": "https://www.novinite.bg/articles/174071/Kurumbashev-otkazal-9-o-myasto-v-listata-na-BSP", "text": "\r\nЕвродепутатът Петър Курумбашев няма да участва в предстоящата надпревара за членове на Европейския парламент. В съобщение до медиите от днес Курумбашев заяви, че в разговор през седмицата Корнелия Нинова му е предложила 9-о място в листата на БСП за изборите за Европейски парламент, като му е казала, че това е най-високото възможно място за гражданската квота след Елена Йончева.\r\n\r\n\r\n\r\n\r\n", "date": "2019.04.14", "title": "Курумбашев отказал 9-о място в листата на БСП"}
{"url": "https://www.novinite.bg/articles/174052/Pchelite-ot-stotici-kosheri-v-Isperihsko-sa-izmreli", "text": "\r\nСтотици пчелни семейства в Исперихско са унищожени. Масовото измиране на пчелите се дължи на отравяне - това е показал резултатът от изследването в лаборатория в Пловдив. Все още обаче не е ясно кой е виновникът за това. Собствениците на кошерите предполагат, че процесът е започнал след пръскане на овощни градини и земеделски култури. \r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.14", "title": "Пчелите от стотици кошери в Исперихско са измрели"}
{"url": "https://www.novinite.bg/articles/174076/GERB-i-SDS-predstaviha-platformata-za-evroizborite", "text": "ГЕРБ представя политическата си платформа за предстоящите европейски избори на 26 май. Събитието се провежда в театър „Азарян“ в НДК. ГЕРБ и СДС постигнаха споразумение за общо явяване на европейските избори.\"Силата на нашата платформа е, че ще защитаваме това, което се припокрива с приоритетите на ЕНП - кохезионна политика, миграция, отбрана. Благодаря на всички структури в страната, включително и на СДС, които правят всичко възможно, за да се подготвим максимално добре на предстоящите европейски избори. Днес ние ще представим както резултатите, които имаме от управлението и които изцяло се покриват с приоритетите на Европа и нашите ангажименти с евродепутатите ни. Когато принадлежим към едно политическо семейство в Европа ние трябва да приемаме съотносими политики\", заяви заместник-председателят на партията Цветан Цветанов.\"Искаме да покажем европейското лице на България\", добави той.\"Нямам съмнения, че днес ще бъде представена една прекрасна платформа. Въпросът е тя да стигне до българските избиратели. Опитът да превърнем дебата за Европа във вътрешнополитически дебат не е правилен. На този прекрасен отбор, на тази прекрасна платформа желая успех”, каза председателят на СДС Румен Христов.\"Правителството на ГЕРБ и Бойко Борисов отвориха нова страница в отношенията ни със Западните Балкани. Ще работим за намаляване на цените на роуминга в тези страни\", каза Мария Габриел, която води листата на ГЕРБ за предстоящите избори. Тя добави, че сред приоритетите на партията ще бъдат премахване на фалшиви акаунти, обучения за безопасност онлайн, както в училище, така и в бизнеса, да се подобри достъпът до интернет в селски и отдалечени райони, безплатен безжичен интернет навсякъде в страните от ЕС за по-лесна свързаност на бизнеса и хората, както и създаване на Европейски център за киберсигурност.„Понякога европейският бюджет звучи много неразбираемо за хората. Истината е, че той прилича на един семеен бюджет. Както всяко семейство има нужда от бюджет, за да посреща своите нужди, така и всяка държава има нужда от бюджет”. Това заяви Андрей Новаков, който представи платформата на ГЕРБ и СДС относно бюджетната политика на ЕС. По думите му европейският портфейл за предстоящия период ще бъде 1 трилион и 30 млрд. евро. „Фалшива новина е, че след 2020 г. парите за България ще спрат. Нашите опоненти казаха, че България внася в европейския бюджет повече, отколкото получава - това не е така. Бюджетът е тази гравитация, която ни държи заедно”, каза още Новаков.Според Новаков парите за земеделие се увеличават и продължава секторът да бъде приоритетен, а за малките населени райони ще има 5 млрд. лв. в следващите години.„Нашата цел е всяко дете да бъде в класната стая. Да преодолеем неграмотността чрез качествено образование. Ако няма такова ще е трудна интеграцията на малцинствените групи”, това заяви Асим Адемов. Увеличаване на учителските заплати, развитие на дуалното обучение и подкрепа за младежките политики в областта на образованието са сред приоритетите на ГЕРБ и СДС за евровота.„ЕС може да помогне на държавите в сферата на здравеопазването. Можем да си помагаме и да обменяме добри практики в Съюза. Над 70% от всички граждани от ЕС, а и ние в това число, искат ангажимент от ЕС в тази сфера, въпреки че той е приоритет”. Това заяви Андрей Ковачев. По думите му, ако искаме растяща икономика, трябва да имаме и здрави граждани.„Българското правителство инвестира изключително много през последните години за здравноосигурителните плащания, за ремонтиране на болници за това да има по-високо заплащане на медиците”, каза той. „Благодарение на европейската солидарност, само до няколко години ще имаме нова модерна Спешна помощ – ще бъдат закупени над 400 нови линейки, 247 медицински центрове ще бъдат ремонтирани, ще бъде закупена и много нова техника”, коментира Ковачев.„За да имаме добра среда за бизнеса трябва да имаме добри финансови измерители. А когато цифрите говорят, и опозицията мълчи. В момента имаме най-добрите икономически показатели в нашата история – най-висок БВП, най-ниска безработица”. Това заяви Ева Майдел.„България вече произвежда много. Но ние искаме да произвеждаме още и по-съвременни неща”, каза още тя. По думите й от ГЕРБ и СДС ще работят за завършване на единния европейски пазар. „Имаме нужда и от най-младия си потенциал – хората които са тук, хората които са в чужбина – да се завърнат. Но за да няма голяма пропаст между бизнеса и младите ще продължим да работим за съвместния им диалог”, коментира още Майдел.„ЕС трябва да продължи да помага на бизнеса и на потребителите и точно това ще бъде една от нашите задачи. Ще работим и за ускорено влизане в Еврозоната, защото това ще донесе повече възможности и инвестиции. Нашата най-голяма цел е не само да настигнем другите европейски държави, но и да повишим качеството на живот на българите”, каза още тя.„Кохезионна политика – това е политиката, която е най-близко до гражданите и която решава техните проблеми. Искаме тази политика да бъде по-близо до гражданите – да работим за по-добра свързаност, да бъде по-социална, да има по-добър достъп до здравеоопазване, да бъде по-зелена, по-екологична”, заяви Лиляна Павлова. По думите й от присъединяването ни към ЕС, въздействието на кохезионната политика върху БВП е 11%.„До 2023 г. очакваме още увеличение благодарение на тези еврофондове. Водещата роля на тази кохезионна политика е тя да се запази. Именно тя трябва да бъде близка до хората”, каза още тя. „Трябва да имаме синергия между различните европейски фондове и по-лесен достъп до тях. Благодарение на тях в годините назад променихме облика на градовете. Трябва да започнем да работим за това”, посочи Павлова.„Политиката на сближаване – социално и икономическо, е основополагаща за ЕС. Тя трябва да бъде ориентирана към хората. Ние инвестираме в по-честа околна среда, защото знаем, че всички екологични стандарти са предпоставка за по-добър живот. Ние продължаваме с инвестиционната политика в тази сфера”. Това заяви Ивелина Василева. За изминалия период Василева посочи, че са били изградени 51 пречиствателни станции за отпадъчни води.„Подобрихме състоянието на водите на Черно море, изграждайки 8 пречиствателни станции. Отдавна забравихме и за кризата с отпадъците в София, защото беше изграден най-модерният завод за отпадъци”, посочи още тя. Като друга важна политика Василева определи подобряване на качеството на въздуха. „Близо с 60% са намалели замърсяванията с фини прахови частици. От 28 града, по предварителни данни към настоящия момент, 9 от тях вече изпълняват изискванията. Продължаваме с въвеждането на мерки за по-чист въздух”, заяви Ивелина Василева.„Главната цел е и да намалим административната тежест. Имаме предвид и това, че бъдещето е и в електромобилността – ще се стремим автомобилите ни да бълват по-малко вредни емисии и автобусите да са по-екологични”. Това заяви Жечо Станков, който представи приоритетите на ГЕРБ в сектор \"Енергетика\". „България инвестира от бюджета си 2 млрд. лв. в домовете на гражданите – давани сме за пример в Европа за това”, каза още той.„Трябва да продължим да обръщаме внимание на малките и средните земеделски стопани, това винаги е било във фокус на нашите политики. Земеделският стопанин трябва изгодно да продава краен продукт и то на земеделския пазар”. Това заяви Марин Захариев, който представи сектор „Земеделие” от програмата на ГЕРБ и СДС за евроизборите.„Имаме предвидени и се надявам се да успеем в следващия период някои от директните плащания да бъдат и за младите фермери”, каза още той. Очаква се и двойно финансиране за българските пчелари. „Нашата платформа залага и на екологичното земеделие и ще продължим да държим и на това”, допълни Захариев.Увеличаване на разходите за отбрана, засилване на отбранителния съюз и създаване на европейски фонд за отбрана са част от приоритетите на ГЕРБ и СДС в сектор „Отбрана”. „Настояваме и за засилено сътрудничество с Великобритания и след Brexit. Българските и британските служби трябва да продължат своето сътрудничество. Настояваме и мирният процес в Северна Ирландия да продължи”, заяви Емил Радев. По думите му ГЕРБ подкрепя и общата позиция на ЕС спрямо Русия. „Миграционният натиск на българо-турската граница е почти нулев. България успя да извоюва средства за подсилване на границата. Ще продължим да се борим европейските мерки за миграция да бранят български интерес”, каза още Емил Радев.Според него България вече 8 години изпълнява критериите за членството си в Шенген. „Ние функционираме като Шенгенска страна, но все още не сме такава. ГЕРБ ще продължи да се бори за приемане на България като пълноправен член в Шенген”, каза още Радев.\"Нашите опоненти искат да ни вкарват само в компроматна игра. БСП имат само един човек в листата, който може би разбира нещо от европейска работа - г-жа Деница Златева. Оттам нататък е \"шпионин-Държавна сигурност, шпионин–Държавна сигурност\". Това заяви лидерът на ГЕРБ Бойко Борисов по време на представянето политическата платформа на ГЕРБ и СДС за предстоящите европейски избори на 26 май.\"Тези избори стават важни не заради властта, или колко хора ще вкараме в ЕП, а стават важни, защото действително много троянски коне ще влязат в ЕП\", каза още Борисов.Той коментира и решението на ръководството на БСП Сергей Станишев да не бъде в листата за европейските избори. \"Нашите опоненти вече нямат нищо общо с европейските социалисти. Това ще бъде тълкуванието навън. И когато той отива да представя европейски социалисти за висши постове всеки може да каже: \"Абе, ти в България не беше сложен в листата, а идваш тук да помагаш\", каза Борисов.\"Бях сигурен, че Иво Христов ще е в листата, защото гледах как се гледат с Нинова онзи ден и как правят КСНС само с цел да се говори нещо по темата\", каза още той по повод на включването в листата на БСП на съветника на президента.\"По всяка една тема показахте компетентност и няма шанс по нито една тема никой да ви надбори или да излезе по-добре подготвен. Затова съм сигурен, че ще започват и ще свършват с апартаменти и подобни тераси. Ние \"шамарите\" си ги изядохме. Нашите уроци си ги научихме. Всички са наясно на какво най-много реагират хората и, че това не трябва да го допускаме\", коментира Борисов.Преди седмица партията избра за слоган на евровота – „Европа ни чува“.От ГЕРБ залагат на най-малко 7 евродепутати в бъдещия Европарламент.", "date": "2019.04.14", "title": "ГЕРБ и СДС представиха платформата за евроизборите"}
{"url": "https://www.novinite.bg/articles/174077/Stanishev-otsastva-ot-listata-na-BSP-za-evrovota-savetnikat-na-prezidenta-Ivo-Hristov-e-chetvarti", "text": "Сергей Станишев не е включен в листата на БСП за предстоящите евроизбори. Очаква се Националният съвет на партията да реши окончателно как ще изглежда тази листа, за водач на която още миналия месец беше определена Елена Йончева.Изпълнителното бюро на БСП предлага второто място в листата да бъде за Деница Златева, третото място е определено за Янаки Стоилов, а четвъртото за съветника на президента Иво Христов.Лидерът на Партията на европейските социалисти Сергей Станишев определи ситуацията като: „Един голям подарък за ГЕРБ\".„Мисля, че всички виждат с невъоръжено око, че има очевидно тенденция за превръщането на БСП във вождистка партия, в ГЕРБ номер 2. Въпросът е дали българите искат такава алтернатива и такава БСП“, беше лаконичният коментар на лидера на ПЕС.Георги Божинов, член на Националния съвет на БСП, ще настоява обаче за нова процедура:„Когато водачът на листата не е член на партията, първото следващо място, което трябва да отделим за коалиционен партньор или за гражданска квота, е шесто. Трябва да има четири знакови имена за партията професионалисти, които да застанат след водача. Всичко друго за мен е неудовлетворително. Янаки е стойностен човек. Сергей Станишев е качествен и стойностен човек. В партията има такива хора и те трябва да намерят място в тази четворка, за която говоря“.Досегашният евродепутат Петър Курумбашев оттегля своето участие, след като лидерът на БСП Корнелия Нинова му е предложила деветото място в листата. Според Курумбашев то е неизбираемо. На негово място се предлага Велизар Енчев - лидер на партия „Българска пролет“ и партньор на БСП.Велизар Енчев коментира преди Националния съвет:„Не, не ме притеснява, но смятам, че Сергей Станишев не може да бъде в листата, ако подкрепя Истанбулската конвенция и ако е за Пакта за миграция“.„Иво Христов е номинация на Изпълнителното бюро. Щом като е в листата, съвсем нормално е да е разговаряно с него, да са водени преговори. Сами разбирате, че БСП не е като ГЕРБ, в който да събират своите членове и да им показват 17 човека и те всички да ръкопляскат бурно. При нас има дебати, начин на гласуване, разменят се мнения, така че считам, че предстои един много сериозен дебат така, както е било винаги в партията“, коментира депутатът от левицата Драгомир Стойнев.„За мен най-важната кауза си остава успехът на мандата на Румен Радев. Това е най-важната национална кауза, тъй като президентът е основният контрапункт срещу пълзящата автокрация в държавата, а БСП е единствената опозиция. Нормално е да приема“, каза от своя страна съветникът на президента Иво Христов.Вяра Емилова, член на Изпълнителното бюро на БСП, коментира пред БНР:„Христов се явява в листата като наше предложение на четвърто място, гражданска квота. Той е доказан авторитет в президентската институция. Предложен е също и от много партийни организации в цялата страна, едни от най-големите партийни организации Пловдив и София. Той е работил дълги години в Националния съвет на Българската социалистическа партия“.Хората под 40 години съставляват 47% от листата, а средната възраст на листата е 45 години, допълни Емилова в предаването „Неделя 150“ по „Хоризонт“:„Новите лица в нашата листа, различни от предния път, са 16. Можем да кажем, че излизаме пред обществото и пред Националния съвет с нова листа и доста добре професионално представена. В нея има различни професионални представители като журналисти, представителство на правните науки, икономика и финанси, транспорт политология, медицина, външна политика, международни отношения, спорт, екология. Хората, които присъстват в тази листа, имат една единствена цел -- да защитават конкретните политики, които са в проекта „Визия за България“. Не на последно място, когато отидат в Европа, преди всичко да се грижат за националните интереси. Мисля, че в тази насока листата е балансирана и тя не затваря подкрепата отвън. За подкрепата отвътре имаме имена като Янаки Стоилов, Деница Златева, Румен Гечев - това са хора, които са се доказани в партията и биха получили нейната широка подкрепа“.„Ние сме подкрепили Сергей Станишев много пъти. Последната подкрепа, която дадохме за него, беше на конгреса като президент на ПЕС. Решението оттук нататък ще бъде на Националния съвет дали Сергей Станишев да попадне в тази листа или не“.", "date": "2019.04.14", "title": "Станишев отсъства от листата на БСП за евровота, съветникът на президента Иво Христов е четвърти"}
{"url": "https://www.novinite.bg/articles/174079/Maya-Manolova-za-parka-Karshiyaka-v-Plovdiv-Shte-seziram-prokuraturata-pri-nerednosti", "text": "Омбудсманът Мая Манолова ще поиска пълна проверка за това кой, как и защо е издал разрешителните за строеж в парка зад парк-хотел „Санкт Петербург“ в кв. „Кършияка“, гр. Повдив и в зависимост от резултатите ще сезира прокуратурата. Това стана ясно днес на среща между обществения защитник и граждани, които се борят срещу унищожаването и застрояването на зелените площи в парка. Те настояват Община Пловдив да си върне обратно собствеността на парка и да запази статута му, да се възстановят и облагородят зелените площи, както и публично да се обяви кой е виновен за изсичането на дърветата в него. Миналия петък представители от инициативния комитет се срещнаха с омбудсмана в институцията, за да подадат жалба и да я поканят на протеста си. „След направена проверка на кадастралната карта от институцията на омбудсмана за това как изглежда имота в нея, какво се предвижда по общия устройствен план и какви са намеренията по подробния устройствен план, мога да кажа, че е имало опит да се промени предназначението на парка – от зелена площ да стане обслужващо строителство, т.е. да бъде застроен“, каза Манолова пред журналисти. Тя обяви, че предстои проверка на всички документи в Община Пловдив по случая и изпращане на съответни препоръки, за да се отбележи, че „паркът е парк и не трябва да се правят опити за промяна на предназначението му“. По думите й ще бъдат проверени и Община Пловдив, и Министерство на отбраната, тъй като два обекта, които са тяхна собственост – обществена тоалетна и подземни бункери, „мистериозно“ са изчезнали от кадастралната карта. „Смятам, че общината и държавата трябва да направят всичко възможно, за да защитят собствеността си в този парк. Държавата през Министерство на отбраната е собственик на подземно съоръжение, общината също е съсобственик в този парк. Ако процедурата за окончателно одобряване на общия устройствен план и на подробния такъв каже, че това място ще бъде единствено и само зелена площ, това много съществено ще повлияе на цената, на която общината ще си откупи парка“, заяви Манолова и допълни, че ако държавата и общината си свършат работата, цената за данъкоплатците няма да бъде висока. Институцията на омбудсмана ще поиска и пълна проверка за начина, по който са отрязани безобразно 67 дървета – дали кметът на Пловдив е изпълнил своите ангажименти по чл. 63 от Закона за устройство на територията и дали в публичния регистър, който трябва да има Община Пловдив за всички паркове, зелени площи и дървесна растителност, са били надлежно отбелязани отсечените дървета. „Днес гражданите на Пловдив показаха на всички българи как не трябва да се примиряват с безобразията и вандалщината, как трябва да защитават правата си, как трябва да защитават средата, в която живеят децата им и всички деца на Пловдив“, обяви омбудсманът пред протестиращите. Според нея половината битка вече е спечелена, единствено и само благодарение на техните усилия и организация да повдигнат въпроса и да търсят отговори.", "date": "2019.04.14", "title": "Мая Манолова за парка „Кършияка“ в Пловдив: Ще  сезирам прокуратурата при нередности"}
{"url": "https://www.novinite.bg/articles/174074/Borisov-V-listata-na-BSP-sa-shpionin-DS-shpionin-DS", "text": "Мислех да не идвам, но ви гледах - харесахте ми! Знаехте, че когато ние сме в залата, интересът е към нас, но като ви видях, реших да ви кажа колко сте добри. Сега разбирам защо листата на БСП са: шпионин , Държавна сигурност, шпионин, Държавна сигурност!Това заяви лидерът на ГЕРБ и премиер Бойко Борисов пред форума на ГЕРБ. Според него в червената листа имало много Троянски коне, които ще отидат в ЕП.\"От листата на БСП само един човек, който нещо разбира от европейска работа, и това е Деница Златева\", посочи премиерът.Без Станишев в листата, БСП няма нищо общо с европейската левица, наблегна той и подчерта, че Станишев е най-викопоставеният българин в европейските структури.\"Няма кой да ни надбори, те ще започват с апаратменти и ще свършват с тераси\", подчерта Борисов.\"Бях сигурен, че Ива Хростов ще влезе в листата, като видях какви погледи си мятаха двамата с Нинова на КСНС\", каза Борисов.", "date": "2019.04.14", "title": "Борисов: В листата на БСП са шпионин, ДС, шпионин, ДС"}
{"url": "https://www.novinite.bg/articles/174045/Akcioneri-na-Facebook-sa-poiskali-ostavkata-na-Mark-Zukarbarg", "text": "Акционери на компанията Facebook отново са поискали на годишното събрание на акционерите да бъде обсъдена оставката на основателя на социалната мрежа Марк Зукърбърг от поста „председател на съвета на директорите“ и промяна на структурата на компанията, съобщават изданието Business Insider.По данни на медията, в документи, изпратени до Комисията по ценни книжа, компанията е уведомила, че ежегодното събрание на акционерите ще бъде проведено на 30 май и е потвърдила предложенията на инвеститорите, които ще бъдат подложени на гласуване, съобщава БГНЕС.В две от осемте предложения за обсъждане се иска промяна на структурата на компанията и назначаване на „независим председател“. Изданието отбелязва, че шансът да бъде прието такова нещо е изключително малък, тъй като Зукърбърг е собственик на повече от 50% от акциите на компанията.През лятото на миналата година инвеститорите на Facebook приеха мерки, с които поискаха оставката на основателя на социалната мрежа от позицията „председател на съвета на директорите“. Според Business Insider, след серията от скандали, свързани с намесата в изборите и изтичане на данните на потребители, повечето акционери са се изказали в полза на уволнението на Зукърбърг и поискали на негово място да бъде назначен независим кандидат.Изданието отбелязва, че предложението на инвеститорите е било отхвърлено няколко пъти, тъй като Зукърбърг и близките му сътрудници притежават акциите, които им дават право на по-голям брой гласове.Компанията Facebook попадна в центъра на политически скандал в САЩ. Медии съобщиха, че работещата за президента Доналд Тръмп по време на кандидат-президентската му кампания фирма Cambridge Analytica незаконно е получила данните на 50 милиона потребители на Facebook. Въз основа на събраната информация са били оценени политическите предпочитания на избирателите и им е била показвана реклама, която пряко попадала в зоната на техния интерес.", "date": "2019.04.14", "title": "Акционери на Facebook са поискали оставката на Марк Зукърбърг"}
{"url": "https://www.novinite.bg/articles/174056/Zasilenoto-policejsko-prisastvie-v-Gabrovo-ostava", "text": "Близо 2000 души се събраха на площада пред общината снощи. По този начин се оправдаха очакванията за масов протест, но не и за включването на демонстранти от други градове.Засиленото присъствие на полиция и жандармерия в града остава. Охраняват се подходите към ромските къщи, въпреки че повечето от тях вече са празни. Полицията задържа отговорните, но малко след това те бяха освободени. Това предизвика сериозно напрежение в областния град - стотици жители излязоха на протест на 10 април и дори се опитаха да нахлуят в сградата на местното следствие.Случаят стана повод и за коментар от страна на лидера на \"Воля\" Веселин Марешки, според който скандалът в Габрово е инсценировка, за да се вдигне \"позасъхналият\" рейтинг на Каракачанов. Той настоя военният министър да се извини на целия български народ. Малко след това стана ясно и че тримата роми остават в ареста за постоянно. Спрямо тях са повдигнати обвинения за побой и нанасяне на лека телесна повреда.Така се стигна и до подаването на оставка от страна на шефа на полицията в Габрово в града по искане на премиера Бойко Борисов.", "date": "2019.04.14", "title": "Засиленото полицейско присъствие в Габрово остава"}
{"url": "https://www.novinite.bg/articles/174046/Uspeshno-razvivat-priklyuchenskiya-turizam-v-Yugozapadna-Balgariya", "text": "\r\nКомбинация от спускания по бързите води на река Струма с конна езда или маунтинбайк. Планински преходи през труднодостъпни върхове и живописни долини. Това са само малка част от възможностите, които се предлагат като приключенски туризъм в Югозападна България.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.04.14", "title": "Успешно развиват приключенския туризъм в Югозападна България"}
{"url": "https://www.novinite.bg/articles/174072/Mareshki-vyarva-che-Volya-e-alternativa-na-statukvoto", "text": "Усещаме прилива на симпатизанти от разочарованите от така самонареклите се „Обединени патриоти“ и от разединената команда в така самонареклите се десни около ДСБ, които са в коалиция с някакви либерали. Виждаме прилив, естествено, от разочарованите от скандалите около ГЕРБ. След днешната дата ще бъдат още повече и разочарованите от БСП.Това каза за БНР лидерът на „Воля“ и водач на евролистата на партията Веселин Марешки в коментар на социологическите прогнози, че формацията му може да излъчи представители в следващия ЕП. Той обясни:„Основното е, че на тези избори ние сме единствената алтернатива на цялото статукво. След като приключиха регистрациите, се видя, че са регистрирани само такива, които са управлявали и са част от статуквото и провала на управлението, който е направил България бедна и корумпирана и има една алтернатива – „Воля - българските родолюбци“. Само ни остава отговорната задача да убедим все повече хора, че сме различни, че сме успели, преди да влезем в политиката - за разлика от много други и знаем как да поправим бързо щетите в управлението.Абсолютно незаконно е да се излъчват предизборни клипове преди на началото предизборната кампания, категоричен бе в предаването „Неделя 150“ политикът, който може да бъде видян в ТВ-клипове, които, според него, нямат „нищо общо с предизборна агитация“:„Това е консултирано много добре с нашите юристи и с юристите на всички медии. Рекламни клипове на нашата на нашата партия – платена реклама в рекламните блокове. Политическа реклама, а не предизборна. От 26-и април ще започне агитацията и тогава нашите клипове ще имат съвсем друг вид!“.От \"Воля\" са убедени, че излизат със силна програма за евроизборите заради прагматичния си опит„Идваме от един успешен бизнес и знаем как да решаваме въпросите бързо и сега, а не да ги отлагаме във времето. Това разминаване между институциите и гражданите, тази ниша и тази дупка я запълваме ние. Казваме: „Да, можем и знаем и най-вече имаме смелостта да го направим“. Аз не мисля, че хората, които са се изреждали във властта, са неможещи и незнаещи, само че, когато отидат там, дали от страх, че ще им вземат терасите и апартаментите, че ще ги осветят или нещо друго, нямат смелостта да покажат своите знания и умения“.", "date": "2019.04.14", "title": "Марешки вярва, че \"Воля\" е алтернатива на статуквото"}
{"url": "https://www.novinite.bg/articles/174058/9-dushi-sa-raneni-v-katastrofi-prez-izminaloto-denonoshtie", "text": "9 души са ранени при 8 тежки катастрофи в страната през изминалото денонощие, съобщиха от пресцентъра на МВР. В столицата са регистрирани 3 тежки пътни инцидента, при които има четирима ранени и 18 леки катастрофи. От началото на годината са станали 1484 пътнотранспортни произшествия, при които са загинали 125 души, а 1873 са ранени. Данните за 2019 г. са динамични и не се считат за окончателни. При сравнение с реалните данни за загиналите (131) през същия период на 2018 г. се отчитат 6 по-малко загинали участници в движението по пътищата през 2019 г.", "date": "2019.04.14", "title": "9 души са ранени в катастрофи през изминалото денонощие"}
