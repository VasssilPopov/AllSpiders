{"url": "https://www.novinite.bg/articles/179235/Dneven-horoskop-za-sabota", "text": "Ще се почувствате отлично, ако покажете уважението и подкрепата си към своя партньор и заедно планирате утрешния ден.Ден за действие и работа. Бъдете активни, бъдете предприемчиви бъдете смели, защото много неща вас чакат. Енергия ще имате в изобилие, не я прахосвайте за дребни, незначителни неща.Доста ще сте напрегнати днес и така може да объркате всичко, с което сте се захванали. Бъдете по-премерени в думите си, че може да загубите някой приятел, заради недомислие. Вижте повече на: ", "date": "2019.08.17", "title": "Дневен хороскоп за събота"}
{"url": "https://www.novinite.bg/articles/179270/The-Independent-Britancite-ne-iskat-Brekzit-bez-sdelka-na-31-oktomvri", "text": "Британците решително отхвърлят идеята на премиера Борис Джонсън да изведе страната от Европейския съюз без сделка, пише вестник „The Independent”, цитиран от „Фокус“. Данните са от проведена от изданието анкета.Допитването подкопава претенците на Джонсън, че има обществена подкрепа за плана си за Брекзит.Само 34% от запитаните отговарят, че искат министър-председателят да изпълни обещанието си да осъществи Брекзит до 31 октомври, ако това е нужно.От друга страна 49% от попитаните граждани на Великобритания настояват той да забави или да отмени изцяло излизането на страната от структурите на ЕС, или да проведе нов референдум. Анкетата също така показва, че обществеността на острова не смята, че премиера може да се споразумее със съюза за нова сделка, като само 19% от попитаните са на мнение, че това е възможно.Освен това, според анкетираните Брекзит трябва да бъде поверен на парламента, вместо той да бъде изключван от преговорите.", "date": "2019.08.17", "title": "The Independent: Британците не искат Брекзит без сделка на 31 октомври"}
{"url": "https://www.novinite.bg/articles/179243/Evropa-se-opitva-da-nameri-reshenie-na-problemite-s-elektricheskite-skuteri", "text": "От Париж до Берлин европейските градове търсят решения за двуколесното явление, което бързо преобразява градския пейзаж в световен мащаб: електрическите скутери.Защитниците им ги считат за скок към бъдещето, освежаващ, основан на електронно приложение начин да профучиш от Лувъра до Айфеловата кула, без да произвеждаш замърсяване, което задавя планетата, пише БТА.„Глупости!”, казват критиците, като посочват растящия брой наранявания и дори смъртни случаи, в които са замесени електрически скутери. Те порицават това ново неудобство за пешеходците, колоездачите и шофьорите, които вече се борят за ограниченото пространство по градските улици. От другата страна на океана, американските градове също се борят да контролират компаниите, които дават под наем превозните средства и да опазят невредими водачите им.Ето какво правят някои европейски държави по въпроса:В понеделник френското правителство, което подготвя нови правила, се срещна с жертви на инциденти със скутери. Само в Париж има повече фирми за скутери под наем, отколкото в целите Съединени американски щати, според юнско изследване, и най-малко 20 000 кръстосват по историческите му улици.Повечето са наети чрез мобилно приложение скутери, които вземаш и оставяш, където пожелаеш и това е особено привлекателно за туристи и младежи. Но групи на пострадали от скутери казват, че тези ползватели не познават френските правила за движение по пътищата и не винаги могат да бъдат държани отговорни за инциденти. Тази година в Париж беше убит водач на скутер, а ранените са десетки.", "date": "2019.08.17", "title": "Европа се опитва да намери решение на проблемите с електрическите скутери"}
{"url": "https://www.novinite.bg/articles/179283/Italianskata-prokuratura-zapochna-razsledvane-sreshtu-Mateo-Salvini", "text": "Италианската прокуратура започна разследване за предполагаемо отвличане и злоупотреба с власт срещу крайнодесния вътрешен министър и вицепремиер Матео Салвини. Поводът – отказът му да допусне кораб със спасени в морето мигранти до пристанищата в Италия, съобщават АФП и БГНЕС.„Спасителният кораб „Оупън армс“ е на котва само на километър от южни италиански остров Лампедуза със 134 мигранти на борда включително 30 деца”, посочва прокурорът на Сицилия в официалните документи, изпратени до централата на бреговата охрана в Рим.Полицията е иззела официални разпечатки на разговорите между вътрешното министерство и спасителните служби, за да изясни кой точно е издал нареждането за блокиране на достъпа до пристанищата на плавателните съдове с мигранти.Изземването на документи става само ден, след като бреговата охрана е предприела безпрецедентна стъпка – да напише писмо до Салвини, в което посочва, че „няма никакви пречки корабът с мигранти да влезе в пристанището незабавно“.", "date": "2019.08.17", "title": "Италианската прокуратура започна разследване срещу Матео Салвини"}
{"url": "https://www.novinite.bg/articles/179284/Moshtna-burya-udari-Istanbul", "text": "Мощна буря удари Истанбул и предизвика мащабни наводнения, съобщават АФП и БГНЕС. Проливните дъждове превърнаха множество улици в турския мегаполис в реки и причиниха истински транспортен хаос. Наводнен е и историческия закрит пазар „Капалъ чарши“.Заради дъжда за кратко бяха спрени фериботните връзки между азиатската и европейската част на града. От кметската управа издадоха предупреждение към гражданите да бъдат внимателни заради лошото време.Проливният дъжд продължи около два часа като сериозно засегна историческата „Капалъ чарши“ – един от най-старите закрити базари в света, където много от собствениците заявиха, че магазините им са наводнени.По улиците във водния капан бяха хванати множество автомобили, чийто шофьори бяха спасявани от екипи на пожарната. В един от истанбулските квартали кола падна в огромна яма, отворила се насред пътното платно заради дъждовете. ", "date": "2019.08.17", "title": "Мощна буря удари Истанбул"}
{"url": "https://www.novinite.bg/articles/179278/Dvama-zapodozreni-za-pojara-na-Evbeya", "text": ", пише електронното издание на гръцкия вестник Kathimerini, цитирано от „Фокус“.Служители на специалната секция за палежи на гръцката противопожарна служба получиха достъп до телефонните записи на .Разследващите се стремят да установят дали алибито на заподозрения, че той не е бил в района по време на пожара, ще се потвърди. Властите също така разследват .", "date": "2019.08.17", "title": "Двама заподозрени за пожара на Евбея"}
{"url": "https://www.novinite.bg/articles/179265/8-dushi-sa-zaginali-pri-pojar-v-hotel-v-Odesa", "text": "\r\n8 души загинаха, а други 10 – бяха ранени, при пожар в хотел в пристанищния украински град Одеса в събота сутрин, съобщава АФП.\r\n\r\n\r\n\r\n\r\n\r\n", "date": "2019.08.17", "title": "8 души са загинали при пожар в хотел в Одеса"}
{"url": "https://www.novinite.bg/articles/179236/Slancheva-sabota", "text": "Днес ще преобладава слънчево време. По-съществени увеличения на облачността ще има над източната половина от страната и планинските райони и на отделни места там след обяд ще превали и прегърми. Ще духа слаб до умерен вятър от север-северозапад. Максималните температури ще са между 25° и 30°. В планините ще преобладава слънчево време. След обяд ще се развива купеста облачност и на отделни места главно в централните масиви ще превали и прегърми. Ще духа умерен вятър от север-северозапад. Максималната температура на височина 1200 метра ще е около 18°, на 2000 метра – около 11°.По Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28°. Температурата на морската вода е 26-27°. Вълнението на морето ще е 1-2 бала, след обяд на места по южното крайбрежие и временно до 3 .На 17.08.2019 слънцето ще изгрее в 06:35 часа и ще залезе в 20:26 часа. Продължителност на деня 13:51 часа.На 17.08.2019 луната ще изгрее в 21:43 часа и ще залезе в 08:06 часа. Осветеност на диска в 0h UT 98 %. Фаза на луната: след пълнолуние преди последна четвърт.", "date": "2019.08.17", "title": "Слънчева събота"}
{"url": "https://www.novinite.bg/articles/179240/9-ot-naj-bogatite-biznesmeni-sa-izgubili-18-miliarda-dolara-za-den", "text": "Деветте най-богати бизнесмени в света заедно са загубили около 18 милиарда долара в сряда, съобщи Forbes, позовавайки се на рейтинги, актуализирани в реално време.Изданието обясни рязкото понижение на богатството им с падането на американските акции, след като в сряда индексът на Dow Jones отбеляза най-големия си спад през 2019 година.Лидерът в списъка на Forbes е Джеф Безос, който е загубил 3,5 милиарда долара. Шефът на Facebook Марк Зукърбърг се е разделил с 3,2 милиарда, а изпълнителният директор на LVMH Бернар Арно – с около 3 милиарда.Според изданието, спадът на акциите не се е отразил на състоянието само на един бизнесмен - бившият кмет на Ню Йорк Майкъл Блумбърг.В началото на август, поради спад на финансовите пазари, 500-те най-богати бизнесмени в света загубиха близо 118 милиарда долара. Тогава изданието Bloomberg обясни резкия срив в изострянето на търговските отношения между Китай и Съединените щати.", "date": "2019.08.17", "title": "9 от най-богатите бизнесмени са изгубили 18 милиарда долара за ден"}
{"url": "https://www.novinite.bg/articles/179241/Nad-3-000-neaktivni-hora-sa-privlecheni-prez-yuli-za-registraciya-v-byurata-po-truda", "text": "Общо 3 017 неактивни, т. е. хора, които не са били нито заети, нито учещи, и не са търсили работа, са се регистрирали в бюрата по труда през юли, показват данните на Агенцията по заетостта.От началото на годината служителите са активирали 17 328 души чрез организиране на информационни събития, срещи със завършващите образование, активни действия на кариерните центрове, на трудовите посредници и експертите активиране, както и чрез работата на младежки, ромски, трудови медиатори и др.През юли 2019 г. регистрираните безработни в бюрата по труда са общо 172 643, като се наблюдава леко увеличение спрямо юни - с 2 984 души. Нарастването е обусловено както от намаляващото търсене на кадри за сезонни дейности, така и от ефекта на кампанията на Агенцията по заетостта по активиране на нетърсещите работа или обучение лица в трудоспособна възраст. В сравнение със същия месец на 2018 г. безработните в бюрата по труда са с 13 191 по-малко.Равнището на регистрирана безработица през юли се установява на 5.3 на сто. Агенцията по заетостта отчита леко нарастване от 0.1 процентни пункта спрямо предходния месец и спад от 0.4 процентни пункта на годишна база. През юли новорегистрираните безработни са 24 874. Дейността на бюрата по труда продължава да обхваща все повече заети, учещи и пенсионери, сред които работодателите също разчитат да намерят своите кадри.Нови 670 души от тези групи са регистрирани през месеца като търсещи работа. Постъпилите на работа през юли са 15 226 безработни, като 92 на сто от тях са устроени в реалната икономика. Други 394 души от групата на пенсионерите, учащите и заетите, също са намерили своето ново работно място.На субсидирани работни места през месеца са устроени 1 215 души: 669 - по програми и мерки за обучение и заетост и 546 - по схеми на Оперативна програма \"Развитие на човешките ресурси\". През юли в различни форми на обучения за възрастни, финансирани както от държавния бюджет, така и от Европейския социален фонд, са обхванати нови 669 безработни.Завършилите обучения през месеца са общо 3 925 безработни. Заявените работни места на първичния пазар на труда през юли са 15 350, като 76.4 на сто от тях са в частния сектор. Най-голям дял свободни работни места са заявени в преработващата промишленост (30.5 на сто), търговията, ремонта на автомобили и мотоциклети (14.3 на сто), административните и спомагателните дейности (10.3 на сто), образованието (9.6 на сто), хотелиерството и ресторантьорството (7.2 на сто). Сред най-търсените групи професии и през юли са: преподаватели; работници в добивната и преработващата промишленост, строителство и транспорт; оператори на стационарни машини и съоръжения; персонал, зает в сферата на персоналните услуги (бармани, сервитьори, готвачи, камериери и др.)", "date": "2019.08.17", "title": "Над 3 000 неактивни хора са привлечени през юли за регистрация в бюрата по труда"}
{"url": "https://www.novinite.bg/articles/179261/Poreden-den-na-protest-kraj-Shishmanci", "text": "\r\nНа шестия ден след запалването на сметището край Шишманци все още тлеят единични огнища. Второ денонощие задимяване на района няма. За пореден път обаче на пътната отсечка към предприятието се събраха жители на няколко населени места, за да настояват за безопасна работа на завода за отпадъци.\r\nТе настояват заводът за отпадъци край Шишманци да работи при стриктно спазване на мерките за безопасност. Протестиращите искат и референдум, на който да се реши бъдещето на завода.\r\n\r\n\r\n\r\n\r\n ", "date": "2019.08.17", "title": "Пореден ден на протест край Шишманци"}
{"url": "https://www.novinite.bg/articles/179268/Povdigat-tri-obvineniya-na-predpolagaemiya-ubiec-na-deteto-v-Sotirya", "text": "Родителите на 21-годишния Мартин Трифонов, обвинен в изнасиливане и убийство на 7-годишно момиченце край Сливен, са знаели какво е извършил. Майка му е помогнала да си събере багажа, преди да избяга в гората над село Сотиря. Това твърдят част от доброволците, участвали в издирването му. Ден след залавянето на младия мъж, местните още са в ужас от трагедията. По-късно днес на Трифонов ще бъдат повдигнати три обвинения – за блудство с малолетно лице, за изнасилване на непълнолетно лице и за убийство по особено жесток и мъчителен начин на непълнолетно лице.Мартин Трифонов – предполагаемият убиец на 7- годишното дете в село Сотиря, остава в болницата в Сливен, под охрана. На този етап от Прокуратурата посочват, че задържаният не е дал обяснение. Мотивите за извършването на бруталното престъпление също остават неясни.Малко след ареста на мъжа хората в селото продължават да недоумяват как човек без психични заболявания и без да е употребил алкохол и наркотици, каквито данни разпространиха от МВР, може да посегне на дете.„Ще отнеме доста време, докато хората в селото се успокоят. Писмени жалби срещу Мартин не сме получавали. Когато има напрежение, трябва да се пише до кмета и да се звъни на 112. Когато се подаде сигнал на спешния телефон, тогава може да се вземе под внимание и органите на реда да си свършат работата”, коментира кметът на селото Димчо Георгиев. NOVA предаде интересен феномен в петък, когато течеше операцията по залавянето на заподозрения. Оказва се, че докато МВР го издирва над 10 часа, доста хора от село Сотиря са го видели.„Видях го, беше при мен. Той дойде у нас и му дадох да се нахрани. Понеже е беден, реших да направя добро. Всичко това се случи около 14 часа. Не знаех, за случилото се. Ако бях наясно щях да го хвана”, обясни Мими.„Ударих го 2-3 пъти и го вързах за едната ръка с въже. Успя да избяга обаче, подгоних го, но не можах да го настигна. Тогава се обадих на полицията”, разказа Ганчо.„Имам впечатление от него от доста дълго време. Той се изхранва предимно с дребни кражби. Краде от домовете на възрастни хора. Често обитава къщи, в които няма собственици или са изоставени”, каза Диян Вълчев.  ", "date": "2019.08.17", "title": "Повдигат три обвинения на предполагаемия убиец на детето в Сотиря"}
{"url": "https://www.novinite.bg/articles/179260/Kakav-e-psihologicheskiyat-profil-na-predpolagaemiya-ubiec-na-deteto-v-Sotirya", "text": "Заподозреният за убийството на 7-годишното момиченце в Сотиря е психопат. Психопатията се води психично разстройство. Това каза психиатърът д-р Цветеслава Гълъбова в ефира на Нова телевизия.\"Психопатите са хора, които не желаят да се съобразяват с писаните и неписани норми. Могат да бъдат рационално интелигентни, но могат и да не бъдат. Задължително обаче те емоционално не са интелигентни. В случая имаме един примат. Едно изключително примитивно същество, което живее на нагони и инстинкти. Той няма никакви вътрешни спирачки. Не е научен да се съобразява с нищо. Не е научен да се самоконтролира, не е научен на труд, не е образован. Този човек е изпуснат от самото начало. На 21 години има стабилен стаж като криминално проявен, като затворник”, обясни тя.  Според нея той разбира какво е извършил. „Той обаче не е способен на съчувствие, на съпричастност, на емпатия. Те са емоционално много студени хора. Те осъзнават чисто рационално какво са направили, т.е. могат да носят наказателна отговорност, но не могат да изпитват съчувствие и състрадание. Тези неща, те не ги правят в състояние на афект”, обясни д-р Гълъбова.По думите й профилът на Мартин Трифонов съвпада с този на Илиян Здравков, който уби Вероника във Велико Търново и убиеца на Виктория Маринова - Северин Красимиров.  ", "date": "2019.08.17", "title": "Какъв е психологическият профил на предполагаемия убиец на детето в Сотиря?"}
{"url": "https://www.novinite.bg/articles/179263/Nov-sluchaj-na-afrikanska-chuma-v-Smolyanska-oblast", "text": "Положителна проба за африканска чума по свинете /АЧС/ е установена при глиган, намерен в района на Държавното горско стопанство - Хвойна, съобщиха от Областната администрация в Смолян.Това е третото за област Смолян огнище на АЧС след регистрираните досега 9 положителни проби от мъртви диви прасета, открити край с. Змеица, общ. Доспат и в Държавното ловно стопанство \"Извора\" край Девин. В понеделник предстои да бъдат разпоредени мерки относно инфектираната зона на територията на ДГС- Хвойна.", "date": "2019.08.17", "title": "Нов случай на африканска чума в Смолянска област"}
{"url": "https://www.novinite.bg/articles/179267/6-jertvi-na-patya-za-izminaloto-denonoshtie", "text": "Шестима са загинали, а 37 човека са ранени при 26 пътни катастрофи в страната през изминалото денонощие. Това съобщиха от пресцентъра на МВР. В София са регистрирани две тежки и 35 леки пътнотранспортни произшествия, двама са пострадали.", "date": "2019.08.17", "title": "6 жертви на пътя за изминалото денонощие"}
{"url": "https://www.novinite.bg/articles/179239/600-miliona-leva-godishno-shte-sa-prihodite-ot-tol-sistemata", "text": "Oколо 600 млн. лв. се очакват като доходи от тол системата. Това каза професор Олег Асенов от Националното тол управление на пресконференция в Научноизследователския строителен институт.\"Законът казва, че до 1 март трябва да стартираме системата с плащанията. Тарифата, която сме заложили, е последната тарифа, която е обсъждана на обществения съвет\", заяви Асенов и добави, че до момента е направено и първото плащане за системата. \"Плащането е в размер на 50% от сумата\", поясни професорът.\"В момента, в който сме готови, веднага ще стартираме процедурата за оперативна съвместимост\", добави той и напомни, че новата система ще помогне на превозвачите да направят анализ на тарифите и стойността на превозите. \"Например, при комбинирано пътуване за 368 километра се плащат 73 лева\".", "date": "2019.08.17", "title": "600 милиона лева годишно ще са приходите от тол системата"}
{"url": "https://www.novinite.bg/articles/179264/25-dushi-sa-se-udavili-u-nas-samo-za-5-meseca", "text": "Средно по 2 случая на смърт от удавяне на 100 000 души население са регистрирани у нас, показват данни от анализ на Евростат за тенденциите в ЕС от смърт при удавяне или потапяне през 2018 г. Чисто математически това означава, че при 7 млн. души население, у нас през миналата година хипотетично е имало около 140 случая на смърт от удавяне. Само за първите 5 месеца на тази година (до 1 юни) у нас е имало около 25 инцидента с фатален край от удавяне. Според експерти от Водноспасителната служба на БЧК лятото е сезонът пик от удавяния,като трите основни причини за удавянията са следните: непознаването на опасностите при къпане и плуване; неумението да се излезе от опасни ситуации, възникнали във водата, както и незнанието да се помогне на човек, който се дави.Освен това други рискови фактори, с които задължително трябва да се съобразяваме при влизането във вода са: абсолютна забрана на алкохол и наркотици при къпане и плуване - според експертите и в двата случая хората губят реална представа за опасностите и надценяват собствените си сили и възможности. Категорична е и забраната за плуване и къпане след обилно хранене - в подобна ситуация охлаждането на тялото и налягането на водата върху стомаха могат да предизвикат прилошаване, повръщане и дори загуба на съзнание, а попадането на стомашно съдържимо в дихателните пътища, води до задушаване и удавяне. Мозъкът е най-уязвимия орган в организма по отношение на кислорода и може да оцелее най-много около 4 минути преди да се появят необратими щети, казват експертите.Анализът отчита още, че мъжете у нас се давят три пъти повече от жените, вероятно подценявайки и пренебрегвайки горните фактори за превенция по време на къпане и плуване. Най-уязвими от фатални водни инциденти си остават децата - по данни на БЧК през последните 5 години (2013-2018 г.) вследствие от удавяния са загивали между 10 и 16 деца. Пикът на фатални инциденти е бил през 2008 г. - 32 удавени деца, както и през 2012 г. - 22 загубени детски усмивки. Случаите на смърт от удавяне в ЕС варират между 5500 6000 през последните години През миналата година е имало над 5500 фатални инциденти с жители на ЕС, причинени от случайно удавяне и потопяване при около 5 милиона смъртни случая регистрирани като цяло. Тези данни отговарят и на средния показател за смърт при удавяне в ЕС от 1,1 на сто на 100 000 жители. Смъртните инциденти с удавяне намаляват всяка година след регистриран пик от над 6000 смъртни случая през 2013 г., отчита Евростат. Сред държавите-членки на ЕС най-високите проценти на смърт от удавяне са регистрирани в Литва и Латвия - с повече от 6 фатални инцидента на 100 000 жители. Други страни с регистрирани високи показатели от смърт при удавяне са още: Естония - 3 случая на 100 хиляди, Исландия и Словакия - по 2,3 случая на 100 хиляди и др.За разлика от тях, най-ниските проценти са регистрирани в Италия, Малта и Португалия - всички по 0,4 смъртни случая на 100 000, както и в Дания - 0,5, Испания - 0,7, Швеция - 1 случай на 100 хиляди и др. Ситуацията при съседите ни е следната: в Румъния - 3 на 100 хиляди, в Гърция - 2,5, в Сърбия и Турция - по 1 случай на смърт от удавяне на 100 хиляди души население.Статистиката за смъртността от случайно удавяне и потапяне по пол показва, че в почти всички страни, за които има данни, смъртността е била по-висока сред мъжете, отколкото сред жените. Изключение е Люксембург, където са били регистрирани 4 смъртни случая от удавяне, 3 от които са били жени.", "date": "2019.08.17", "title": "25 души са се удавили у нас само за 5 месеца"}
{"url": "https://www.novinite.bg/articles/179271/Obvinyaemite-za-atakata-sreshtu-NAP-plashat-s-dela-sreshtu-darjavata", "text": "Обвиняемите за хакерската атака срещу НАП, при която бяха източени и впоследствие публикувани в различни форуми данните на 5 млн. български и чужди граждани, предприеха нова защитна стратегия, заплашвайки държавата, че ще я съдят. За намерението съобщи Георги Стефанов, адвокат на единия от тримата обвиняеми - собственика на фирмата „ТАД груп“ Иван Тодоров. Пред bTV Стефанов заяви, че клиентът му възнамерявал да заведе общо 4 дела. Три от тях щели да бъдат в съда в Страсбург за нарушена презумпция за невиновност. Четвъртото пък щяло да бъде заведено във Вашингтонския арбитражен съд, като искът щял да е за седемцифрена сума, а причината, която ще посочат в него – нарушаване на правото на чуждестранните инвеститори.Абсурдното в ситуацията е, че по документи „ТАД груп“ в България се води дъщерна компания на едноименен холдинг, регистриран през 2014 г. в Нюпорт, Калифорния. В същото време обаче според чуждите търговски регистри основател на въпросния холдинг отново е Иван Тодоров, който обаче явно възнамерява да използва регистрацията в САЩ, за да се изкара чуждестранен инвеститор, за да съди държавата. Абсолютно същия параван използват и за да се опитат да внушат, че фирмата им била абсолютно прозрачна, защото е регистрирана в Щатите. Самият Тодоров в момента е в ареста, след като бе върнат там от Специализирания апелативен съд. Причината е, че магистратите приеха, че допълнителните доказателства срещу него, събрани и предявени от прокуратурата, доказват, че е с висока степен на обществена опасност и трябва да остане зад решетките за постоянно.Междувременно стана ясно и че САЩ са отнели визата му заради обвинението срещу него. Тодоров е подведен под отговорност за подбудителство към кибертероризъм заедно с търговския директор на фирмата си Георги Янков. Според прокуратурата те са склонили хакера Кристиян Бойков да извърши компютърните престъпления, за които ще отговарят пред закона. Според публикации в медиите Тодоров е бил разследван в САЩ през 1997 г. заради скиминг, като с данни, получени от негови ПОС терминали, били пазарувани компютри. От избухването на аферата с източените данни от системата на НАП до сега прокуратурата пусна информация, подкрепена със записи, за дейността на шефовете и хакера от „ТАД груп“. От тях, както и от изявленията на зам. главния прокурор Иван Гешев стана ясно също, че компанията е работила в изключителна близост и за интересите на т.нар. разследващ сайт с връзки с кремълската пропаганда „Биволъ“. На един от декриптираните компютри на Бойков е открита и папка „търсене за бивол“, а според разследващи компанията е работела със сайта и с кръга „Капитал“ на Иво Прокопиев за събирането на предизборни компромати.", "date": "2019.08.17", "title": "Обвиняемите за атаката срещу НАП плашат с дела срещу държавата"}
{"url": "https://www.novinite.bg/articles/179274/Sled-tragediyata-v-Sotirya-Horata-sa-v-ujas", "text": "Родителите на 21-годишния Мартин Трифонов, обвинен в изнасилване и убийство на 7-годишно момиченце край Сливен, са знаели какво е извършил. Майка му е помогнала да си събере багажа, преди да избяга в гората над село Сотиря. Това твърдят част от доброволците, участвали в издирването му. Ден след залавянето на младия мъж, местните още са в ужас от трагедията. По-късно днес се очаква на Трифонов да бъдат повдигнати три обвинения – за блудство с малолетно лице, за изнасилване на непълнолетно лице и за убийство по особено жесток и мъчителен начин на непълнолетно лице. От Окръжната прокуратура в Сливен обявиха, че ще разглеждат мярката за неотклонение на Мартин в понеделник, посочва Това не е първото обвинение за блудство, което прокуратурата повдига на Мартин Трифонов. Той е изтърпявал присъда по това обвинение в затвора в Бургас. По неофициална информация там той е бил сексуално малтретиран. Мартин Трифонов – предполагаемият убиец на 7- годишното дете в село Сотиря, остава в болницата в Сливен, под охрана. На този етап от Прокуратурата посочват, че задържаният не е дал обяснение. Мотивите за извършването на бруталното престъпление също остават неясни. Малко след ареста на мъжа хората в селото продължават да недоумяват как човек без психични заболявания и без да е употребил алкохол и наркотици, каквито данни разпространиха от МВР, може да посегне на дете.„Ще отнеме доста време, докато хората в селото се успокоят. Писмени жалби срещу Мартин не сме получавали. Когато има напрежение, трябва да се пише до кмета и да се звъни на 112. Когато се подаде сигнал на спешния телефон, тогава може да се вземе под внимание и органите на реда да си свършат работата”, коментира кметът на селото Димчо Георгиев. Междувременно вчера се оказа, че докато МВР го издирва над 10 часа, доста хора от село Сотиря са го видели. „Видях го, беше при мен. Той дойде у нас и му дадох да се нахрани. Понеже е беден, реших да направя добро. Всичко това се случи около 14 часа. Не знаех, за случилото се. Ако бях наясно щях да го хвана”, обясни Мими. „Ударих го 2-3 пъти и го вързах за едната ръка с въже. Успя да избяга обаче, подгоних го, но не можах да го настигна. Тогава се обадих на полицията”, разказа Ганчо. „Имам впечатление от него от доста дълго време. Той се изхранва предимно с дребни кражби. Краде от домовете на възрастни хора. Често обитава къщи, в които няма собственици или са изоставени”, каза Диян Вълчев.  Хората в Сотиря се гневят, че Мартин може да признае вината си и, според закона, присъдата му може да бъде намалена с 1/3.Според директора на Държавната психиатрична болница д-р Цветеслава Гълъбова, са необходими спешни законодателни мерки такава възможност да не съществува при такова престъпление. \"Предпочитам с моите данъци да го отглеждаме до живот в затвора, отколкото да излезе след 20 години. Тогава ще е същият, само че по-усъвършенстван\", обясни тя.", "date": "2019.08.17", "title": "След трагедията в Сотиря: Хората са в ужас"}
{"url": "https://www.novinite.bg/articles/179275/Kralev-dade-starta-na-Nacionalniya-shampionat-na-Zatvoren-marshrut-Pista-Sofiya", "text": "Министърът на младежта и спорта Красен Кралев даде старта на ”Гран При София” 2019 – III-ти кръг от Национален шампионат по автомобилизъм на Затворен маршрут и Националния шампионат „Безопасно шофиране\" с надслов “Да опазим бъдещето на децата ни!”.Шампионатът се провежда от 17 до 18 август на ул. „Владимир Вазов“ и ул. „Резбарска“ в столицата. Същинският фокус на събитието е пътната безопасност и кампанията \"Мисия 0\" на Института за пътна безопасност, която е по европейски модел и цели не само намаляване на инцидентите по пътищата, но и към това изобщо да няма жертви.  “За мен е огромна чест да Ви приветствам с „Добре дошли” на националния шампинат по автомобилизъм на Затворен маршрут в град София „Писта София” - Да опазим бъдещето на нашите деца. Много е важно, че нашите най-добри пилоти са лице на кампанията за безопасност по пътищата. Приветствам идеята на организаторите едно толкова голямо състезание да се завърне след 9-годишна пауза и то с подобна кауза”, каза министър Кралев, като добави, че  „Мисия 0” е много амбициозна кампания, която се надява да привлече, колкото се може повече млади хора, за да може наистина пътните инциденти в страната да се сведат до минимум. Спортният министър благодари на най-изявените ни пилоти, които са основните промоутъри на тази кауза.  “Пожелавам на всички състезатели успех и нека направим едно състезание, което да стане традиция в София и да радва столичани, защото знаем, че автомобилният спорт е един от спортовете с най-много привърженици в България”. Красен Кралев получи почетен плакет от председателя на „София Кар Моторспорт” инж. Росен Даскалов за подкрепата на националния шампионат по безопасно шофиране.През двата дни от надпреварата се провеждат безплатни обучения по безопасно шофиране, а кандидат шофьорите могат да се качат на автомобилен симулатор с изкуствен интелект, който следи за правилните реакции и познаването на правилата за движение. По време на „Писта София“ може да видите дрифт демонстрация на професионални атлети, сред които двукратният европейски шампион по дрифт Александър Язов – Матрицата, европейският шампион Тодор Дунев и други. Моторспорт изложение, стънт с мотори, парад на ретро автомобили и супер коли също са част от програмата. На събитието присъстваха още зам.-кмет Дончо Барбалов, Богдан Милчев - член на УС на Института по пътна безопасност, Явор Алексов – основател на Mirafiori, Илия Царски - един от най-титулувани родни автомобилни състезатели, притежаващ 18 шампионски титли в кариерата си, както и най-младият ни шампион по картинг 17-годишният Кристиян Христов.", "date": "2019.08.17", "title": "Кралев даде старта на Националния шампионат на  Затворен маршрут „Писта София”"}
{"url": "https://www.novinite.bg/articles/179277/Resheno-Omanskiyat-fond-se-otkaza-ot-pretenciite-si-sreshtu-Balgariya-za-KTB", "text": "Доказателствата срещу Цветан Василев по \"Делото КТБ\" допринесоха за важно за държавата решение, свързано с източената от укриващия се фараон финансова пирамида. Арбитражният съд във Вашингтон реши окончателно спора между България и Оманския фонд.\r\nНа 13.08.2019 г. Арбитражният трибунал постанови решение по международното арбитражно дело № ARB/15/43, заведено от Държавния резервен фонд на Оман срещу Република България в Международния център за разрешаване на инвестиционни спорове във Вашингтон, съобщиха от Министерството на финансите. В делото ищецът се оплакваше, че действията на българската държава и БНБ във връзка с поставянето на \"Корпоративна търговска банка\" АД под особен надзор, отнемането на лиценза и обявяването й в несъстоятелност, както и отказът й да бъде предоставена ликвидна подкрепа или спасителен план под друга форма, представляват нарушения на Договора за взаимно насърчаване и защита на инвестициите между България и Оман.\r\n\"След като България представи две писмени защити, придружени от експертни становища и доказателства, през м. декември 2018 г. Държавният резервен фонд на Оман се отказа от исковете си без право да ги предяви отново. В съответствие с този отказ, решението отхвърля окончателно исковете като неоснователни и осъжда ищеца да заплати всички разноски по делото на България\", допълват от МФ.\r\nМатериалите, които българското финансово министерство е представило присъстват в кориците по \"Делото КТБ\", което Специализираната прокуратура води срещу Цветан Василев и съучастниците му пред Специализирания наказателен съд у нас. Именно на база тези доказателствата властите в Оман са установили, че банката е била източена от бившия й мажоритарен собственик. Решението на Оман потвърждава тезата на българското държавно обвинение за вината на Цветан Василев по рухването на финансовата пирамида.\r\nУ нас \"Делото КТБ\" пред първата съдебна инстанция ще продължи през есента.\r\n", "date": "2019.08.17", "title": "Решено: Оманският фонд се отказа от претенциите си срещу България за КТБ"}
{"url": "https://www.novinite.bg/articles/179276/V-Sofijskiya-zoopark-sa-vzeti-merki-sreshtu-afrikanskata-chuma", "text": ", съобщи за „Фокус“ директорът на столичния зоопарк Добромир Бориславов.„Сравнително далеч сме от всички огнища, но . Целта ни не да ограничим достъпа до тези диви свине, а да създадем малко по-голям буфер между посетителите и самите животните“, обясни той.Добромир Бориславов се извини на посетителите на зоологическата градина, защото тя е дом на видове животни, които биха могли да бъдат засегнати от вируса.", "date": "2019.08.17", "title": "В Софийския зоопарк са взети мерки срещу африканската чума"}
{"url": "https://www.novinite.bg/articles/179266/17-martvi-shtarkela-sa-otkriti-do-elektroprovodi-v-Burgasko", "text": "Седемнайсет мъртви щъркела са открити при проверка на служители от Регионалната инспекция по опазване на околната среда и водите (РИОСВ)-Бургас в близост до електропроводи, разположени до село Братово. Екоинспекторите са посетили района след постъпил сигнал на \"зелен телефон\" за трупове на щъркели под електропровода преди селото. При проверката се установени 11 умрели щъркела на мястото, посочено в сигнала, и още 6 под друг електропровод, пак в района на селото. Това съобщиха от пресслужбата на инспекцията.От там посочиха, че труповете са в различна степен на разлагане, т.е. не може да се определи момента на сблъсъка с електропреносната мрежа. От РИОСВ-Бургас информираха, че съгласно разпоредбите на закона за биологичното разнообразие, труповете са оставени на мястото, на което са намерени. По предложение на РИОСВ - Бургас, от началото на юни тази година, \"Електроразпределение юг\" ЕАД към EVN стартира обезопасяване на електропроводи чрез монтиране на устройства против кацане на птици, кацалки, защитни решетки и накладки. Електропроводите, под които се установиха труповете на щъркели при последната проверка, не е включен в тазгодишната програма на \"Електроразпределение юг\" за обезопасяване, съобщиха от инспекцията в Бургас. От там добавиха, че са проведени разговори с ръководството на дружеството за спешното им обезопасяване. От началото на годината в екоинспекцията в Бургас са постъпили 31 сигнала за бедстващи щъркели, които са настанени в спасителния център за диви животни в Стара Загора.", "date": "2019.08.17", "title": "17 мъртви щъркела са открити до електропроводи в Бургаско"}
{"url": "https://www.novinite.bg/articles/179272/Majkata-na-Martin-ot-Sotirya-prizna-Davah-hrana-na-sina-si", "text": "Майката на заподозрения за убийство на 7-годишното момиче в сливенското село Сотиря не вярва, че синът й е убиец.Тя призна пред bTV че е помагала на сина си, докато се е укривал от полицията. В крайна сметка той беше задържан с употреба на полицейска сила и в момента остава в сливенската болница. Той ще остане там поне седмица и в момента е под засилена полицейска охрана.От болницата обясниха, че са му направени две операции заради огнестрелните рани, като беглецът е уцелен от полицейски куршуми в лявото бедро и дясната подбедрица.Според полицията майка му е знаела какво е извършил, но го е укривала. Самата Стоянка разказа, че във фаталния ден Мартин отишъл до магазина рано сутринта и се върнал чак следобед. Той само казал на майка си да му оправи багажа и веднага хукнал в гората.Жената обаче призна, че докато е издирван, синът й е идвал за храна вкъщи.Днес изтича 24-часовата мярка за задържане на Мартин и тя ще бъде удължена на 72 часа. За bTV Окръжният прокурор на Сливен каза, че ще му бъдат повдигнати три обвинения - за убийство по особено жесток начин, за изнасилване и блудство.Ако бъде признат за виновен го грозят 30 години затвор, доживотен или доживотен затвор без право на замяна.", "date": "2019.08.17", "title": "Майката на Мартин от Сотиря призна: Давах храна на сина си"}
{"url": "https://www.novinite.bg/articles/179269/Ekspert-Metalno-vaje-shte-namali-jertvite-v-Kresnenskoto-defile", "text": ", каза Богдан Милчев от Института за пътна безопасност, съобщи bTV.Като пример за промяна Милчев посочи казус в Кресненското дефиле.„Имаме забранено изпреварване, положена е необходимата маркировка. Въпреки това тя не се спазва и загиват страшно много хора. Ако маркировката я заменим със специални делинеатори и метално въже, което да не разрешава физически изпреварването, няма да има нито една жертва”, обясни експертът. „Основният елемент за постигане на тази цел е да променим традиционния подход. Всички усилия до момента бяха да променим шофьорите, да ги насочим върху средата“, коментира Богдан Милчев.Институтът за пътна безопасност ще настоява за повече отговорност от доставчика на пътната система, който поддържа пътищата в страната.", "date": "2019.08.17", "title": "Експерт: Метално въже ще намали жертвите в Кресненското дефиле"}
{"url": "https://www.novinite.bg/articles/179262/Sled-sluchaya-v-Sotirya-Karakachanov-pak-napomnya-za-priemaneto-na-Koncepciyata-za-nesocializiranite-grupi", "text": "Случаят в Сотиря показва за пореден път, че концепцията за несоциализираните общности, която предложих, трябва да бъде приета. Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел.Бог да прости загиналото дете! И най-строго наказание за виновния.Това написа във „Фейсбук” лидерът на ВМРО, министър на отбраната и вицепремиер Красимир Каракачанов. Изявлението му е по повод трагичния случай в сливенското село Сотиря, при който дете беше насилено и бито от рецидивист и загуби живота си.Като заместник министър-председател на България преди повче от половин година Каракачанов предложи за обсъждане и приемане Концепцията за промени в политиката за интеграция на циганския (ромския) етнос в Република България и мерките за реализацията им. Документът беше обсъждан на редица кръгли маси, както и изпратен до ресорните министерства за съгласуване. Сега предстои Концепцията да бъде разгледана на заседание на Министерски съвет, за да може да започне прилагането на мерките, записани в текста ѝ.", "date": "2019.08.17", "title": "След случая в Сотиря Каракачанов пак напомня за приемането на Концепцията за несоциализираните групи"}
{"url": "https://www.novinite.bg/articles/179281/Turistite-v-Pirin-sa-se-uvelichili-pochti-dvojno", "text": "Почти двойно се е увеличил броят на туристите, които посещават през лятото хижите в планинските райони на Разлог и Банско, предава БНТ. Според собствениците на хижи в Пирин, десетки организирани групи от Англия, Германия и Румъния още преди 2 месеца са направили резервации за месец август в планинските туристически комплекси. Най-предпочитани са маршрутите в района на хижа \"Вихрен\". Такива са например пътят към Рибното езеро, до където се стига след 3-часов преход, заслон \"Кончето\", \"Джамджиев ръб\" и връх \"Вихрен\". От началото на летния сезон хижа „Вихрен\" е пълна с туристи. Хижарите дори са осигурили допълнителни спални чували и легла.", "date": "2019.08.17", "title": "Туристите в Пирин са се увеличили почти двойно"}
{"url": "https://www.novinite.bg/articles/179279/Kmetat-na-Sliven-obyavi-19-avgust-za-Den-na-traur-po-povod-tragichnata-smart-na-Kristin-poema-razhodite-za-pogrebenieto", "text": "Кметът Стефан Радев обявява 19 август, понеделник, за Ден на траур в Община Сливен по повод трагичната смърт на Кристин Георгиева.Той изказва дълбоки съболезнования от негово име и от името на Община Сливен към семейството на детето.Кметът изразява съпричастност с болката и трагедията на близките на детето. Стефан Радев е категоричен, че в този тежък момент Община Сливен застава зад роднините на Кристин и потвърждава готовността си да окаже финансова, психологична и всяка друга подкрепа, от която имат нужда.Пред близките е поел ангажимент Общината да поеме разходите по погребението, което ще бъде следващата седмица.", "date": "2019.08.17", "title": "Кметът на Сливен обяви 19 август за Ден на траур по повод трагичната смърт на Кристин, поема разходите за погребението"}
{"url": "https://www.novinite.bg/articles/179273/Ninova-Pochitame-geroite-ot-Ilindensko-Preobrajenskoto-vastanie-pokazali-silata-na-balgarskiya-nacionalen-duh", "text": "Днес почитаме героите от Илинденско - Преображенското въстание, показали силата на българския национален дух. Хиляди смели сърца останаха завинаги свързани от мечтата за свобода и единение. Поклон пред смелостта и саможертвата им.", "date": "2019.08.17", "title": "Нинова: Почитаме героите от Илинденско - Преображенското въстание, показали силата на българския национален дух"}
{"url": "https://www.novinite.bg/articles/179280/Pochti-polovinata-ot-balgarite-haresvat-popfolka-sochi-prouchvane", "text": "43% от българите слушат музика всеки ден, а 27% няколко пъти в седмицата. Младите в най-големи дялове слушат музика всеки ден и с увеличаване на възрастта намалява делът на тези, които слушат ежедневно. Малки дялове регистрираме при опциите веднъж седмично – 5%, няколко пъти месечно – 6%, по-рядко – 7%. 5% от българите слушат музика само по поводи и тържества. 9% посочват, че не слушат музика.Това показва проучване на \"Тренд\" за музикалните предпочитания на българите.Народната музика се слуша от най-голям дял – 26%. На второ място е попфолк/чалга – 21% и поп с 19%. 14% от българите слушат рок. Младите на възраст 18-29 г. в най-голям дял слушат попфолк/чалга. С увеличаването на възрастта намаляват вкусовите предпочитания към този жанр и се увеличават спрямо народната музика и поп музиката. В малките населени места и селата хората предпочитат народната музика и попфолка, а живеещите в Столицата и Областните градове – поп и рок. 8% е делът на българите, които слушат естрада.В най-голяма степен българите слушат музика вкъщи – 56%. 21% – в колата си. Едва 7% посочват, че в ресторанти, кафета, барове, клубове, дискотеки слушат музика най-често.Радиото и телевизията са основните източници, от които българинът слуша музика – 35% от радио и 31% от телевизия. 11% слушат музика през телефона си. Младите между 18 и 29 г. основно слушат през мобилното си устройство.Близо две трети от българите посочват, че ходят на концерти, докато цели 71% посочват, че не ходят. Живеещите в Столицата в най-голям дял ходят на концерти за сметка на живеещите в областни градове, малки населени места и села. Това, в голяма степен се дължи на факта, че в София хората имат повече опции и възможности да посещават концерти.За малко над половината от българите (56%), когато слушат музика водещото е мелодията, ритъмът, инструментът, докато за една трета водещи са съответно текстът, смисълът, посланията. Прави впечатление, че само за хората над 70 години е по-важен смисълът и текста, отколкото мелодията и ритъма.Българските изпълнители са по-често слушани от чуждестранни такива. Малко повече от половината (56%) слушат най-често български изпълнители, докато 28% най-често слушат чуждестранни. По-възрастните хора в по-голям дял слушат най-често български изпълнители, докато по-младите са разполовени в избора си на изпълнители.Близо половината (48%) от българите посочват, че харесват попфолк музиката, докато 41% посочват, че не я харесват. Тук отново се наблюдава, че младите симпатизират в по-голям дял на този жанр за сметка на по-възрастните. Две трети от живеещите в селата харесват попфолка, а в Столицата този дял е 44%.", "date": "2019.08.17", "title": "Почти половината от българите харесват попфолка, сочи проучване"}
{"url": "https://www.novinite.bg/articles/179282/Okolo-75-kilograma-kokain-v-kashoni-s-banani-otkriha-v-Burgas", "text": "Около 75 килограма кокаин са открити в 20 626 кашона с банани, съобщи на брифинг Георги Чинев, административен ръководител на Окръжна прокуратура – Бургас.\"На 27 юли тази година плавателен съд на международна компания е акостирал в Пристанище Бургас, идвайки от Италия. Два дни по-късно - на 29-ти, са разтоварени голямо количество банани, които на 31 юли са пристигнали в складова база в Бургас. Получател на стоката е българско търговско дружество, като от Еквадор за него са били предназначени 15 контейнера с банани, във всеки от които е имало по 20 палета. Общо кашоните са били 20 626 броя. Открити в тях са около 75 килограма кокаин\", отбеляза Георги Чинев.Той посочи още, че грамажа на такова високорисково наркотично вещество възлиза на близо 70 евро, а на едро - цената е около 80 хиляди лева.\"Установено е, че част от бананите - 3240 кашона, са били експортирани за Румъния. Идентифицират се баркодовете на отделните пратки. Пратката е включвала банани от 32 ферми от Еквадор\", добави окръжният прокурор.Той обяви, че по случая е образувано досъдебно производство за престъпление по чл. 354 а, ал.2, вр. ал 1 от НК, т.е \"задържане с цел разпространение на високорискови наркотични вещества - кокаин, в особено големи размери\".\"Проведени са множество действия по разследване, като са разпитани лица в качеството им на свидетели, извършен е оглед на местопроизшествието, назначена е и физико-химическа експертиза\", добави Георги Чинев.", "date": "2019.08.17", "title": "Около 75 килограма кокаин в кашони с банани откриха в Бургас"}
