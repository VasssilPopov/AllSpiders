{"url": "http://www.novinite.bg/articles/146506/Nad-300-povikvaniya-v-Speshnoto-vchera", "text": "Равносметката на Спешна помощ в София за рекордно горещия 1 юли е: линейките са се отзовали на над 300 повиквания, петима души са починали заради горещините в столицата, над 35 колабирали хора, над 20 деца с оплаквания,.Като капак на всичко, екип на Спешна помощ в столицата е бил нападнат заради закъсняла линейка. Това съобщи пред Дарик говорителят на Центъра за спешна помощ в София Катя Сунгарска. Тя обясни, че сигналът за спешна помощ е подаден в пиков час, когато не е имало свободна линейка, която да бъде насочена веднага на адреса. Пациентът, за когото е извикана помощта, е жена, прекарала инсулт преди време и явно близките й са се притеснили. Линейката се е забавила 40 минути и при пристигането й близките били агресивни и ударили шофьора. Лекарката е хоспитализирала пациентката със съмнения за вирусно заболяване, което по думите на Сунгарска няма нищо общо със спешно състояние. От столичната Спешна помощ са се отзовали и на пет сигнала за пътно-транспортни произшествия.  \"И ние сме хора, и на нас ни е трудно в жегата и не само, че ни разкарват за състояния, които не са спешни и за които трябва да се обърнат към личния си лекар, ами се опитват и да ни бият\", коментира Сунгарска. Тя даде пример и с 29-годишна жена, която се обадила в час пик за линейка заради болки в кръста, които продължавали трети ден./ ", "date": "2017.07.02", "title": "Над 300 повиквания в Спешното вчера"}
{"url": "http://www.novinite.bg/articles/146507/Posleden-den-za-Vazhodat-na-Kaloyan-vav-Veliko-Tarnovo", "text": "Средновековни танци и характерна кухня очакват посетителите на Международния фестивал за исторически възстановки, който се провежда на Царевец. Те са само част от програмата за последния ден на събитието, съобщиха от Община Велико Търново. До 11.30 часа ще се провеждат уроци по средновековни танци, средновековна кухня, бойни умения и стрелба с лък. След това от 13.00 до 15.00 ще има демонстрации на Центровете – участници. В 16.30 часа ще започне Тържественото закриване на фестивала.„Фокус“ припомня:Събитието представя чрез исторически реконструкции бита, кухнята, занаятите, изкуствата и воинските умения на България, Византия и Европа през средните векове. Второто му издание е под надслов: „Възходът на Калоян” с фокус – управлението на един от най-забележителните владетели на Второто българско царство – цар Калоян (1197-1207 г.). През 2017 г. се навършват 820 години от възкачването му на престола и 810 години от смъртта му край Солун.Достъпът до фестивала е свободен, като се заплаща само входна такса за Архитектурно-музеен резерват „Царевец“./ Fokus News", "date": "2017.07.02", "title": "Последен ден за \"Възходът на Калоян” във Велико Търново"}
{"url": "http://www.novinite.bg/articles/146505/Jalt-kod-za-visoki-temperaturi-buri-i-gradushki", "text": "В общо 21 области от страната в неделя е в сила жълт код за високи температури и за гръмотевични бури и градушка. Това показва справка на сайта на Националния институт по метеорология и хидрология (НИМХ) към БАН.Областите, за които е в сила предупреждението за гръмотевични бури, интензивни валежи и  са Видин, Монтана, Враца, София-област, Ловеч и Плевен. За последните две области важи и предупреждението за високи температури.Освен за Ловеч и Плевен, то е в сила и за: Габрово, Велико Търново, Русе, Търговище, Разград, Силистра, Стара Загора, Сливен, Пловдив, Пазарджик, Благоевград, Смолян, Кърджали, Хасково и Ямбол.Очаква се дневните температури да достигнат 35-38 градуса. От НИМХ уточняват, че привечер и през нощта срещу понеделник в северните райони на областта ще се развива мощна купесто-дъждовна облачност. На много места ще има гръмотевични бури, интензивни валежи и градушка. Очакваните сумарни количества са 15-25 л/кв.м, на изолирани места - до 50 л/кв.м./ ", "date": "2017.07.02", "title": "Жълт код за  високи температури,  бури и градушки"}
