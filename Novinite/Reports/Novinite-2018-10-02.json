{"url": "https://www.novinite.bg/articles/165372/Parnoto-poskapva-v-Burgas-shte-se-useti-naj-silno", "text": "Октомври започна с по-ниски температури и по-високи сметки за тези, които се топлят на парно. Най-сериозно ще е поскъпването в сравнение на предишния отоплителен сезон в Бургас, предаде Bulgaria ON AIR.Семейството на Стефан, Петя и Мия отново ще използват радиаторите, защото изчисляват, че въпреки очакваното увеличение на топлото в Бургас с близо 23%, то си остава най-евтино.От Топлофикация – Бургас пък обясниха, че реалното увеличение е с около 20-25 лева в зависимост от жилището в сравнение с миналия отоплителен сезон. Ако миналата година една гарсониера е плащала 75-76 лева, сега ще плащат 94.Абонатите на Топлофикация в Бургас са около 26 000. От дружеството не очакват отлив на абонати. Дори има семейства, които отново искат да се топлят с парно.", "date": "2018.10.02", "title": "Парното поскъпва... в Бургас ще се усети най-силно!"}
{"url": "https://www.novinite.bg/articles/165362/Marinov-S-edni-ot-naj-loshite-pokazateli-v-ES-sme-po-broj-zaginali-na-patya", "text": "\r\nПътнотранспортните произшествия и последиците от тях са сред най-актуалните проблеми не само у нас, не само в Европа, а и в глобален мащаб. Това каза министърът на вътрешните работи Младен Маринов. Вътрешният министър откри тематична конференция на тема „Да работим заедно, за да направим пътищата си по-сигурни – подобрен модел за управление на пътната безопасност и добри практики“. Тя е организирана от МВР и Европейската харта за пътна безопасност, ръководена от ЕК и се провежда под егидата на Българското председателство на Съвета на ЕС.\r\n \r\n\r\n\r\n\r\n\r\n\r\n\r\n\r\n\r\n", "date": "2018.10.02", "title": "Маринов: С едни от най-лошите показатели в ЕС сме по брой загинали на пътя"}
{"url": "https://www.novinite.bg/articles/165369/Borisov-Darjim-iztrebitelite-da-badat-novi", "text": "„Държим изтребителите да бъдат нови, не само за да могат да охраняват нашите летци небето ни. А и ако стане война, да имаме най-модерните самолети. Този самолет трябва да има реални шансове в случай на военни действия“, каза премиерът Бойко Борисов по повод отварянето на офертите за нов изтребител.Той заяви, че са поканени летците от Граф Игнатиево, за да се запознаят с предлаганите самолети, защото според него именно те са най-добрите летци и ще трябва да летят на тях.„Когато свалят найлона от седалките, ще карат нещо добро и няма да са пушечно месо“, добави още Борисов, цитиран от БГНЕС.Премиерът коментира и референдума в Македония. „Всеки един народ сам определя съдбата си. Ние само можем да кажем, че подкрепяме нашите съседи по пътя им към НАТО и ЕС“, каза той.Борисов смята, че не трябва да се бъркаме във вътрешните работи на Македония със съвети. „Оставям на македонските политици да преценят по какъв път да вървят. А ние всячески ще ги подкрепяме“, каза той.Премиерът също така коментира и проблемите на хората с увреждания. Той посочи, че вместо исканите 105 милиона лева, правителството ще отпусне в новия бюджет 150 милиона лева.„Винаги съм поемал отговорността. Обещал съм в новия бюджет да има 150 милиона лева повече за хората с увреждания. Борбата срещу олигархията и незаконната контрабанда ни дава възможност да заделим пари за социална политика“, посочи той.Борисов отрече да създава напрежение в отношенията с президентската институция. “Какво сме направили ние срещу президентската институция? Единствените, които ни нападат, са те“, каза Борисов.", "date": "2018.10.02", "title": "Борисов: Държим изтребителите да бъдат нови"}
{"url": "https://www.novinite.bg/articles/165370/Borisov-Ne-tryabva-da-se-barkame-vav-vatreshnite-raboti-na-Makedoniya-sas-saveti", "text": "„За България е хубаво, когато има кауза, каквато беше европредседателството. Тя ни мобилизира и обединява”, заяви министър-председателят Бойко Борисов, който бе помолен да коментира актуални вътрешни и външнополитически проблеми.По отношение на референдума в Република Македония, министър-председателят подчерта: „Всеки един народ сам определя съдбата си. Ние само можем да кажем, че подкрепяме нашите съседи по пътя им към НАТО и ЕС“.Борисов смята, че не трябва да се бъркаме във вътрешните работи на Македония със съвети.„Оставям на македонските политици да преценят по какъв път да вървят, а ние всячески ще ги подкрепяме“, каза той.Премиерът коментира и отварянето на офертите за нов изтребител. Борисов подчерта, че държи бъдещите бойни самолети да бъдат нови.„Държим да бъдат нови, не само за да могат да охраняват нашите летци небето ни. Ако стане война, да имаме най-модерните самолети“, каза Борисов. Той заяви, че са поканени летците от Граф Игнатиево, за да се запознаят с предлаганите самолети, защото според него именно те са най-добрите летци и ще трябва да летят на тях.Премиерът също така коментира и проблемите на хората с увреждания. Той посочи, че вместо исканите 105 милиона лева, правителството ще отпусне в новия бюджет 150 милиона лева.„Винаги съм поемал отговорността. Обещал съм в новия бюджет да има 150 милиона лева повече за хората с увреждания. Борбата срещу олигархията и незаконната контрабанда ни дава възможност да заделим пари за социална политика“, посочи той.", "date": "2018.10.02", "title": "Борисов: Не трябва да се бъркаме във вътрешните работи на Македония със съвети"}
{"url": "https://www.novinite.bg/articles/165380/Socialniyat-ministar-Osnovnite-neshta-v-zakonoproekta-za-horata-s-uvrejdaniya-sa-zapazeni", "text": "„Малко се пресилва твърдението, че законопроектът за хората с увреждания е осакатен или е претърпял радикална промяна”, заяви социалният министър Бисер Петков пред bTV в отговор на майките на деца с увреждания, които днес излизат на национален протест.Причината за тяхното недоволство е липсата на отделен закон за личната помощ – именно това е основното искане на майките, които в началото на лятото организираха палаткови лагери из цялата страна. „Считам, че основните неща в законопроекта, които бяха договорени през последните месеци между министерствата и хората с увреждания са запазени”, категоричен е Петков.Той поясни, че по препоръка на Министерството на финансите са отпаднали два фонда – Фонд заетост на хора с увреждания и мобилност и Фонд достъпна среда. Средства за тези дейности обаче били предвидени във финансовата обосновка на законопроекта.„Другата бележка, която беше съобразена, е че не би следвало в законопроекта да има препратка към несъществуващи закони, т.е. има се предвид законопроекта за личната помощ и това също беше възразено чисто от правно-техническо естество”, добави социалният министър.По думите му през последните няколко месеца е работено по три нови законопроекта за хората с увреждания, което досега не било правено в тези политики. Вчера обаче Националният съвет за интеграция на хората с увреждания не одобри варианта на Закона за хората с увреждания. Всички организации, включително и национално представителните, се обявиха против.„Необходимо е съгласие и затова вчера решението на съвета беше да се отложи разискването. От една страна ние се надпреварваме с времето, бързаме, за да придвижим, от друга страна има сериозни възражения, че от това страда качеството, че е възможно да не се съобразят всички важни неща в този законопроект”, заяви Петков.", "date": "2018.10.02", "title": "Социалният министър: Основните неща в законопроекта за хората с увреждания са запазени"}
{"url": "https://www.novinite.bg/articles/165390/Mazilka-ot-poliklinika-padna-i-rani-maj", "text": "Част от мраморна облицовка на поликлиниката в Казанлък падна върху мъж, преминаващ край сградата. Пострадалият е със счупен крак и наранявания по главата. Няма опасност за живота му. От Община Казанлък, която е собственик на сградата, обясниха, че тя не е ремонтирана повече от 40 години. В ход е проект за цялостното ѝ обновяване. Мястото на инцидента е обезопасено, а специалисти ще проучат дали има риск да паднат и други части от облицовката на фасадата, предаде Нова телевизия.", "date": "2018.10.02", "title": "Мазилка от поликлиника падна и рани мъж"}
{"url": "https://www.novinite.bg/articles/165384/Sled-katastrofa-Shofori-se-biha-na-krastovishte-v-Sofiya", "text": "Шофьори се биха след лека катастрофа между два автомобила на кръстовище в София във вторник. Инцидентът станал на улиците „Пловдив“ и „Габрово“ в квартал „Света Троица”.По първоначални данни след сблъсъка възникнал скандал между водачите, който впоследствие прераснал в побой. Единият шофьор – на 40 години, е настанен в болница с тежка травма. Другият – на 24, е арестуван.Работата по изясняването на случая продължава. ", "date": "2018.10.02", "title": "След катастрофа: Шофьори се биха на кръстовище в София"}
{"url": "https://www.novinite.bg/articles/165356/Ombudsmanat-Reformata-oznachava-horata-s-uvrejdaniya-da-mogat-da-realizirat-pravata-si", "text": "Родителите на деца с увреждания се събират на пореден протест в 13 града в страната. Причината е, че изтече крайният срок за приемане на закон, който да доведе до реформа в системата на хората с увреждания. Законът обаче още не е приет.„Като гражданин стоя зад майките на деца с увреждания. Бяха поети конкретни ангажименти към тях. Не стига, че не беше вкаран нито един от тези закони, а и проектът по основния за хората с увреждания на практика беше изпразнен от съдържание. В него нищо не се променя. Освен малко повече пари за хората в нужда, абсолютно всичко останало е същото. Престъпно отношение е да се твърди, че в този проект има реформа”, заяви в „Здравей, България” омбудсманът Мая Манолова.По думите й реформата означава хората с увреждания да могат да реализират правата си.„На тях им беше обещано, че ще бъде приет Законът за личната помощ, който да осигури асистенти, за да могат майките на деца с увреждания да работят. Да има дневни центрове, специализирани училища. В момента тези хора са извън системата. Ако се разболеят, те не са здравноосигурени и не могат да се лекуват”, поясни Манолова.Тя коментира и поредното поскъпване на природния газ, което от своя страна доведе до по-високи цени на парното и топлата вода.„КЕВР продължава да работи в условията на пълна липса на прозрачност защо и как взима решения, които засягат джоба на българските граждани. Регулаторът не отговори на моите въпроси защо това е процентът за увеличение на природния газ”, заяви омбудсманът.Според нея е нормално гражданите да могат да атакуват подобни решения в съда. Именно там ще има независима експертиза на разчетите на КЕВР, която ще провери сметките им, които по думите й в момента са пълна мистерия.„КЕВР се явява мощен генератор на инфлация, защото след цената на природния газ тръгват нагоре и цените на всички основни стоки и услуги. Това е проблем и на гражданите, и на бизнеса”, коментира още Мая Манолова.", "date": "2018.10.02", "title": "Омбудсманът: Реформата означава хората с увреждания да могат да реализират правата си"}
{"url": "https://www.novinite.bg/articles/165386/Karayancheva-Turizmat-e-edin-ot-naj-golemite-aktivi-na-Chernomorskiya-region", "text": "Туризмът е един от най-големите активи на Черноморския регион, заяви председателят на Народното събрание Цвета Караянчева, която откри 51-то заседание на Комитета на Парламентарната асамблея на Черноморското икономическо сътрудничество (ПАЧИС) по културните, образователните и социалните въпроси в София. Народното събрание е домакин на форума, на който ще бъдат обсъдени настоящите и бъдещи перспективи за развитие на туризма в региона на ЧИС, съобщиха от Народното събрание. През последните десетилетия туризмът е сред най-важните сектори за глобално развитие, като туристическата индустрия се променя с ускорени темпове и се превръща във водещ световен социално-икономически отрасъл, подчерта председателят на Народното събрание. Цвета Караянчева допълни, че в същността си туризмът е важно средство, което предава ценности и популяризира европейския модел – резултат от вековен културен обмен, езиково многообразие и творчески дух. Председателят на парламента отчете все по-осезаемото присъствие на туризма в съвременния живот, генериращ едни от най-значимите източници на приходи и работни места. По отношение на политиките за развитие на туризма в Черноморския регион, Цвета Караянчева отбеляза, че иновациите в сектора, както и подобряването на качеството и предлаганите продукти е нужно да бъдат насърчавани. Всички ние трябва да работим по реализацията на съвместни проекти, които да популяризират туризма, защото правилното му управление оказва положителна роля в социалното, културното, икономическото, природното и политическото развитие на страните от Черноморския регион, заяви председателят на Народното събрание. Цвета Караянчева подчерта, че постигането на баланс между тези елементи може да се окаже предизвикателство, но той е от ключово значение за средата, в която ще живеят бъдещите поколения. Туризмът е изключително важен отрасъл за България, той осигурява над 12 процента от брутния вътрешен продукт (БВП), който за миналата година достигна 100 млрд. лева, подчерта в изказването си заместник-председателят на ПАЧИС и ръководител на българската делегация в Асамблеята Петър Кънев. Той посочи, че туристическият отрасъл е изключително важен за целия Черноморски регион, на чиято територия живеят 33 милиона потребители с общ БВП за 2016 г. от 2,8 трилиона щатски долара. За същата година регионът е посрещнал повече от 115 милиона туристи, което е 9 процента от световния и почти 20 на сто от европейския туристически поток, заяви Петър Кънев. По думите му това определя туризма като особено важен отрасъл и дава широки възможности за развитието на сътрудничеството между страните от ЧИС в тази област. Заместник-председателят на Комитета по културата, образованието и социалните въпроси Золтан Пек отбеляза, че перспективите за сътрудничество в сферата на туризма са много добри и подчерта, че парламентаристите трябва да работят усилено за осъществяване на редица проекти. Имаме общи цели, изпълнението на които ще подпомогне развитието на всички държави-членки на ЧИС, добави Золтан Пек. Заместник-министърът на туризма Любен Кънчев подчерта, че страните от Черноморския регион трябва да се възползват пълноценно от общия си потенциал в туризма. Черно море е мост между културите на Европа и Азия и има големи възможности за засилване на сътрудничеството между страните от този регион в сферата на туризма, подчерта той. Заместник-министърът отбеляза ролята на туризма за устойчивото развитие на страните от ЧИС и подчерта, че традициите и взаимодействието между България и страните от региона в областта на туризма имат големи перспективи. Участниците в заседанието бяха поздравени и от генералния секретар на ПАЧИС Асаф Хаджиев. Той изрази благодарност към Народното събрание за домакинството на форума и отбеляза приноса на българската делегация за успешната работа на Асамблеята. Асаф Хаджиев отбеляза, че когато се говори за перспективите за развитие на туризма в района на Черно море може да бъде обсъдена и идея да бъде организиран Черноморски круиз от Сочи до Истанбул.", "date": "2018.10.02", "title": "Караянчева: Туризмът е един от най-големите активи на Черноморския регион"}
{"url": "https://www.novinite.bg/articles/165391/KZD-Bankite-i-zastrahovatelnite-drujestva-naj-nedostapni-za-hora-s-uvrejdaniya", "text": "Най-недостъпни за хора с увреждания у нас се оказват банките и застрахователните дружества, следвани от държавните и общинските институции. Това показват резултати от междинен доклад на Комисията за защита от дискриминация (КЗД), според който от 538 проверени сгради у нас, за достъпност можем да говорим само при 60. Проверките са извършени като част от кампанията \"Достъпна България\" и обхващат над 25 големи градове у нас. Констатациите са, че недостъпността е повсеместна, във връзка с което комисията обявява \"код червено\" за недостъпност в цялата страна. Пред Дарик заместник-председателят на комисията доц. д-р Баки Хюсеинов каза: \"Можем да кажем твърдо, че кампанията \"Достъпна България\" дава положителни резултати. Това, че ние от КЗД образувахме 478 преписки към лица, които не са си изпълнили закона и не са привели в действие за достъпност своите институции, означава, че има нарушение на Закона за зашита от дискриминация, има наченки за дискриминация и образуваме производство. Само в 60 проверени институции има достъпност, така че ние ще продължаваме да работим в тази насока\". \"КЗД има рекорден брой самосезирания от комисарите. Тоест, ако ние продължаваме с това темпо, най-вероятно ще можем да обхванем територията на цяла България и ще даваме задължителни предписания спрямо нашия Закон за защита от дискриминация, ще санкционираме хора, които не изпълняват нашите задължителни преписания. Имаме съгласно закона и повторно да ги санкционираме. Така че, продължаваме да изпълняваме нашите функции съгласно закона. Тези, които са достъпни, на тях им даваме сертификати, че отговарят на изискванията на Закона за защита от дискриминация, че самата институция има достъпност, че може да я посети човек с увреждане\", обясни още д-р Хюсеинов. Оттук нататък предстои проверка на театри, кина и други институции, които могат да бъдат посещавани от хора с увреждания, \"тъй като тези хора, като уязвима група, също имат право да се социализират и да им осигурим нормален и спокоен живот\", добави заместник-председателят на КЗД.", "date": "2018.10.02", "title": "КЗД: Банките и застрахователните дружества най-недостъпни за хора с увреждания"}
{"url": "https://www.novinite.bg/articles/165360/Valeri-Simeonov-zahapa-Gospodarite-na-efira", "text": "Случаят \"Върбанов\" от „Нова телевизия“ замеси премиерът Бойко Борисов. Той беше принуден от Ню Йорк да се обяснява, че е бил пресиран от медиите да вземе отношение.В казуса се включи и вицепремиерът Валери Симеонов. В социалните медии той попита защо е освободен само журналистът Върбанов, но не и операторът, който е бил с него и е бил непосредствен наблюдател на случката.Повод за коментарите на Валери Симеонов стана интервюто на Джуди Халвалджиян.Впечатли ме, че навсякъде се говори, че репортерът е освободен, а не уволнен. Освобождава се човек, който не е на трудов договор, което подсказва за укриване на данъци и осигуровки, посочи вицепремиерът. Валери Симеонов посочи, че тази позиция говори, че се крият данъци и осигуровки. Ето какво написа Валери Симеонов в профила си във „Фейсбук“( без редакторска намеса ):Няколко дни в медиите клокочи недоволство и възмущение от поведението на един репортер на \"Господари на ефира\", който използва предаването, за да извърши срамна и грозна манипулация, нямаща нищо общо с обективната журналистика.Нямаше да взема отношение към случая, ако в обширно интервю продуцентът на предаването Юлиан Халваджиян (с нежния прякор Джуди) нагло и арогантно не се беше обяснил, упреквайки за гафа всички други, само не и себе си. Според него, \"от ръководството на Нова Телевизия действали първосигнално като позвънили на репортера\", \"излезли с прибързана позиция\", \"медиите подвели обществеността, че репортерът е бит\", моноспектакълът на Върбанов бил \"само една глупост\", \"ако хората имали акъл в главата си, не би трябвало да загубят доверие в \"Господари на ефира\", много хора \"станали големи философи\", а \"много журналисти са яхнали метлата\". Нито дума за собствена вина, нито дума за извинение, а само мантри, че \"служели на истината\"!Няма как като обикновен зрител да не задам няколко въпроса, на които отговорите се носят от вятъра.1. За първи път ли Върбанов грозно манипулира репортаж и какво би станало, ако нямаше охранителни камери в склада? Какви са критериите за подбор на репортерите в предаването и има ли други такива като Върбанов? Задължително изискване при подбора ли е(1) нестандартна сексуална ориентация,(2) природна наглост и амбициозност,(3) да си подлец и манипулатор,(4) известно ли ви е, че ръководителят подбира изпълнителите по свой образ и подобие? Ако това са критериите, които налага продуцентът на предаването, дали самият той не е такъв?2. Защо не е \"освободен\" и операторът? В интервюто си Юлиан твърди, че е бил подведен до последно от репортера Митко Върбанов. Не му вярвам. Той ли не знае, че истината винаги е в кадрите? Като колега телевизионер на него ли да обяснявам, че ако те интересува истината за едно събитие, първата ти работа е да прегледаш суровия материал на оператора? И защо фигурата на оператора някак остава извън неговото полезрение? На кадрите на охранителната камера се вижда театралната манипулация на точно толкова виновния, колкото и репортера, оператор. Ако бе поискал кадрите, би ги получил по интернет за броени минути, при това нередактирани. Сигурен съм, че това е направено, но е извършен опит да покриване на истината. Защо нищо не се случва с оператора, който е съучастник в деянието? Защо и той не е \"освободен\" (явно уволнен не може да бъде, поради липса на трудови правоотношения)?3. В какви трудови правоотношения са репортерите и операторите на високо-бюджетното предаване \"Господари на ефира\"? Имат ли трудови договори, имат ли социални осигуровки или им се плаща \"на ръка\" за всяка \"бомба\"?Впечатли ме, че навсякъде се говори, че репортерът е освободен, а не уволнен. Освобождава се човек, който не е на трудов договор, което подсказва за укриване на данъци и осигуровки. 4. Защо от предаването твърдят, че термините \"жестоко пребит\" и \"тежък побой\" са измислени от другите медии и сайтове, а те никога не са го казвали? Дори да е така, не е ли морално задължение при изнасяне на неверни факти, една почтена медия да ги оспори публично? Дори, когато се отнася за нейни репортери. 5. При такъв екип, колко души е \"изгорило\" \"Господари на ефира\" със скалъпени пошли обвинения и очерняне на лични и фирмени репутации, включително и на политици? Не се ли превърна това предаване в трибуна за оплюване с палячовски провиквания, дърварски карикатури със закачени към тях лица и приписване на всички недостатъци на човешкия характер без връзка с действителността? Именно това се случи и в петък вечерта, когато политици бяха наричани \"магаре\", \"муле\" и \"кон\", а на главите на недодяланите карикатури бяха поставяни кофи и нощни гърнета – няма що, изключително високо ниво на интелигентен хумор и сатира. 6. Защо ръководството на Нова Телевизия бездейства? Какво означава, че се \"разграничават\"? По Закона за радио и телевизия, за тази манипулация солидарно вина носи и разпространителят? Става въпрос за разпространяване на лъжа и манипулация в милиони български домове? Коя уважаваща себе си телевизия ще продължи да плаща, за да бъдат манипулирани зрителите им? 7. Къде е СЕМ? Или \"Господари на ефира\" не е лъжица за техните усти? Както и \"Шоуто на Слави\", впрочем? Докога с манипулации, крясъци, подвиквания, дебелашки шеги и порно балет ще ни внушават ежедневен нихилизъм, че България е \"уникална държава\" и едва ли не, най-доброто, което всеки човек може да направи, е да я напусне? Докога нагло, самодоволно, хора без грам морал ще претендират да са единствените блюстители на истината и кръстоносци на справедливостта? В интервюто си Юлиан казва \"Нашата философия е една, на повечето медии е друга\". Не, Юлиане, вашата философия е \"друга\". Философията на скункса. Философията на подлостта, безсрамието и лъжата!Без уважение,Валери Симеонов", "date": "2018.10.02", "title": "Валери Симеонов „захапа“ „Господарите на ефира“"}
{"url": "https://www.novinite.bg/articles/165387/Pomorie-se-bori-s-shtetite-sled-poroya", "text": "Половин метър вода заля приземните етажи на къщи в Поморие. През нощта всички налични екипи на пожарната са отводнявали залетите участъци. Работата им е била затруднена, тъй като помпите не са могли да поемат голямото количество вода.Засегнатите от бедствието жители обаче обвиняват не само поройния дъжд, но и липсата на дъждовна канализация. Проектът за завършването ѝ е внесен в Министерството на околната среда и водите. Новата канализация ще струва около 6,5 млн. лева, обясни кметът на община Поморие Иван Алексиев.„След тези дъждове, след това което се случи, наистина трябва да ни бъдат отпуснати тези средства, за да може да завършим дъждовната канализация“, заяви градоначалника.", "date": "2018.10.02", "title": "Поморие се бори с щетите след пороя"}
{"url": "https://www.novinite.bg/articles/165400/Deputat-ot-GERB-gotvi-zakon-za-tryufelite", "text": "Прескъпата гъба трюфел скоро може да влезне в българското законодателство. По въпроса работят депутати от ГЕРБ начело с Иван Миховски.Наскоро Миховски е бил на празника на трюфела в град Угърчин, където ежегодно търсачи на гъбата се събират да обменят опит и да честват урожая. Местни събирачи се оплакали на Миховски, че от години има проблем в сектора, че масово се берат гъбите без разрешителни, не се използват кучета за търсенето, а направо се разорава почвата, информира .Депутатът от ГЕРБ веднага се заел със случая и обещал на трюфел събирачите, че трюфелът ще влезне в българското законодателство.„Целта на феста е не само да се популяризира скъпата гъба в България, но и да се опазят находищата, да има регламент. Защото масово се търсят трюфели, а находищата се унищожават. Това трябва да се регламентира със закон, да се знае през всеки един сезон какъв вид трюфел се бере, да има санкции. По този въпрос вече съм провел разговори с народни представители като с организацията съдейства именно народният представител Иван Миховски“, разясни Цветозар Мичевски, собственик на една от най-големите фирми за изкупуване на скъпата гъба.Според искането на трюфел търсачите трябва да стане забранен извън периода 1 март – 1 юни. ГЕРБ са се ангажирали са прецизират текстовете, които да влезнат в закона за лова и дивеча. Сега трюфели могат да се берат само с разрешително, но няма ограничение кога да става това във времето.Скъпата гъба главно се изнася в чужбина като една голяма част отива за Италия. Този бизнес изхранва 10-15 хиляди българи, които се издържат от лов на трюфели. Те настояват за закондателна инициатива, която да ограничи добива на скъпата гъба извън периода 1 март – 1 юни, за да може да се запази мицела в периода на растеж на трюфела.", "date": "2018.10.02", "title": "Депутат от ГЕРБ готви закон за трюфелите"}
{"url": "https://www.novinite.bg/articles/165348/Polska-veriga-magazini-otvarya-vrati-v-Sofiya", "text": "Известна полската верига магазини за дрехи отваря врати и в България. Първият магазин ще бъде в София. Очаква се той да приеме първите клиенти през март 2019 г. Другите магазини ще са в големи градове на страната, информира С навлизането на родния пазар марката ще отвори общо 11 магазина и от 1 ноември т. г. започва набирането на персонал. До 2021 г. се очаква във веригата да работят над 500 служители. В момента представители на бранда водят преговори за наемане дългосрочно на търговска площ за магазините си. Веригата има над 1500 магазина в Европа. ", "date": "2018.10.02", "title": "Полска верига магазини отваря врати в София"}
{"url": "https://www.novinite.bg/articles/165393/Ministar-Pavlova-Balgariya-prodaljava-da-raboti-za-vidimi-rezultati-na-ES-v-Zapadnite-Balkani", "text": "„България продължава да полага усилия за видими резултати от увеличената ангажираност на Европейския съюз със Западните Балкани, както и на Западните Балкани с европейската им перспектива“, заяви министър Лиляна Павлова днес в Женева по време на Срещата на лидерите за стратегически диалог за Западните Балкани.Срещата се организира от Световния икономически форум и е втора поред като първата се проведе на 17 май т.г. в София и бе част от съпътстващите събития на Срещата на върха Европейски съюз – Западни Балкани в рамките на Българското председателство на Съвета на ЕС. Инициативата на Световния икономически форум е във връзка със заложения от Българското председателство приоритет за европейска перспектива за страните от Западните Балкани, в резултат на което темата е широко застъпена в дневния ред на ЕС, както и все по-големият интерес, който представляват страните от региона за инвеститорите и международните финансови институции.По време на срещата в Женева министърът за Българското председателство Лиляна Павлова, президентът на Световния икономически форум, министър-председателите на Хърватия, Албания, Сърбия, президентите на Словения и Косово, заместник-министър председателят на Черна гора, министрите на външните работи на Словакия и Турция, федералният министър на отбраната на Германия и представител на министерство на външните работи на Швейцария обсъдиха ключови предизвикателства и възможности за стабилизирането и усилването на растежа, конкурентоспособността и дигиталната подготвеност на региона.„По време на дискусията достигнахме до общото разбиране, че заедно трябва да продължим започнатия конструктивен диалог и сътрудничество със и между страните от региона на Западните Балкани специално по отношение на растеж, развитие на умения и таланти, търговия, напредък в сферата на цифровизацията, насърчаване на публично-частното партньорство и младото поколение граждани“, заяви министър Павлова. Тя добави, че лидерите и останалите  участници в срещата са се обединили да работят за:-         Създаване на Център за 4-тата индустриална революция като част от мрежата подобни центрове към СИФ (за подпомагане на правителствата, бизнеса и гражданите във връзка с новите технологии);-         Провеждане на среща на високо ниво на лидерите от Югоизточна Европа през пролетта на 2019 г. с участието на заинтересовани лидери от региона и Европа;-         Подписване на споразумение за сътрудничеството с Глобалния центъра по киберсигурност към Световния икономически форум;-         Създаване на Съвет за конкурентоспособност на Западните Балкани, който да подобри фундаменталните двигатели на региона за продуктивност, включително по-добра инфраструктура, добре функциониращи пазари, ефективни институции и иновативна екосистема за насърчаване на иновации, предприемачество и стартиращи компании;-         Създаване на нови хъбове за глобални лидери в региона, за да се създаде платформа за взаимодействие за следващо поколение лидери.Темата за Балканите ще бъде сред водещите и по време на следващата годишна среща в Давос през януари 2019 г.„Важно е, че Срещата на върха в София и нашите усилия за стабилизиране на Балканите не останаха еднократно усилие, а бяха припознати както на ниво ЕС, така и от редица други международни партньори като Световния икономически форум и международните финансови институции“, добави министър Павлова. По време на срещата тя посочи още, че България ще продължава да подкрепя партньорите си и съседите от Западните Балкани, включително чрез изпълнение на договореното в рамките на Срещата на върха в София и приетия тогава Софийски дневен ред с конкретни инфраструктурни проекти за развитието на целия ни регион.", "date": "2018.10.02", "title": "Министър Павлова: България продължава да работи за видими резултати на ЕС в Западните Балкани"}
{"url": "https://www.novinite.bg/articles/165374/Izlojba-posvetena-na-vekovnoto-yaponsko-izkustvo-ikebana-shte-gostuva-v-Sofiya", "text": "На 5 октомври от 18:30 ч. ще бъде открита изложба, посветена на японското изкуство „Икебана – от вълшебството на миналото към предизвикателството на бъдещето“. Събитието ще се проведе в галерия „България“ (Концертен комплекс „България“, вход откъм ул. „Бенковски“). До 10 октомври българската публика ще може да се наслаждава на красивите и оригинални композиции с икебана. Във Варна изложбата ще бъде официално открита на 12 октомври от 18:30 ч. във Фестивален и конгресен център – Варна и ще гостува в морския град до 16 октомври. Входът за двете събития е безплатен.Събитието „Икебана – от вълшебството на миналото към предизвикателството на бъдещето“ е част от 29-ите Дни на японската култура в България и се организира от Сдружение за икебана „Сога”, Галерия „България” – София, Група за икебана към Читалище „Ясна поляна“ – Варна и Фестивален и конгресен център – Варна с подкрепата на Посолството на Япония. Изложбата ще представи оригинални композиции, в които, освен растителни материали, се използват и всякакви други загадъчни материи.Икебана обикновено се превежда като „японско изкуство за подреждане на цветя“, в центъра на което стои творецът. Точно затова величието на това вековно изкуство, освен в красотата на цветята и материята, се крие и в емоциите на този, който замисля и създава аранжимента. По време на изложбата членове на Сдружение за икебана „Сога“ и Групата за икебана към читалище „Ясна поляна“ – Варна ще развихрят креативността си, за да разкрият как красотата на цветята, внедрена в най-разнообразни и несвойствени материали, може да намери външно проявление.Любителите на японската култура ще имат възможност да научат повече за икебана на вдъхновяващите презентации и демонстрации на изкуството по време на съпътстващия уъркшоп „Направи своята първа композиция икебана“, който ще се проведе на 6 октомври от 11:00 ч. в София и на 13 октомври от 11:00 ч във Варна. Таксата за участие в уъркшопа е 5 лв. и се заплаща на входа.Програмата с всички събития в рамките на Дни на японската култура 2018 може да откриете тук: http://www.bg.emb-japan.go.jp/files/000394988.pdf. Заповядайте на едно от 17-те събития в София, Варна, Стара Загора и Казанлък тази година и се докоснете до уникалния дух на Япония!", "date": "2018.10.02", "title": "Изложба, посветена на вековното японско изкуство икебана, ще гостува в София"}
{"url": "https://www.novinite.bg/articles/165358/Dneven-horoskop-za-vtornik", "text": "Имате повече от нужната енергия, за да можете да се справите с всичи задачи днес. Обърнете внимание на работата днес, без значение, че е почивен ден. Човек понякога трябва да прави компромиси, ако иска да е успешен.Чувствате се малко пасивни днес, въпреки положителната енергия, с която сте заредени. Това е един от онези дни, в които е по-лесно да помогнете на хората да направят грешка, вместо да ги спрете.Вашите мечти ще започнат да се сбъдват, а едва ли има по-голямо удовлетворение от това. По пътя към целта може да има леки спънки, но в никакъв случай не бива да се отказвате. Случват се чудеса, стига да вярвате. Вижте повече на : ", "date": "2018.10.02", "title": "Дневен хороскоп за вторник"}
{"url": "https://www.novinite.bg/articles/165388/Izplashtat-pensiite-ot-8-do-22-oktomvri", "text": "Изплащането на пенсиите за октомври ще започне от този понеделник, 8-ми октомври, съобщиха от Националния осигурителен институт. За възрастните хора, които получават пенсията си по банков път, преводите ще бъдат направени на същата дата, а пенсионерите, които вземат пенсията си от пощенска станция, трябва да проверят на място изготвения вече график за изплащане. Крайният срок за изплащането на пенсиите е 22 октомври.", "date": "2018.10.02", "title": "Изплащат пенсиите от 8 до 22 октомври"}
{"url": "https://www.novinite.bg/articles/165353/Deloto-KTB-se-mesti-v-tarjestvenata-zala-na-Sofijskiya-rajonen-sad", "text": "Поредното заседание по делото за фалита на Корпоративна търговска банка (КТБ) се провежда днес. Това обаче ще стане не в сградата на Специализирания наказателен съд, а в зала \"Тържествена\" на Софийския районен съд. Причината е недостиг на зали в спецсъда, съобщава БНР.Проблемът на няколко пъти беше дискутиран във Висшия съдебен съвет и стана повод за срещи между изпълнителната и съдебната власт. Правителството вече обеща нова сграда на спецсъдии и прокурори. Висшият съдебен съвет се ангажира с пари за обзавеждане. Прокурорската колегия увеличи щата на спецобвинителите, а липсата на подобно решение от страна на съдийската стана повод за критики и предупреждения - от висши прокурори, че ако кадровият проблем на съдиите не бъде решен, ще блокира спецправосъдие.Дeлoто зa изтoчвaнeтo нa KTБ е с рекорден брой участници, макар и да има един голям отсъстващ - задочно подсъдимият и в процедура по екстрадиция от Сърбия банкер Цветан Василев. По настояване на защитниците на общо 18-те подсъдими, от няколко месеца, и по неофициални прогнози и през цялата 2019 година, в най-голямата зала на спецсъда се чете резюме от обвинителния акт - в размер на над 5 000 страници.Когато има заседание по делото, залата е блокирана от 9.00 до 18.00 часа, поради което други дела се отлагат. Затова днес, а е възможно и през следващите месеци, оставащите неясно колко, но все още хиляди страници, да се четат в най-тържествената зала на СРС. По настояване на шефа му Александър Ангелов тя ще се преотстъпва само ако бъде поискана от спецсъдебния състав по делото \"КТБ\" поне седмица преди съдебното заседание.", "date": "2018.10.02", "title": "Делото \"КТБ\" се мести в тържествената зала на Софийския районен съд"}
{"url": "https://www.novinite.bg/articles/165359/Policejska-kola-pomete-chetirima-jena-pochina", "text": "Една жена е починала, а четирима други са ранени след пътен инцидент с полицейски автомобил в Плевен, съобщиха от МВР. Трагичният инцидент се е разиграл вчера в града, като сигналът е подаден в 17:23 часа.По първоначални данни, колата е ударила четирима души, които се намирали на пътното платно след друга катастрофа, в която имало нанесени само материални щети по колите, информира Днес.бг.Всички пострадали, сред които и полицейски служител, пътувал в служебната кола, са транспортирани за оказване на помощ в болница, на път е починала една жена. Водачът на служебния автомобил е тестван за алкохол, пробата му е отрицателна.На мястото на инцидента незабавно е пристигнал директорът на ОДМВР – Плевен старши комисар Красимир Начев. Продължава работата по изясняване на причините, довели до произшествието.", "date": "2018.10.02", "title": "Полицейска кола помете четирима, жена почина"}
{"url": "https://www.novinite.bg/articles/165377/Adv-Hristo-Botev-Deloto-KTB-e-pokazatelno-za-lipsa-na-vsyakakav-smisal-na-pravorazdavane", "text": "Поне до края на тази година делото за източването на близо 3 милиарда лева от Корпоративна търговска банка ще се гледа не в сградата на Специализирания наказателен съд, а в зала \"Тържествена\" на Софийския районен съд.Временното преместване е заради недостига на зали в спецсъда и защото по делото \"КТБ\" все още не са започнали разпитите на свидетели, пише БНР.Проблемът на няколко пъти беше дискутиран във Висшия съдебен съвет и стана повод за срещи между изпълнителната и съдебната власт. Правителството вече обеща нова сграда на спецсъдии и прокурори. Висшият съдебен съвет се ангажира с пари за обзавеждане. Прокурорската колегия увеличи щата на спецобвинителите, а липсата на подобно решение от страна на съдийската стана повод за критики и предупреждения - от висши прокурори, че ако кадровият проблем на съдиите не бъде решен, ще блокира спецправосъдие.Дeлoто зa изтoчвaнeтo нa KTБ е с рекорден брой участници, макар и да има един голям отсъстващ - задочно подсъдимият и в процедура по екстрадиция от Сърбия банкер Цветан Василев. По настояване на защитниците на общо 18-те подсъдими, от няколко месеца, и по неофициални прогнози и през цялата 2019 година, в най-голямата зала на спецсъда се чете резюме от обвинителния акт - в размер на над 5 000 страници. Когато има заседание по делото, залата е блокирана от 9.00 до 18.00 часа, поради което други дела се отлагат. Затова днес, а е възможно и през следващите месеци, оставащите неясно колко, но все още хиляди страници, да се четат в най-тържествената зала на СРС. По настояване на шефа му Александър Ангелов тя ще се преотстъпва само, ако бъде поискана от спецсъдебния състав по делото \"КТБ\", поне седмица преди съдебното заседание.Досега са прочетени по-малко от хиляда страници от обвинителния акт.„Другото лято евентуално може да започнем разпит на свидетели. Това дело е показателно за липса на всякакъв смисъл на правораздаване, защото само по себе си делото е несъстоятелно. Гони се обем, а не качество и затова ще четем година и половина обвинителен акт\", коментира един от адвокатите по делото \"КТБ\"  - Христо Ботев. ", "date": "2018.10.02", "title": "Адв. Христо Ботев: Делото \"КТБ\" е показателно за липса на всякакъв смисъл на правораздаване"}
{"url": "https://www.novinite.bg/articles/165373/Humanitarna-kriza-v-postradalite-ot-zemetreseniyata-i-cunamito-v-Indoneziya-rajoni", "text": "Хуманитарна криза в опустошените от земетресението и последвалото цунами селища в Индонезия. Полицията използва сълзотворен газ срещу местни хора, които се опитаха да нахлуят в магазин за хранителни стоки. Продължава да расте броят на загиналите. По последни данни жертвите са 1234.Палу - така изглежда главният град на остров Сулавеси пет дни след мощното земетресение и опустошителното цунами. Няма ток и вода, бензинът не достига, хранителните продукти свършват. Докато спасителите разчистват отломките, отчаяните хора преравят руините за храна. За да спрат набезите за хранителни продукти, сред срутените сгради започнаха да патрулират полицаи.От ООН обявиха, че около 190 хиляди души спешно се нуждаят от помощ. Сред бедстващите има около 46 хиляди деца. Главната болница в Палу е срутена. Мощният трус е срутил и църква. Под отломките ѝ днес бяха открити телата на 34 студенти. Спасителните операции са изключително трудни. Много пътища са блокирани и екипите трябва да изминават километри пеша. Те все още не са успели да стигнат до някои от пострадалите от бедствието зони.", "date": "2018.10.02", "title": "Хуманитарна криза в пострадалите от земетресенията и цунамито в Индонезия райони"}
{"url": "https://www.novinite.bg/articles/165383/Tereza-Mej-ES-ne-e-kato-SSSR", "text": "Британският премиер Тереза Мей се разграничи от своя външен министър Джереми Хънт, който оприличи Европейския съюз на Съветския съюз в реч на годишната конференция на Консервативната партия, предаде Ройтерс. Хънт каза в неделя, че ЕС е бил създаден да защитава свободите, но съветската история учи, че ако един съюз бъде превърнат в затвор, то желанието да се избяга от него ще нарасне.Когато бе запитана по радио Би Би Си какво мисли за коментара на външния си министър, Мей отговори: \"Докато седя на тази маса в ЕС, виждам страни, които са били част от Съветския съюз, а сега са демократични страни. Мога да ви кажа, че двете организации не са еднакви.\"Британската министър-председателка заяви, че планира да остане \"в дългосрочен план\" на поста и като лидер на управляващата Консервативна партия. \"Не съм само за сделката за Брекзита\", посочи тя в кулоарите на годишната конференция на консерваторите в Бирмингам. Мей каза още, че подготвя ново предложение към ЕС с цел излизане от задънената улица в преговорите за Брекзита. Причината е, че \"планът, предложен от Европейския съюз, не е приемлив за нас\", обясни британският премиер.Мей уточни, че новото британско предложение ще касае по-конкретно въпроса за ирландската граница. \"Защото планът, който ЕС предлага, на практика оставя (британската провинция) Северна Ирландия в митническия съюз и прави така, че всъщност да има митническа граница в Ирландско море\", аргументира се тя.", "date": "2018.10.02", "title": "Тереза Мей: ЕС не е като СССР"}
{"url": "https://www.novinite.bg/articles/165392/Spipaha-8-000-kasa-cigari-bez-banderol", "text": "Близо 8 000 къса цигари бе бандерол са иззети при проверка на два адреса в Стамболийски, съобщиха от пресцентъра на МВР. В хода на специализирана операция вчера служителите на реда установили, че 39-годишна жителка съхранява в дома си 5 400 къса папироси без платен акциз. Други 2 537 къса били открити в дома на нейна 24-годишна съседка. По случаите са образувани бързо производство и предварителна проверка. Уведомена е районната прокуратура.", "date": "2018.10.02", "title": "Спипаха 8 000 къса цигари без бандерол"}
{"url": "https://www.novinite.bg/articles/165366/Germaniya-otvarya-vrati-za-kvalificirani-migranti", "text": "Управляващата коалиция в Германия постигна компромис по имиграционната реформа, която правителството се надява да направи страната по-привлекателна за висококвалифицирани работници от целия свят, предаде ДПА.Андреа Налес - лидерката на социалдемократите, по-малкия партньор в коалицията на консерваторите на канцлера Ангела Меркел - съобщи за споразумението след шестчасова среща. Компромисът предвижда ново законодателство да постави недостига на работни места в промишлеността и квалификацията на имигрантите в основата на имиграционната политика на Германия. Процесът на признаване на квалификациите на чужденци ще бъде ускорен. Германските власти освен това ще осигурят на кандидатите за имиграция в страната възможности да научат немски език, преди да дойдат.Населението на Германия застарява и тя се нуждае от имигранти, за да поддържа своята икономика. Отварянето на границите на страната за 1 милион мигранти през 2015 г. от канцлера Меркел обаче усложни въпроса, като мнозина избиратели се обявиха против масовия приток. Германската социалдемократическа партия иска кандидатите за убежище, чиито молби са били отхвърлени, но които междувременно са си намерили работа, да могат да останат.Християнсоциалният съюз, традиционният баварски партньор на християндемократите на Меркел, обаче отхвърли тази идея с аргумента, че тя би насърчила имиграцията на нискоквалифицирани работници. Постигнатият компромис предвижда политиката на разграничаване на кандидатите за убежище от икономическите имигранти да бъде запазена. Критериите за определяне на кандидатите за убежище, чиито молби са били отхвърлени, но които са изложени на риск, ако се завърнат в родната си страна, обаче ще бъдат доуточнени, за да може да се правят изключения в някои случаи.", "date": "2018.10.02", "title": "Германия отваря врати за квалифицирани мигранти"}
{"url": "https://www.novinite.bg/articles/165385/Makedoniya-moje-da-se-prisaedini-kam-NATO-oshte-v-nachaloto-na-2019-g", "text": "\r\nПреговорите за приемането на Македония в НАТО могат да приключат през януари догодина и още в началото на 2019 г. страната може да се присъедини към Алианса. Това заяви на пресконференция днес генералният секретар на Алианса Йенс Столтенберг.\r\n\r\n\r\n\r\n\r\n\r\n", "date": "2018.10.02", "title": "Македония може да се присъедини към НАТО още в началото на 2019 г."}
{"url": "https://www.novinite.bg/articles/165397/Balgarin-moje-da-bade-osaden-za-teroristichni-zaplahi-v-Chehiya", "text": "Живеещият в Чешката република 21-годишен българин Николай Иванов може да получи до 12 години затвор за заплаха с терористичен акт, съобщава чешкият вестник „Лидове новини“. Иванов, който работи в завод в град Пилзен, е изпратил от телефона си писмено съобщение, а също и имейл до две пакистански медии, в което заплашва с терористични действия, ако не бъде освободена чехкиня, задържана на международното летище в Лахор с 9 килограма хероин през януари. На днешното гледане на делото му в съда в Пилзен Иванов е заявил, че просто е искал да помогне на чехкинята, която е познавал, и не е мислел на сериозно това, което е написал. Иванов е допълнил, че се е запознал по интернет с Тереза, която медиите наричат чехкинята, и се е виждал с нея три пъти. ", "date": "2018.10.02", "title": "Българин може да бъде осъден за терористични заплахи в Чехия"}
{"url": "https://www.novinite.bg/articles/165357/Broyat-na-jertvite-v-Indoneziya-raste", "text": "Броят на жертвите след земетресенията и цунамито в Индонезия продължава да расте. Спасители откриха телата на 34 студенти по теология в църква на един от най-засегнатите от бедствията остров Сулавеси. Край друг остров - Сумба, беше регистрирано земетресение с магнитуд 6, според Европейския сеизмологичен център. Няма данни за жертви и материални щети. Предупреждение за цунами не е издавано. Мъж беше изваден изпод отломките в град Палу, на остров Сулавеси.След повече от 3 часа усилия спасителите извадиха изпод отломките на административна сграда в Палу 38 годишен мъж. Според лекарите, състоянието на оцелелия е добро, с оглед на времето, прекарано под руините.Спасителната акция в града най-засегнат от природните стихии в края на миналата седмица продължава. Повече от 1 700 сгради са изравнение със земята. Освен местните подразделения на гражданска защита и военните, в издирването на оцелели и разчистването на отломки участват и много доброволци. В района има спешна нужда от вода, храна и медикаменти. Броят на жертвите на природните стихии надвишава 850, опасенията са, че ще се увеличава.Властите поясниха, че голяма част от сензорите, които регистрират цунами са повредени или откраднати. Предупреждение е имало, но то е подценило мощта на стихията и не е стигнало до голяма част от жителите на Палу заради липсата на електричество след първите мощни трусове. Междувременно бяха показани сателитни снимки от мащабните поражения в града. ", "date": "2018.10.02", "title": "Броят на жертвите в Индонезия расте"}
{"url": "https://www.novinite.bg/articles/165371/Nelegalni-migranti-sa-zadarjani-kraj-AM-Trakiya", "text": "\r\n\r\n\r\n\r\n\r\n\r\n\r\nНатам бил насочен екип на сектор „Пътна полиция“ при ОДМВР - Пазарджик, патрулирал наблизо. Униформените установили на място 18 чужденци – 14 мъже и 4 деца, а при предприетата проверка станало ясно, че те се придвижвали \r\n\r\nКъм района били насочени и служители на РУ - Септември и група „Миграция“. Предстои отвеждането на чуждите граждани в ОДМВР - Пазарджик за установяване на тяхната самоличност, както и от коя държава идват и как са влезли на територията на страната ни. Ще им бъде извършен и първичен медицински преглед. По случая е образувано полицейско производство, работата по което продължава.\r\n", "date": "2018.10.02", "title": "Нелегални мигранти са задържани край АМ \"Тракия\""}
{"url": "https://www.novinite.bg/articles/165398/Masovi-aresti-v-Turciya-po-obvineniya-za-prane-na-pari", "text": "Турската полиция е задържала 280 заподозрени във връзка с разследване за пране на пари и прехвърляне на чуждестранна валута за около 2,5 млрд. лири (около 419 млн. щатски долара) към банкови сметки в чужбина, съобщиха турски медии, цитирани от Ройтерс.Според изявление на главния прокурор на Истанбул по-голямата част от получателите на трансферираните средства са били ирански граждани, живеещи в Съединените щати. Полицейски екипи са осъществили внезапни операции в 40 турски области и са разполагали със заповеди за арест за общо 417 заподозрени, съобщи държавната Анадолска агенция. CNN Turk пък излъчи видео с маскирани полицейски спецчасти в пълна бойна екипировка и въоръжени с автоматични пушки, влизащи в жилищен блок по време на една от проведените акции.На този етап от полицията, прокуратурата и от другите правораздавателни органи отказаха да коментират хода на разследването за пране на пари. CNN Turk все пак цитира изказване на главния прокурор на Истанбул, според което разследването е насочено към онези, които \"се прицелиха в икономическата и финансовата сигурност на Турската република\".Трябва да се има предвид, че въпросът за прехвърлянето на чуждестранни средства се превърна в политически силно чувствителен за Турция на фона на валутната криза в страната. През тази година турската лира се обезцени с близо 40% спрямо американския долар, което накара президента Реджеп Ердоган да предупреди турските граждани да не изпращат пари в чужбина, ако не става въпрос за инвестиции.На този етап все още няма някакви признаци за пряка връзка между настоящото разследване и призивите на Ердоган, целящи да насърчат турците да държат парите си в страната. \"Текущите операции не се отнасят за валутните преводи в чужбина от страна на местни жители. Операцията е свързана с финансирането на тероризма и прехвърлянето на валута на членове на терористична група, базирана в чужбина\", написа в туитър Кемил Ертем, съветник на Реджеп Ердоган.Заподозрените бяха обвинени в пране на пари, \"формирането на банда с цел извършване на престъпление и нарушаване на закона, целящ предотвратяване на финансирането на тероризма\", се посочва в прокурорското изявление. Самата операция се провежда от полицията за финансови престъпления.На своя уебсайт турският официоз \"Хюриет\" съобщи, че сред хората, които са изправени пред арест, са лица, имащи връзки с кюрдски, леви и ислямистки групировки, а някои от тях също така са разследвани за контрабанда на наркотици.Ройтерс цитира неназован банков източник, според когото транзакциите, които са обект на разследването, са били извършвани от трети лица, изпращали пари в сметки в чужбина в замяна на комисионни. \"Парите, които са изпращали, не са били техни собствени. Те се са опитвали да не бъдат забелязвани, като винаги са правили трансфери в малки количества и са правили печалби от това\", посочва банковият източник и допълва: \"Хората, които са обект на ограничения при прехвърлянето на средства в чужбина, са използвали такъв метод, като са карали други да осъществяват такива сделки в замяна на комисионни. Но тъй като парите отново са се предавали на несвързани трети лица, това представлява нарушение на правилата за борба с прането на пари\".В изявлението на истанбулската прокуратура се посочва, че заподозрените са обвинени в получаване на комисионна за изпращане на пари до общо 28 088 сметки в чужбина. Преводите са били правени от различни банкови клонове и банкомати от 1-ви януари 2017 година насам със суми от 5000 лири и повече, съобщи БНР.Трябва да се има предвид, че днешната мащабна полицейска операция идва месеци след като американски съд осъди изпълнителен директор на турската държавна банка Halkbank на 32 месеца затвор за нарушаване на санкциите спрямо Иран. Банката отрече всякакви нарушения, а властите в Турция заяви, че тази присъда е политически мотивирана.", "date": "2018.10.02", "title": "Масови арести в Турция по обвинения за пране на пари"}
{"url": "https://www.novinite.bg/articles/165399/Pojar-izbuhna-na-feribot-s-nad-300-dushi-na-borda-v-Baltijsko-more", "text": "\r\nПожар избухна на ферибот в Балтийско море с 335 души на борда, включително 37 души екипаж, след експлозия в двигателния отсек, предаде Ройтерс, позовавайки се на източник от литовската армия.\r\n\r\n\r\n\r\n\r\n\r\n\r\n\r\n\r\n", "date": "2018.10.02", "title": "Пожар избухна на ферибот с над 300 души на борда в Балтийско море"}
{"url": "https://www.novinite.bg/articles/165394/Razshiryava-se-obhvatat-na-zadaljeniyata-na-vlizashtite-v-ES", "text": "\r\nЕвропейският съвет прие регламент, насочен към подобряване на контрола на паричните средства, които се въвеждат в ЕС или се извеждат от него. Регламентът ще предоставя инструменти по-ефективно справяне с финансирането на тероризъм, изпирането на пари, отклонението от данъчно облагане и други престъпни дейности.\r\n \r\n\r\n\r\n\r\n\r\n\r\n\r\n", "date": "2018.10.02", "title": "Разширява се обхватът на задълженията на влизащите в ЕС"}
{"url": "https://www.novinite.bg/articles/165350/Izlojba-Pticite-na-Evropa-v-Regionalniya-istoricheski-muzej-Sofiya", "text": "\"Птиците на Европа\" е нова изложба и същевременно продължава темата на откритата в Музея през септември 2018 г. експозиция \"Птиците в изкуството и цар Фердинанд I\".Вдъхновение и за двете изложби са илюстрациите на птици от орнитологичното издание „Науман, Естествена история на птиците на Централна Европа“ (1905 г.), информира София.бг\"Птиците на Европа\" е третата годишна изложба на Дружеството на анималисти, флористи и научни илюстратори (ДАФНИ).", "date": "2018.10.02", "title": "Изложба \"Птиците на Европа\" в Регионалния исторически музей – София"}
{"url": "https://www.novinite.bg/articles/165395/Jena-poluchi-Nobelova-nagrada-za-fizika-za-prav-pat-ot-55-godini", "text": "Американецът Артър Ашкин, французинът Жерар Муру и канадката Дона Стрикланд спечелиха Нобелова награда за физика за революционни изобретения в областта на лазерните технологии, съобщи сайтът Nobelprize.org.Артър Ашкин е награден за изобретяването на оптични пинсети и тяхното приложение в биологичните системи. Жерар Муру и Дона Стрикланд са отличени за откриването на метод за генериране на високоинтензивни и ултракъси оптични импулси.Учени, разработили нов подход срещу рака, вземат Нобел за медицинаДона Стрикланд е първата жена, която получава Нобелова награда за физика от 55 години насам и едва третата, печелила отличието. Преди нея го получават Мария Кюри през 1903 г. и Мария Гьоперт Майер през 1963 г.Артър Ашкин ще получи половината от паричната награда, а Жерар Муру и Дона Стрикланд ще си поделят другата половина.Нобеловата награда за физика се присъжда от Кралската шведска академия на науките от 1901 г.Нобеловите награди ще бъдат връчени на церемония в Стокхолмската концертна зала на 10 декември, в деня на кончината на основателя на Нобеловата награда Алфред Нобел. Тази година паричната равностойност на наградата е 9 милиона крони (873 000 евро).Първата Нобелова награда за физика е на немския физик Вилхелм Рьонтген за откриването на нов вид лъчи, наречени на негово име.Миналата година Нобелова награда за физика спечелиха германецът Райнер Вайс и американците Бари Бериш и Кип Торн за решаващ принос към наблюдението на гравитационни вълни.Сред по-известните Нобелови лауреати за физика са Анри Бекерел, Пиер и Мария Кюри /1903/, Макс Планк /1918/, Алберт Айнщайн /1921/, Нилс Бор /1922/, Лев Ландау /1962/, Пьотър Капица /1978/, Питър Хигс /2013 г./.", "date": "2018.10.02", "title": "Жена получи Нобелова награда за физика за пръв път от 55 години"}
{"url": "https://www.novinite.bg/articles/165389/Agenciya-Mitnici-vleze-vav-vinproma-v-Pomorie", "text": "Агенция \"Митници\" проверява Винпром \"Черноморско злато\" в Поморие, потвърдиха за \"Хоризонт\" от агенцията. Оттам допълват, че това е редовна проверка. Такива ще има и в останалите предприятия за производство на алкохол.В надзорния съвет на винпрома е банкерката Петя Славова, чиято собственост е \"Инвестбанк\", дъщеря ѝ Жени чрез компанията си \"Грийн Нюз\" и Ивайло Василев чрез своята фирма \"Чалис\", сочи справка в Търговския регистър. Петя Славова и Ивайло Василев са акционери във \"Феста Холдинг\", сочи сайтът на дружеството. Една от обявените му дейности е винопроизводство. За проверката пред БНР-Бургас потвърдиха и от ръководството на завода, но отказаха допълнителен коментар. По неофициална информация, част от машините са били наводнени след дъждовете от вчера. Заради пломбирането им те не могат да бъдат изкарани и изсушени. Служители информираха, че въпреки това заводът продължава своята работа", "date": "2018.10.02", "title": "Агенция \"Митници\" влезе във винпрома в Поморие"}
{"url": "https://www.novinite.bg/articles/165346/Dnes-do-obyad-prevalyavaniyata-i-v-Iztochna-Balgariya-shte-sprat", "text": "Днес до обяд преваляванията и в Източна България ще спрат. Облачността над по-голямата част от страната ще се разкъса и намалее, видимостта ще се подобри и ще преобладава слънчево време. Ще духа слаб вятър от запад-северозапад, вечерта в Дунавската равнина ще се усили. Ще се затопли и преобладаващите максимални температури ще са между 20° и 25°.Над планините облачността ще е променлива, почти без валежи. Ще духа слаб до умерен запад-югозападен вятър. Максималната температура на височина 1200 метра ще е около 16°, на 2000 метра – около 9°.По Черноморието преди обяд облачността ще е значителна и ще духа до умерен запад-северозападен вятър. На отделни места главно в северните райони ще има превалявания от дъжд. Около и след обяд облачността ще намалее, вятърът ще утихне и ще се установи предимно слънчево време. Максимални температури между 20° и 23°. Температурата на морската вода е 19-21°. Вълнението на морето сутринта ще е 3 бала, след обяд ще отслабне до 1-2 бала", "date": "2018.10.02", "title": "Днес до обяд преваляванията и в Източна България ще спрат"}
{"url": "https://www.novinite.bg/articles/165396/Krasimir-Dimov-Bojsa-veche-e-osvoboden", "text": "Бившият съпруг на фолк певицата Красимир Димов – Бойса е освободен, научи Дарик. Той беше арестуван при мащабна полицейска акция, при която бяха задържани близо 40 души. От тях 36 души са иракчани, преминали нелегално границата, а другите са българи, организирали трафика. Състав на Районен съд Свиленград е постановил мярка за неотклонение – парична гаранция от 1500 лв. на Бойса. От прокуратурата съобщиха, че ще протестират решението. Обвинението срещу него е, че е откраднал чисто нов трактор от земеделски производител от село Студена.", "date": "2018.10.02", "title": "Красимир Димов – Бойса вече е освободен"}
{"url": "https://www.novinite.bg/articles/165349/Stroejat-na-metroto-ogranichava-dvijenieto-po-bul-Balgariya", "text": "От 00:00 часа на 01.10.2018 г. до 24:00 часа на 31.03.2019 г. се забранява влизането на пътни превозни средства по локалното пътно платно на бул. \"България\" между бул. \"Акад. Ив. Е. Гешов\" и пл. \"Ручей\".", "date": "2018.10.02", "title": "Строежът на метрото ограничава движението по бул. \"България\""}
{"url": "https://www.novinite.bg/articles/165351/Predstavyat-obnoveniya-Zimen-dvorec", "text": "Обновеният Зимен дворец в столицата ще бъде официално представен днес. На събитието ще присъства и министърът на младежта и спорта Красен Кралев.Съоръжението не беше претърпявало сериозна реконструкция от пускането си в експлоатация през 1983 г.През 2017 г. Министерство на младежта и спорта и търговското дружество „Академика 2011“ ЕАД осигуриха финансиране за извършване на ремонтни дейности, които да осигурят енергийна ефективност на сградата, както и необходимите условия за тренировки и състезания, пише Topnovini.bgСтойността на реконструкцията е 4 млн. лв без ДДС, от които 3 млн. лв. по договор с гарантиран резултат за енергийна ефективност и 1 млн. лв. 10-годишен кредит за строително-монтажни дейности.Важно за трениращите беше, че ремонтът се извърши без да се прекъсва тренировъчната и състезателна дейност на федерациите.След приключване на ремонтните дейности залата разполага с изцяло обновени съблекални, бани и санитарни възли към тях, входно фоайе, лекарски кабинет, помещение за допинг контрол, обновена основна зала с ново осветление и климатична инсталация, нова мантинела, нови подови каучукови настилки, отремонтирани седалки и трибуни. Подновени са дограмата, електроинсталациите, канализационната и водопроводната инсталация, фасадите на сградата са топлоизолирани.Навсякъде има ново лед осветление, което намалява общите експлоатационни разходи за обекта. Покривът е изцяло ремонтиран – с нова паро-, топло- и хидроизолация. Броят на съблекалните е увеличен двойно, което позволява тренирането на по-голям брой клубове и състезатели. Изпълнено е защитно покривало на леденото поле, което ще позволи провеждане на мероприятия в залата целогодишно без да се размразява леда.След извършването на всички посочени дейности сградата доби съвременен облик и не отстъпва на добрите европейски и световни образци за подобен тип съоръжения, съобщават от Министерството на младежта и спорта. \"Академика 2011“ започва ремонт и на тренировъчната зала, който ще струва около 1 милион лева.На събитието е поканен и министър-председателят Бойко Борисов.", "date": "2018.10.02", "title": "Представят обновения Зимен дворец"}
{"url": "https://www.novinite.bg/articles/165354/Majkite-na-deca-s-uvrejdaniya-zapochvat-seriya-protesti", "text": "От днес майките на деца с увреждания в цялата страна започват серия протести до постигане на всички реформи. Протестиращите искат реформи в социалната система, в здравеопазването, в образователната и в съдебната система и настояват тези реформи да започнат веднага, предаде БНР.Вчера стана ясно, че новият Закон за хората с увреждания се отлага поради несъгласието на финансовото министерство с част от промените. Това стана след почти тричасово заседание на Националния съвет за интеграция на хората с увреждания, а омбудсманът Мая Манолова определи закона като осакатен.Правителството беше обещало той да бъде гласуван в парламента до края на септември. Протестиращите майки на деца с увреждания са категорични, че ще търсят отговорност от премиера.Те са недоволни, че от закона са извадени всички предложения за реформа като тези за личната помощ, фонд \"Достъпна среда и лична мобилност\", фонд \"Трудова заетост\", подкрепената заетост, както и финансирането по проекти на организации на хората с увреждания.В съобщението до медиите за протеста на 2 октомври се казва: \"Тази зима отново ще умрат изоставени, отхвърлени, гладни и унизени хиляди\". По неофициални данни 3000 хора с увреждания миналата година са починали през зимата заради увреждането и социалната политика, която се води към тази наша общност - глад, мизерия, студ, невъзможност да обслужиш нуждите си, които са предизвикани от увреждането, съобщават протестиращите.", "date": "2018.10.02", "title": "Майките на деца с увреждания започват серия протести"}
{"url": "https://www.novinite.bg/articles/165361/Nyama-da-globyavat-shoforite-s-validni-hartieni-vinetki-sled-yanuari-2019-g", "text": "Всички, които имат валидни хартиени винетки след януари 2019 г., когато влизат в сила електронните винетки, няма да бъдат глобявани. Това обяви в предаването „Тази сутрин” по бТВ Радослав Николов, който е съветник в министерството на регионалното развитие по въпросите за новата тол система.По принцип шофьорите, чиито винетки важат и през следващата година, трябва да ги презаверят. Ако не го направят обаче, няма да получават глоби, просто регистрацията им в системата ще става на пътя.С въвеждането на електронни винетки от следващата година цените няма да се променят, каза още Николов. Ще има и нов вид винетка – за уикенда, но все още не е решено каква ще е нейната цена и за какъв период ще важи.От 16 август 2019 г. влиза в сила тол таксуването за тежкотоварните автомобили. От новата система се очакват допълнителни приходи, с които да се ремонтират пътищата", "date": "2018.10.02", "title": "Няма да глобяват шофьорите с валидни хартиени винетки след януари 2019 г."}
{"url": "https://www.novinite.bg/articles/165355/Otkrivat-konferenciya-po-bezopasnost-na-patya-v-Sofiya", "text": "По-безопасни пътища - зад тази кауза застава Министерството на вътрешните работи заедно с Европейската комисия.На конференция в София за по-малко инциденти на пътя ще се обсъждат начините и водачите, и пешеходците да са по-бдителни като участници в движението, предаде Нова телевизия.Форумът ще бъде открит от министъра на вътрешните работи Младен Маринов.", "date": "2018.10.02", "title": "Откриват конференция по безопасност на пътя в София"}
{"url": "https://www.novinite.bg/articles/165352/Prodaljavat-remontite-po-patya-ot-Rila-do-Rilskiya-manastir", "text": "Движението по пътя Рила – Пастра се осъществява в една лента поради ремонтни дейности на аварирал водопровод. Затворена е лентата за движение в посока Рила, като движението се осъществява двупосочно в лентата в посока Пастра. Сигнализирано е с пътни знаци. Срок до 31.10.2018 г.Движението по пътя с. Пастра – Рилски манастир се осъществява в една лента поради извършване на аварийно-възстановителни дейности по обрушване на ската. Движението се ограничава за кратки периоди от 10 мин. Движението се регулира със светофарна уредба и при необходимост от сигналисти. Срок до 31.10.2018 г.", "date": "2018.10.02", "title": "Продължават ремонтите по пътя от Рила до Рилския манастир"}
{"url": "https://www.novinite.bg/articles/165375/Za-specialistite-ot-MC-po-detski-bolesti-Sofiya-veche-mojete-da-se-zapisvate-i-onlajn", "text": "Медицинският център по детски болести към Специализираната болница за активно лечение по детски болести – проф. д-р Иван Митев – София се включи към онлайн платформата superdoc.bg. Това е изключително удобно за родителите на малките пациенти, които веднага могат да видят кога предпочитаният от тях специалист работи, кога са му свободните часове, дали преглежда по Здравна каса, или има само свободен прием.Платформата улеснява и специалистите, които веднага виждат своята натовареност в съответните дни.Два дни преди прегледа родителите на малките пациенти получават напомнящ е-мейл и смс. По същия начин системата известява и отмяната на час при избрания специалист, ако той е в болнични, в отпуск и няма да преглежда.Медицинският център по детски болести се намира на ул. „Найден Геров“ 2, кв. Хиподрума в София. В него работят утвърдени имена в педиатрията.За тези, които е проблем онлайн резервацията са на разположение следните телефони:02/ 952 18 140883 707 132 (всеки делничен ден между 9:00 и 18:00 ч)", "date": "2018.10.02", "title": "За специалистите от МЦ по детски болести – София вече можете да се записвате и онлайн"}
{"url": "https://www.novinite.bg/articles/165367/Otkriha-trup-na-maj-do-jp-relsi", "text": "Малко след 8 часа вчера сутринта в дежурната част на ОДМВР- Шумен бил получен сигнал, че на междугарието с. Хан Крум – Търговище е забелязан мъж, който лежи до релсите. Към мястото на инцидента е насочен полицейски екип.Установено било, че 89-годишният жител на село Троица е починал.Изясняват се обстоятелствата довели до смъртта му. Образувано е досъдебно производство.", "date": "2018.10.02", "title": "Откриха труп на мъж до жп релси"}
{"url": "https://www.novinite.bg/articles/165364/V-ODMVR-Sliven-zapochvat-rabota-chetiri-detski-policejski-upravleniya", "text": "„Детско полицейско управление“ е национална програма за ранна превенция след подрастващите, която стартира официално от 1-ви октомври в цялата страна. В ОДМВР-Сливен са разкрити четири детски управления, разпределени в учебни заведения в Сливен, Нова Загора, Котел и Твърдица. Участие ще вземат 91 деца от третите и четвъртите класове. Проектът „Детско полицейско управление“ е резултат от споразумение между МВР, МОН, Българския туристически съюз, Българския червен кръст и неправителствени организации.Идеята на авторите е децата, забавлявайки се, да опознаят полицейската професия, да получават знания и умения за опазване на своя живот и този на приятелите си; да се справяне в трудни ситуации с различни предизвикателства вкъщи, в училище, на улицата, в планината; своите права и отговорности пред обществото; работа в екип, уважение и толерантност към чуждото мнение и различните от тях. Основната цел на програмата е ранната превенция на подрастващите в утвърждаването на ценностно отношение към законите в страната и създаване на навици за безопасно поведение и вземане на адекватни решения в определени ситуации. На 1 октомври тържествено бяха открити детските полицейски управления в четирите общини на област Сливен. В град Нова Загора детското управление стартира в начално училище „Любен Каравелов“.Събитието беше организирано от директора на училището г-жа Пенка Калина. Официални гости бяха началникът на РУ-Нова Загора гл. инспектор Стефан Борисов, началникът на „Охранителна полиция“ гл.инспектор Красимир Алексиев, началникът на Регионалната служба „Пожарна безопасност и защита на населението“ гл.инспектор Васил Василев, г-жа Веска Вълчева секретар на местната комисия за борба с противообществени прояви на малолетни и непълнолетни. Те поздравиха децата със смелия избор да се запознаят с трудната и отговорна професия на полицая, похвалиха желанието им да бъдат полезни на своите връстници с придобитите нови знания за закона и отговорността пред обществото. „Вълнувам се от работата на полицаите и искам да разбера повече за тази отговорна професия“, това каза четвъртокласничката Цветелина Петкова, така тя обясни защо е избрала да вземе участие в „Детското полицейско управление“ в своето училище. Общо 24 деца от училище „Любен Карабеволов“ ще се обучават в четири модула през първия и втория срок- пътна безопасност, лична полицейска защита, работа със служебно куче и пожарна безопасност. Община Нова Загора е осигурила специални униформи за децата от полицейското управление, които те ще получат преди първото занятие. На 1 октомври бяха открити още полицейските управления в начално училище „Г.С.Раковски“ в град Котел, СУ „Георги Каравелов“ в град Шивачево и ІІІ-то ОУ „Д-р Иван Селимински“ в град Сливен. Програмата „Детско полицейско управление” е предвидена за реализиране от служители на „Охранителна полиция”, „Пътна полиция“, „Криминална полиция”, „Пожарна безопасност и защита на населението“, психолози от психологичните лаборатории на МВР, експерти от Българския Червен кръст, Българския младежки Червен кръст, Българския туристически съюз и духовни лица в съответните населени места. Темите за обучение и занимание са подготвени и представени съобразно възрастовите особености на децата, както и с регионалните специфика, традиции и култура.", "date": "2018.10.02", "title": "В ОДМВР-Сливен започват работа четири детски полицейски управления"}
{"url": "https://www.novinite.bg/articles/165363/Natura-2000-idva-v-stolicata", "text": "От 6 до 14 октомври с поредица от събития ще се проведе кампанията „Натура 2000 идва в столицата“. Тя ще доближи природата до градските хора и ще им разкрие нуждата да бъде запазена със средствата на изкуството – танца, театъра и игрите, защото екологичната мрежа Натура 2000 е най-голямата европейска инициатива за съхраняване на ценното природно богатство и стимулиране на устойчивото развитие в райони със запазена природа.Събитията, включени в програмата на кампанията са подходящи за различни възрастови групи, така че посланията ѝ да достигнат до малките и големите жители на града. Програмата на кампанията включва следните събития: - 6 октомври, събота, от 11:00 до 14:00, Детски научен център „Музейко“. „Натура 2000 идва в столицата“ гостува на Детски приключенски фестивал в Музейко. „Открий, научи, спечели!“ – една приключенска игра за малки и големи с награди за всеки участник. „На крилете на птиците“– избери, вдъхнови се и оцвети емблематичен вид птица от българската природата от прекрасните рисунки на Александра Илиева от Inspire Bulgaria. Ателие за работа с деца. - 6 октомври, събота, Театър 199, 19:30 ч., „Приятно ми е, Ива“, от Ива Тодорова, участва Ива Тодорова.Моноспектакъл, в който авторът и главен герой разказва за първата си среща с белоглавите лешояди от най-голямата естествена колония на вида у нас в Източни Родопи, за най-големия черен лешояд, който за съжаление не гнезди у нас, както и много други лични истории, разказани и изиграни с усмивка. - 8 октомври, понеделник, 18:00 ч., Борисова градина, зелената площ между детската площадка със Слончето и езерото с водните лилии. Флашмоб „Натура 2000 - полет без граници“, танц и фотоизложба с участието на децата от Клуб по художествена гимнастика „Финес“ – София и Костинброд. - 13 и 14 октомври, събота и неделя, от 9:30 до 18:00 ч, Зоологическа градина – София, пред Екологичен научно- образователен център. „МозайКАП. Цветна мозайка от капачки“ - ела и твори с нас редки видове животни, подреждайки цветни капачки. Ателието се води от екипа на център за неформално образование и културна дейност АЛОС и се провежда в сътрудничество с Благотворителна кампания „Капачки за бъдеще“. Всеки може да донесе събраните от него пластмасови капачки, за да даде своя принос към кампанията. Във фейсбук страницата на събитието всеки може да сподели своите красиви снимки от Натура 2000 защитени зони в България, както и да участва в игри с награди. Целта на кампанията е да свърже градските хора с дивата природа, да им я покаже пречупена през светлината на изкуството, да предложи познати или не толкова добре познати места за туризъм и отдих, да ги запознае с редки и застрашени от изчезване животни, като разкаже любопитни факти за тях. „Натура 2000 идва в столицата“ е кампания на Българското дружество за защита на птиците и Издателство „Просвета“, която се организира и провежда по проект „ПрироДА“ на програма LIFE на ЕС. Партньори на кампанията са: Детски научен център Музейко, Зоологическа градина - София, Зелени Балкани, Център за неформално образувание и културна дейност - АЛОС, КХГ „Финес“ София и Костинброд, Театър 199", "date": "2018.10.02", "title": "Натура 2000 идва в столицата"}
{"url": "https://www.novinite.bg/articles/165382/Intenziven-trafik-na-GKPP-Kulata", "text": "Интензивен е трафикът за товарните автомобили на ГКПП „Кулата“ и в двете посоки.Това съобщиха за Радио „Фокус“ – Пирин от Главна дирекция „Гранична полиция“.На ГКПП „Илинден“ трафикът е нормално натоварен.Без забавяния се извършва преминаването през граничните пунктове между България и Македония в Област Благоевград.", "date": "2018.10.02", "title": "Интензивен трафик на ГКПП „Кулата“"}
{"url": "https://www.novinite.bg/articles/165379/Sofiya-raste-s-1200-jiteli-na-mesec", "text": "Според справка, направена в регистрите на Министерство на регионалното развитие и благоустройството и МВР, София расте всеки месец с 1200 новорегистрирани жители.От всичките 3 млн., които живеят в София, само 1 294 792 са с постоянен адрес в столицата. Всъщност, половината от живеещите в София не плащат местни данъци и такси и не могат да използват административни услуги, информира .Тези хора не могат да си правят справки и плащания към НАП на налозите. Това става единствено в териториалните дирекции по постоянен адрес.1 267 759 пък използват софийския си адрес за получаване на кореспонденция, което значи, че това им е настоящ, но не постоянен адрес.Мнозина не сменят адресите си заради бумащината и административните пречки, но след 2018 г това ще е по-лесно, заради въвеждането на електронната идентификация.Все още електронните услуги в това отношение са с доста лошо качество и носят повече главоболия, отколкото облекчение.", "date": "2018.10.02", "title": "София расте с 1200 жители на месец"}
{"url": "https://www.novinite.bg/articles/165365/KZP-zabrani-na-elektronni-magazini-da-zablujdavat-za-nalichnostite-na-promocionalni-stoki", "text": "Онлайн магазин за стоки за свободното време не е информирал коректно клиентите си за наличните количества от пуснати в промоция артикули. Сайт за продажба на уреди за дома пък не е спазвал посочения от него срок за доставка на поръчките. Нелоялните търговски практики са установени и забранени от Комисията за защита на потребителите (КЗП). Единият от хванатите в нарушение електронни магазини – ozone.bg, е предлагал различни стоки с намалени цени, сред които и устройства за виртуална реалност за игрови конзоли по 399 лв.След поръчката на десет такива хедсета, клиент е получил само един. Проверка на КЗП по случая установи, че към момента на изпратената от потребителя заявка за покупка търговецът не е информирал за ограничена наличност на промоционалните стоки. В становището си до контролния орган той посочва „техническа грешка” при отчитане на наличните бройки в складовата му система като причина да не може да достави всички заявени бройки, а само единствената останала. Когато търговец не е в състояние да достави предлаганите от него стоки или сходни на тях при обявените параметри и да посочи разумни обяснения за това, е налице нелоялна практика, категорични са експертите на КЗП. Нелоялна практика е и неспазването на обявения срок за доставка на поръчките, тъй като той често оказва влияние върху избора на потребителя от кого да купи. Именно поради забавяне на пратки електронният магазин Diplomat.bg е станал обект на проверка от страна на КЗП. Контролният орган е сезиран от потребител, чиято поръчка е обработена своевременно, като е изписана за получаване за след две седмици, а е доставена още по-късно – седем дни след тази дата. Търговецът се оправдава с персонален пропуск на служител на фирмата. В хода на проверката КЗП констатира, че съгласно общите условия на онлайн търговеца покупките следва да пристигнат до седем работни дни след окончателно уточняване на адреса и датата за получаване и свързване на продавача с клиента. Изрично са посочени случаите, в които се допуска удължаване на този срок – при почивни дни или официални празници. В конкретния казус има неоправдано забавяне от около две седмици.", "date": "2018.10.02", "title": "КЗП забрани на електронни магазини да заблуждават за наличностите на промоционални стоки"}
{"url": "https://www.novinite.bg/articles/165368/Poroite-razrushiha-chast-to-mosta-ot-kv-Sarafovo-do-letishte-Burgas", "text": "Поройни дъждове предизвикаха наводнения в Бургаско вчера.Срути се част от пътя до квартал „Сарафово”. Той беше отворен късно снощи.От свлачището обаче е засегнато мостовото съоръжение от кв. „Сарафово” до летището в Бургас.Причина са обилните валежи, които за кратко време се изсипаха в района на кв. „Сарафово” и летище Бургас, каза пред bTV, Чанка Коралска, зам.-кмет по строителството в Бургас.За щастие разрушеният участък от пътя е бил затворен заради ремонт.От община Бургас чакат инструкции от Пътната агенция за ремонта на мостовото съоръжение.В кв. „Сарафово” са наводнени само сутерени, няма бедстващи хора, каза кметът на района Неделин Недялков.Силен дъжд и в Поморие вчера потопи улици и наводни приземни етажи.", "date": "2018.10.02", "title": "Пороите разрушиха част то моста от кв. „Сарафово” до летище Бургас"}
{"url": "https://www.novinite.bg/articles/165347/Toplofikaciya-Sofiya-moje-da-pusne-parnoto-predi-trajnoto-zahlajdane", "text": "„Топлофикация София“ е готова да постави началото на новия отоплителен сезон дори и преди да е настъпило трайното захлаждане, информираСпоред правилата, включването на парното в София може да стартира след като три дена температурата е по-ниска от +12°C и има прогноза от НИМХ за трайно застудяване.Топлото, обаче, може да бъде задействано и преди това, ако всички абонати в блока желаят. За да стане това,  трябва да бъде подадено заявление и решение от Общото събрание на етажната собственост с подписите на всички за включването на отоплението предварително", "date": "2018.10.02", "title": "„Топлофикация София“ може да пусне парното преди трайното захлаждане"}
{"url": "https://www.novinite.bg/articles/165378/Sofiya-shte-uchastva-v-naj-mashtabnoto-Sveto-krashtene-na-novorodeni", "text": "На 7 октомври, неделя, за втори път се организира мащабно Свето кръщене на новородени в 11 града на страната. Инициатор на събитието е  Движението за национална кауза за насърчаване на раждаемостта, информира В София кръщенето ще се проведе в църквата „Света София“ от 10.00 ч., информира Монитор.На церемонията ще присъстват представители на Столична община, както и посланиците на мащабната кампания – Нели Хаджийска, Иван Христов, Ирина Тенчева, Мария Илиева, Владо Николов и Ути Бъчваров.", "date": "2018.10.02", "title": "София ще участва в най-мащабното Свето кръщене на новородени"}
{"url": "https://www.novinite.bg/articles/165376/Dostapna-li-e-Balgariya-za-horata-s-uvrejdaniya", "text": "Комисията по дискриминация изнесе междинни резултати относно кампанията „Достъпна България“. Проверени са близо 538 обекта, като едва 60 от тях отговарят на изискванията за достъпна среда. Останалите 438 са с преписки и заведени производства.Проверявани са сгради на държавни институции, общински администрации, застрахователни дружества, мобилни оператори, аптеки. От Комисията увериха, че кампанията не е епизодична и ще продължи, докато не бъде създадена среда за хора в неравностойно положение. Кампанията има за цел да покаже и добрите примери – например инфраструктурата около НДК.От Комисията алармират, че трябва да бъде обявен код „червен“ за достъпна среда, предаде репортер на Novini.bg.", "date": "2018.10.02", "title": "Достъпна ли е България за хората с увреждания?"}
{"url": "https://www.novinite.bg/articles/165381/Obeshtano-Sofiya-grad-na-horata-i-velosipedite", "text": "Превръщаме градовете си от \"градове на автомобилите и предприемачите\" в \"градове на хората\", каза главният архитект на София Здравко Здравков.Посоката е свързана с цялостна промяна в столицата, която приоритизира пешеходните пространства, премахване на незаконната реклама, подреждане на града, оправяне на фасадите, премахване на кабелите, обясни той пред БНР.По негова покана в София е главният архитект на Москва Сергей Кузнецов.\"Опитът, който има в Москва, е огромен и това ни дава предимство, за да може ние взимайки доброто от техните решения да го превърнем и при нас в София\", обясни още Здравков.Велосипедната система продължава да се развива, посочи той и допълни, че посоката на развитие е свързана със създаване на онези липсващи звена на развитие на велосипедно придвижване, така че да се направи \"велосипеден пръстен и довеждащите връзки към него\".\"А системата за отдаване на велосипеди под наем - в момента разработваме такава система, която да бъдат предоставени велосипеди, но не на принципа на стоянки, които са фиксирани, а да може да се вземат от определени места и посредством GPS да бъдат оставяни в други локации. И очакваме следващата година тя да заработи в София\", разказа още българският архитект.\"Сериозно ограничаване на паркирането в центъра е въведено в Москва и това е нещо, което се възприема положително от повечето хора\", допълни на свой ред главният архитект на града Сергей Кузнецов. Той смята, че намаляването и усложняването на автомобилния транспорт и паркирането дава положителен резултат в централната част на града.\"Намаляха задръстванията по улиците на Москва, стана по-трудно да се паркира, но ситуацията се подобри много силно\", добави той.\"В София виждам един голям потенциал и трябва да кажем, че тук такъв остър проблем като в Москва преди няколко години със задръстванията липсва. Струва ми се, че София да се развива в един комфортен град би било дори по-просто като се има предвид ,че градът е по-компактен\", смята Кузнецов.По думите му София е много озеленен град и в един кратък период биха могли да се постигнат много положителни промени.", "date": "2018.10.02", "title": "Обещано: София – град на хората и велосипедите"}
