{"url": "http://www.novinite.bg/articles/157199/Yunker-Zapadnite-Balkani-da-ne-si-mechtayat-za-ES-predi-da-si-reshat-teritorialnite-sporove", "text": "На този етап нито една от държавите от Западните Балкани не отговаря на всички условия за влизане в ЕС. Това заяви председателят на Европейската комисия Жан-Клод Юнкер, предаде БГНЕС. Тези, които искат да се присъединят към ЕС, трябва да отговарят на всички критерии и условия за присъединяване, но на този етап нито една от тези държави (бел.ред. – от Западните Балкани) не отговаря на всички условия, въпреки че има огромен напредък във всички тези държави. Наблягам на нуждата да работим заедно и да имаме ефективна борба срещу организираната престъпност, срещу корупцията, която унищожава обществото, добави Юнкер.ЕС остава силно ангажиран с европейските перспективи за нашите партньори от Западните Балкани. Ще направим всичко възможно да работим в тази насока и виждам същото желание от страна на партньорите ни. Те имат желание да предприемат реформи, които са необходими за присъединяване към ЕС. Когато встъпих в длъжност казах, че нито една държава от Западните Балкани няма да успее да се присъедини към ЕС до края на мандата на тази комисия и това натъжи нашите приятели. И трябваше после да уточня намеренията си, а именно да ускоря присъединяването на тези наши партньорски отношения, да видим какви ще са статутите на кандидат и кога ще стане присъединяването. Това ще стане ако всички условия са изпълнени евентуално през 2025 г., подчерта Юнкер.Всички страни, които искат да се присъединят към ЕС, трябва да са приключили двустранните териториални конфликти преди да се присъединят, категоричен е Юнкер. Трябва да обхванем комплексността на този регион, ЕС е един голям пазар с много положителни ефекти за икономиката и също ценности, които не бива да изчезват от нашия обхват и скоро тук в София ще има среща на върха на държавите от Западните Балкани и ЕС, и разбира се, ще говорим за разширяване, присъединяване. Но според мен основната тема ще е проблемите на миграцията и също ще трябва да отделим завишено внимание на икономическата ситуация на региона. Ще трябва да говорим за свързаността на региона. Между отделните държави ще трябва да се споразумеем за прилагането на тези 155 принципа, които управляват икономическата интеграция на региона и условностите, по които сме се споразумели в Триест. Бих желал по време на срещата в София да уточним как точно ще работим така, че този регион да подобри своята свързаност, подчерта Юнкер. Убеден съм, че мястото на Западните балкани е в ЕС, каза още председателят на ЕК.Досега резултатите от Българското председателство са много добри. Има неща, които се случват и медиите като че ли малко ги подценяват. Тази нощ се постигна споразумението между парламента, съвета и председателството по съдържанието на директивата за командированите работници, и под Българското председателство и благодарение на доброто управление на Българското председателство, на усилията на нашите български приятели, постигаме много напредък и по реформата на системата Дъблин. България ни впечатлява с качеството на работата си и надявам се, че това няма да изненада гражданите на тази държава. Българите могат да се гордеят с начините, по които техните лидери водят председателството, добави още Юнкер.Регионът на Балканите е неделима част от Европа и включването им в общото европейско пространство на сигурност и икономическо развитие е от стратегическо значение за трайната стабилност на целия Европейски съюз, заяви от своя страна.премиерът Бойко Борисов на съвместния брифинг с председателя на Европейската комисия Жан-Клод Юнкер.Борисов благодари на Юнкер и на Федерика Могерини, заместник-председател на Европейската комисия и върховен представител на Съюза по въпросите на външните работи и политиката на сигурност, защото с тази си обиколкате са се уверили \"колко отвратителна е свързаността на Балканите\". На тези срещи ние представляваме и интересите на Румъния и Гърция, защото всички тези въпроси за свързаността са общи, подчерта Борисов. Амбициозната задача сме си поставили до срещата в София през май да имаме лот по лот как ще бъдат финансирани връзките, за да знаем кога проектите ще бъдат готови, уточни той. Изключително важно е да продължи работата и на спецслужбите, на прокуратурата и на други институции, смята Борисов.Той подчерта, че е доволен, че сутринта са били създадени условия за срещи между Белград и Прищина. България не само участва през тези два месеца, но има и финализирани проекти, каза премиерът. С тази си обиколка Юнкер допринесе и там, където малко се говори за Западните Балкани , там поне да бъдат чути, каза той. Ние, което правим под егидата на ЕС, не е насочено нито срещу Русия, нито срещу Турция. Искаме в нашия регион да има сигурност, заяви Борисов.Юнкер е на работно посещение в България. заедно с Федерика Могерини, заместник-председател на Европейската комисия и върховен представител на Съюза по въпросите на външните работи и политиката на сигурност, и Йоханес Хан, европейски комисар отговарящ за политиката за съседство и преговори за разширяване. В резиденция Бояна се проведе среща и с участието на лидерите от всички страни от Западните Балкани – президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. От българска страна в разговорите ще участват също вицепремиерът и министър на външните работи Екатерина Захариева и министърът за Българското председателство на Съвета на ЕС 2018 Лиляна Павлова. ", "date": "2018.03.01", "title": "Юнкер: Западните Балкани да не си мечтаят за ЕС преди да си решат териториалните спорове"}
{"url": "http://www.novinite.bg/articles/157154/Dve-komisii-v-parlamenta-pravyat-izslushvane-po-sdelkata-s-ChEZ", "text": "Комисията по енергетика съвместно с Комисията за контрол над службите за сигурност ще прослушат всички страни по сделката за ЧЕЗ. Депутатите ще изслушат информацията от Комисията за защита на конкуренцията, Комисията за енергийно и водно регулиране, Комисията за финансов надзор, Агенцията за приватизация и следприватизационен контрол, Държавната агенция „Национална сигурност“ и Държавната агенция „Разузнаване“ във връзка с покупко-продажбата на активите на ЧЕЗ Груп в България. На заседанието на двете комисии е поканена и собственичката на фирмата купувач „Интерком” Гинка Върбакова. От ГЕРБ съобщиха, че е поканен и представител на администрацията на президента.Преди старта на заседанието на двете комисии Гинка Върбакова ще се срещне с премиера Бойко Борисов. Малко след 8.00 ч. тя пристигна в сградата на Министерския съвет.", "date": "2018.03.01", "title": "Две комисии в парламента правят изслушване по сделката с ЧЕЗ"}
{"url": "http://www.novinite.bg/articles/157185/Borisov-i-Ramaobsadiha-koridor-8", "text": " Не срещата бяха отбелязани и отличните двустранни отношения и политически диалог между двете държави. „Развитието на добросъседските отношения и конструктивната роля на Албания в региона, основана на европейските и евроатлантическите ценности, продължават да бъдат от голямо значение“, каза българският премиер и допълни, че вътрешно-политическите процеси в Албания са доказателство за стратегическия европейски избор на страната и нейните граждани.", "date": "2018.03.01", "title": "Борисов и Рама обсъдиха коридор №8"}
{"url": "http://www.novinite.bg/articles/157159/Borisov-Alo-Babish-darjavata-moje-da-kupi-ChEZ-Ginka-na-sreshta-pri-premiera", "text": "Премиерът Бойко Борисов е поканил на среща в Министерския съвет собственичката на \"Инерком\" Гинка Върбакова. Премиерите Борисов и Бабиш отново обсъдиха в телефонен разговор сделката за продажба на активите на дружество ЧЕЗ Груп в България.Българският министър-председател поиска допълнителни разяснения за позицията на чешкото правителство, съобщиха от Дондуков 1.  Андрей Бабиш посочи, че след изразените от медиите в Чехия съмнения по отношение на компанията купувач, е поискал да бъдат представени доказателства, които да разсеят притесненията около сделката. В тази връзка Надзорният съвет на ЧЕЗ Груп е изискал от Съвета на директорите на дружеството информация за Инерком. Съветът на директорите е потвърдил пред НС, че е извършил множество проверки на потенциалния купувач и източниците му на финансиране и те не са показали проблеми за осъществяване на продажбата, и ръководството на ЧЕЗ поддържа тази позиция, информира чешкият премиер.Борисов посочи, че е поискал първия телефонен разговор заради значимостта на електроенергийното дружество за България и начина за провеждане на преговорите по неговата продажба, което е предизвикало много въпроси. Той каза, че обменените мнения с премиера Бабиш във вторник, както и изнесената от чешки и български медии информация за източниците на финансиране на купувача, са подхранили съмненията му, че сделката е проблемна.Българският министър-председател помоли чешкия си колега за съдействие за осъществяване на разговори с ръководството на ЧЕЗ Груп в случай, че българската държава реши да предприеме действия за закупуване на дейността на електроразпределителното дружество в страната ни.От своя страна чешкият премиер обърна внимание на това, че договори вече са били подписани. Премиерът Борисов е поканил на среща в Министерския съвет собственичката на \"Инерком\" Гинка Върбакова, съобщи Нова тв.  ", "date": "2018.03.01", "title": "Борисов: Ало, Бабиш, държавата може да купи ЧЕЗ. Гинка на среща при премиера"}
{"url": "http://www.novinite.bg/articles/157162/Ginka-Varbakova-e-sklonna-darjavata-da-ima-uchastie-v-sdelkata-za-ChEZ", "text": "Гинка Върбакова е склонна държавата да има участие в сделката за продажбата на ЧЕЗ. Това обяви бизнесдамата от Пазарджик след срещата си с премиера Бойко Борисов в Министерския съвет тази сутрин.Днес предстои Комисията по енергетика съвместно с Комисията за контрол над службите за сигурност да изслушат всички страни по сделката за ЧЕЗ. Депутатите ще изслушат информацията от Комисията за защита на конкуренцията, Комисията за енергийно и водно регулиране, Комисията за финансов надзор, Агенцията за приватизация и следприватизационен контрол, Държавната агенция „Национална сигурност“ и Държавната агенция „Разузнаване“ във връзка с покупко-продажбата на активите на ЧЕЗ Груп в България. На заседанието на двете комисии е поканена и собственичката на фирмата купувач „Интерком” Гинка Върбакова. От ГЕРБ съобщиха, че е поканен и представител на администрацията на президента.", "date": "2018.03.01", "title": "Гинка Върбакова е склонна държавата да има участие в сделката за ЧЕЗ"}
{"url": "http://www.novinite.bg/articles/157164/Borisov-iskal-palen-kontrol-nad-sdelkata-za-ChEZ-Ginka-zaminava-za-Chehiya-za-da-lobira", "text": "Премиерът Бойко Борисов е изразил намерение държавата да поеме контрола над електроразпределителното дружество ЧЕЗ. Това стана ясно след срещата му с Гинка Върбакова, собственик на \"Инерком\", фирмата, който се включи в сделката.Пред медиите Върбакова каза, че заминава за Чехия, където ще се срещне с представители на държавната компания ЧЕЗ, за да ги убеди, че българската държава може да бъде надежден партньор. Тя каза, че лично тя няма против държавата да участва в сделката. „Обсъдихме обстановката, която се създаде със сключването на нашата сделка и притесненията, които изразяват всички. Водихме разговори за това, че премиерът желае да има пълен контрол върху сделката, която сключваме и върху компанията, която ще придобием“, заяви Върбакова. Тя каза, че е склонна държавата да има участие в сделката. \"Склонна съм да прехвърля договора, който имам, стига продавачът да даде съгласие\", заяви Върбакова в присъствието на финансовия министър Владислав Горанов и вицепремиера Томислав Дончев. Върбакова заяви, че в сделката няма участие на български банки, въпреки че само преди дни премиерът Борисов заяви, че една от банките, заявила участие във финансирането, е българска. Тя не пожела да даде повече подробности, тъй като ставало въпрос за банкова тайна и конфиденциална информация.Финансовият министър каза, че държавата има възможност да участва в купуването на компанията чрез средства от държавния бюджет или „чрез частно придобиване през някоя от другите компании“. По думите му обаче това в настоящия етап не може да стане, тъй като разговорите са напреднали.Ние изразихме воля, че искаме да участваме в тази сделка, ако чешката страна се съгласи, заяви Горанов.Той каза, че правителството е в \"деликатна ситуация\", тъй като зависи от \"волята на два частни субекта\". \"Виждаме добрата воля от страна на българското дружество да допусне държавата до сделката\", коментира той и уточни, че се надява държавата да може да има \"най-малкото контролен дял\" в компанията.", "date": "2018.03.01", "title": "Борисов искал пълен контрол над сделката за ЧЕЗ, Гинка заминава за Чехия, за да лобира"}
{"url": "http://www.novinite.bg/articles/157173/Volen-Siderov-Darjavata-tryabva-da-prisastva-v-ERP-tata", "text": "Поддържам тезата, че държавата трябва да присъства в ЕРП-тата, не само в ЧЕЗ, да има блокираща квота от 34%, т.нар. златна акция. Това коментира в парламента лидерът на \"Атака\" и председател на ПГ \"Обединени патриоти\" Волен Сидеров. Според него по този начин българският потребител ще види, че е защитен. Какво може да се направи по въпроса - думата е на Министерския съвет и ресорните министри. Сидеров подчерта, че още при първоначалното решение чешка държавна фирма да купи българска, представено, по думите му, за приватизация, е бил против, тъй като е \"порочно отдаване на български индустриални мощности на ниска цена\". В момента виждаме последиците, но и объркване, прецени ситуацията лидерът на ПГ на Обединени патриоти като подчерта, че тя е много динамична. Ако Борисов обмисля по някакъв начин държавата да си върне изцяло ЧЕЗ, мога само да го поздравя, коментира още той. Но отбеляза, че при такава хипотеза трябва да си кажат думата финансовото министерство и Министерския съвет. ", "date": "2018.03.01", "title": "Волен Сидеров: Държавата трябва да присъства в ЕРП-тата"}
{"url": "http://www.novinite.bg/articles/157175/Siderov-iska-darjavata-da-ima-zlatna-akciya-v-ChEZ", "text": "\"Държавата трябва да има поне блокираща квота, не от 33%, а от 34% - така наречената златна акция, за да може да контролира реално ЕРП-тата и да има гаранция, че българският потребител ще бъде защитен\".Това каза съпредседателят на \"Обединените патриоти\" Волен Сидеров пред журналисти в парламента, който приветства идеята на премиера Бойко Борисов да има контролен дял от ЧЕЗ. \"Ако Борисов е стигнал до тази идея - само мога да го поздравя\", каза още лидерът на \"Атака\" и добави, че според него държавата трябва да има такива дялове и в другите ЕРП-та.По думите на Сидеров така ще бъде сигурно, че потребителите ще бъдат защитени. Той изрази и мнението си, че БСП е \"яхнала темата\" с покупката на ЧЕЗ от Гинка Върбакова. \"Когато преди години аз водех битката за ЕРП-тата, БСП ги нямаше\", добави той. Самите социалисти отказаха да коментират срещата между Върбакова и Борисов, както и каквото и да било друго по случая със сделката, преди да се е провело днешното съвместно заседание на комисиите по енергетика и за контрол на службите за сигурност по темата. От ДПС също бяха лаконични след днешната среща между премиерa и Върбакова. \"Нека да видим какви действия са си начертали, да видим какви са намеренията и тогава да се произнесем. Нека да се запознаем с фактите\", каза председателят на партията Мустафа Карадайъ.", "date": "2018.03.01", "title": "Сидеров иска държавата да има златна акция в ЧЕЗ"}
{"url": "http://www.novinite.bg/articles/157176/Okonchatelno-Do-kraya-na-2018-a-tryabva-da-se-podmenyat-vsichki-kasovi-aparati", "text": "Всички касови апарати в търговските обекти у нас трябва да бъдат подменени до 31 декември 2018 г. заради пробиви в софтуера, който отчита продажбите. Това реши парламентът като прие окончателно промените в Закона за митниците. От няколко години има онлайн връзка между касовите апарати и НАП. Оказва се обаче, че между 30 и 70% от оборотите изобщо не се отчитат и не стигат до данъчната агенция. Това според управляващите налагало пълната промяна. От БСП заподозряха, че промените се правят под натиск, но отказаха да посочат откъде идва този натиск. ", "date": "2018.03.01", "title": "Окончателно: До края на 2018-а трябва да се подменят всички касови апарати"}
{"url": "http://www.novinite.bg/articles/157195/Radev-Bez-adekvatno-finansirane-nyama-da-sprem-namesata-v-religioznite-obshtnosti", "text": "Държавата трябва да окаже подкрепата си за религиозните изповедания у нас и да осигури адекватно финансиране за тяхната дейност. Това заяви президентът Румен Радев на среща с главния мюфтия Мустафа Хаджи, която се състоя на „Дондуков“ 2 по инициатива на Главното мюфтийство.Двамата бяха единодушни, че мирното съжителство на представителите на различните религиозни общности у нас е доказан с вековете модел и той  трябва да бъде укрепван и затвърждаван. Българските мюсюлмани са важна и неразделна част от обществото ни и не трябва да допускаме капсулация и изолация, категоричен беше държавният глава. По думите на президента, за да се предотвратят опити за външна намеса и влияния, е необходимо държавата да осигури издръжка за заплатите на духовните лица и тяхното обучение в България.Румен Радев изтъкна, че мюсюлманското вероизповедание не трябва просто да получи адекватно финансиране от държавата, но трябва и да се развива на базата на собствените традиции. „Не бива да допускаме религията да се политизира, но държавата трябва да поеме своите ангажименти към спокойната и независима дейност на вероизповеданията у нас“, заяви президентът.", "date": "2018.03.01", "title": "Радев: Без адекватно финансиране няма да спрем намесата в религиозните общности"}
{"url": "http://www.novinite.bg/articles/157179/Borisov-kamTachi-Da-se-vazpolzvame-ot-momenta-i-da-gradim-balkanskite-koridori", "text": "„Трябва да се възползваме от момента и да се съсредоточим върху реалното изграждане на коридори между нашите страни – транспортни, енергийни, дигитални“, заяви премиерът Бойко Борисов на срещата си с косовския президент Хашим Тачи. Той подчерта, че се откриват възможности с хибридно финансиране, чрез подкрепа от различни финансови институции и други донори, да се инвестира в изпълнението на конкретни проекти. „Свързаността, както и визовата либерализация, ще спомогне за увеличаване на туристите между нашите страни и на преките бизнес контакти, което ще има за резултат задълбочаване на търговското сътрудничество в региона”, каза българският министър-председател.Премиерът Борисов припомни конфликтите на Балканите през 90-те години на миналия век и подчерта, че най-важното в момента е да се гледа напред - какво може да се направи за региона и за хората. „Тази наша цел, която се превърна в европейска тема на най-високо ниво, означава и интегриране на Косово. Наясно сме за предизвикателствата, произтичащи от позицията на някои страни-членки по статута, но това не бива да ви обезкуражава“, каза Борисов.Двамата лидери приветстваха и стратегията за Западните Балкани, в която Европейската комисия включи всички идеи на България за развитие на региона. „С този документ категорично се декларира желанието Европа да се развива като континент на стабилността, сигурността и просперитета. На Косово, Република Македония, Сърбия, Черна гора, Босна и Херцеговина и Албания и техните народи се дава европейска перспектива и ясен знак, че още през 2025 г. тези, които са готови, може да станат членове на ЕС“, добави премиерът Бойко Борисов. ", "date": "2018.03.01", "title": "Борисов към Тачи: Да се възползваме от момента и да градим балканските коридори"}
{"url": "http://www.novinite.bg/articles/157167/Biha-uchitelka-po-matematika-v-Merichleri", "text": "44-годишна жена от Меричлери, посегнала на учителката на детето си.Сцената се разиграла, след като 51-годишната учителка изгонила 14-годишната си ученичка от клас, заради написани на дъската нецензурни думи по време на часа. Момичето се оплакало на майка си, която по обяд нахлула в училището и ударило преподавателката с дървена дръжка на метла.След подадения сигнал,  на родителката е съставен акт по смисъла на Указа за борба с дребното хулиганство.", "date": "2018.03.01", "title": "Биха учителка по математика в Меричлери"}
{"url": "http://www.novinite.bg/articles/157168/Maj-naraga-s-noj-sina-si", "text": "64-годишен мъж е наръгал 36-годишния си син при битов скандал. Това съобщиха от ОДМВР-Смолян, съобщава \"Фокус\". На 28 февруари около 23.15 ч. на телефон 112 е получен сигнал от 55-годишна жена от с.Брезе, общ.Девин, след възникнал битов скандал в дома им, при който съпруга й, който е бил в нетрезво състояние, е наръгал с нож отляво в областта на подмишницата 36-годишният им син.Пострадалият е транспортиран от ФСМП-Девин в МБАЛ \"Д-р Братан Шукеров\" АД - Смолян и е настанен за лечение в хирургично отделение, без опасност за живота. Местопроизшествието е посетено от дежурна оперативна група на РУ-Девин. Извършен е оглед и е образувано досъдебно производство. ", "date": "2018.03.01", "title": "Мъж наръга с нож сина си"}
{"url": "http://www.novinite.bg/articles/157161/Istanbulskata-konvenciya-vliza-v-sila-v-Kipar", "text": "Истанбулската конвенция влиза в сила в Кипър в четвъртък. Страната стана 27-мата страна членка на Евросъюза, която е ратифицирала документа.Преди приемането на конвенцията имаше обществен дебат. Постигнат беше консенсус, че документът е важен, защото по официални данни за 10 години е имало близо 10 000 случая на насилие над жени в страната с население малко над 1 милион души. ", "date": "2018.03.01", "title": "Истанбулската конвенция влиза в сила в Кипър"}
{"url": "http://www.novinite.bg/articles/157163/Zvyarat-ot-iztok-zatrupa-Yujna-Franciya-sas-snyag", "text": "Обилният снеговалеж и поледицата блокираха редица магистрали в Южна Франция, съобщиха местни медии. Най-тежка е ситуацията в широк район около град Монпелие. Там от вчера вечерта досега са се натрупали между 30 и 50 см сняг, което рядко се случва в Южна Франция. Сложно е положението на автомагистралата, която води до испанската граница. Стотици хора били принудени да прекарат нощта в автомобилите си, очакващи разчистването на пътя.Местните власти по спешност открили 25 центъра за настаняване на хора, застигнати от лошото време по пътищата – там през миналата нощ били настанени 1400 души. Според местни медии помощ била оказана на 2400 души. Има информации, че отделни случаи на родители с деца са блокирани в колите си от сряда на обяд.По редица пътища в региона изминаването на 10 км отнема поне час. Машините за почистване на преспите не могат да работят ефективно, защото пътя им преграждат закъсали по шосета камиони.И в столицата Париж през нощта валя сняг, но с къде по-скромни резултати, поради което в столицата не се стигна до сериозни затруднения за транспорта.Влошаване на метеорологичните условия се очаква днес в северните райони на страната. По магистралата, водеща към границата с Белгия, вече са е случили многочислени катастрофи поради поледицата на пътното платно.Метеоролози се опитват да внесат оптимизъм сред французите и прогнозите им сочат, че сегашното настъпление на зимата, наречено от някои медии „Звярът от изток“, ще е последното за този сезон и скоро ще настъпи значително затопляне – до 15 градуса по Целзий.", "date": "2018.03.01", "title": "„Звярът от изток“ затрупа Южна Франция със сняг"}
{"url": "http://www.novinite.bg/articles/157166/Povecheto-amerikanci-smyatat-che-Tramp-e-rasist", "text": "Над половината граждани на САЩ, включително повечето латиноамериканци и афроамериканци, смятат, че президентът Доналд Тръмп е расист, предаде Асошиейтед прес. Проучването на АП и Националния център за изследване на общественото мнение (NORC) показва, че над половината граждани смятат, че неговата политика е влошила положението на латиноамериканците и мюсюлманите. Близо половината смятат, че политиката на Тръмп е влошила и положението на афроамериканците.Общо 57 на сто от всички възрастни, включително 8 от 10 афроамериканци, три четвърти от латиноамериканците и близо половината от белите, смятат Тръмп за расист. 85 на сто от привържениците на Демократическата партия са съгласни с това твърдение, но само 21 на сто от привържениците на Републиканската партия го приемат.Близо половината американци, включително две трети от афроамериканците, смятат, че междурасовите отношения в САЩ са се влошили през последната година. ", "date": "2018.03.01", "title": "Повечето американци смятат, че Тръмп е расист"}
{"url": "http://www.novinite.bg/articles/157170/Mejdunarodnoto-letishte-v-Jeneva-e-zatvoreno-zaradi-loshoto-vreme", "text": "Международното летище в  временно е затворено поради лошото време, предаде ТАСС, като се позовава на съобщение на летищните власти. \"Поради неблагоприятни метеорологични условия летището в временно е затворено. Препоръчваме на пътниците да не идват на летището\", се казва в съобщението. Отбелязва се, че в района на летището е облачно и вали сняг. Летището в  обслужва 59 авиокомпании и от него се извършват полети по 142 направления.  ", "date": "2018.03.01", "title": "Международното летище в Женева е затворено заради лошото време"}
{"url": "http://www.novinite.bg/articles/157191/Evrodeputatite-prieha-rezolyuciya-s-merki-sreshtu-finansiraneto-na-teroristi", "text": "За да спрат финансовите потоци на терористични организации, държавите от ЕС трябва да следят съмнителни транзакции и благотворителни организации и активно да споделят разузнавателни данни, призовават евродепутати. Днес те гласуваха незаконодателна резолюция, в която се казва, че спирането на източници на финансиране като незаконна търговия със стоки, оръжия, петрол, наркотици, цигари или антики, е от изключителна важност в борбата срещу тероризма.Те посочват, че част от това финансиране се генерира в Европа, например, от международни организации с нестопанска цел, благотворителни организации, фондации и мрежи, които имат добри връзки в рамките на ЕС и предоставят прикритие за злонамерени практики.Евродепутатите призовават Съвета на ЕС, Комисията и Европейската служба за външна дейност да:‒ ‒ и‒ ‒ н‒ оПрепоръките на Парламента за прекъсване на източниците на финансиране за терористични организации бяха приети с 533 гласа „за“, срещу 24 „против“ и 43 „въздържал се“.„ ", "date": "2018.03.01", "title": "Евродепутатите приеха резолюция с мерки срещу финансирането на терористи"}
{"url": "http://www.novinite.bg/articles/157160/Stud-i-snyag-v-Ukrajna-i-Velikobritaniya", "text": "Продължителният снеговалеж през последната седмица наруши обществения транспорт и блокира някои части на Украйна. Особено засегнати са районите с лоша инфраструктура. Температурите са около -10 градуса. В Харков и областта натрупа 35 см. сняг, като на някои места заради навяванията снегът достига дори 70 см. Тежка е ситуацията в столицата Киев и в планинските райони. Въпреки че имат затруднения заради лошото време, украинците смятат, че обстановката е напълно нормална и е имало случаи на обилни снеговалежи през март и април.За разлика от Украйна, времето във Великобритания е повече от необичайно. Силен сняг продължава да вали в страната и особено в Лондон. Снегът достига до 11 см, но заледяванията предизвикват повече проблеми, включително за транспорта. Максималните температурите през последните дни не са били по-високи от -2 градуса. Според метеоролозите такъв сняг и ниски температури е имало през 1947 г.Червен код за опасно време е обявен в Шотландия. Училищата там, също в Уелс и Англия продължават да са затворени.", "date": "2018.03.01", "title": "Студ и сняг в Украйна и Великобритания"}
{"url": "http://www.novinite.bg/articles/157194/Blear-S-reformi-ES-moje-da-spre-Brekzit", "text": "Бившият британски премиер Тони Блеър призова Европейския съюз да реформира имиграционната си политика, за да накара Обединеното кралство да си промени позицията за Brexit, информира \"Франс прес\", предадоха БГНЕС и Нова ТВ. Той каза, че все още има време напускането на Общността, което ще донесе вреди, да бъде избегнато.Блеър е водеща фигура против решението на Великобритания да напусне ЕС. Според него страната му може да бъде убедена да остане, ако опасенията й относно миграцията и други въпроси изчезнат и призова европейските лидери да поемат инициативата и „да ни изведат от задънената улица на Brexit”.Той е вторият бивш британски премиер, заявил позиция след тази на Джон Мейджър, който каза, че британците трябва да получат втора възможност да гласуват за членството в ЕС, защото първия път са били подведени.Блеър също подкрепи призива за второ гласуване и каза, че Великобритания трябва „да има последната дума, независимо каква сделка бъде договорена”. Според него европейските лидери може да променят решението на британците. „Европа е наясно, че се нуждае от реформи. Реформите в Европа са ключови, за да накарат британците да променят решението си”, каза Блеър в реч в Брюксел. ", "date": "2018.03.01", "title": "Блеър: С реформи ЕС може да спре Брекзит"}
{"url": "http://www.novinite.bg/articles/157155/Klimatolog-Prez-mart-predstoi-dinamichno-vreme-ochakva-ni-ryazko-zatoplyane", "text": "В Стара Загора тази нощ беше минус 21 градуса, но сме далеч от рекордите. По Черноморието беше минус 7 и минус 8 градуса, а сега с това слънчево време, което ни очаква днес, ще има голяма разлика между нощните и дневните температури. Това съобщи синоптикът Анастасия Стойчева от Националния институт по метеорология и хидрология (НИМХ) към БАН.. Остава в сила опасността от поледици, това рязко затопляне, което очакваме, ще доведе до дъжд, който с тези ниски температури в петък и събота, ще замръзне. Опасният студ, сковал Европа, още ще тормози гражданите. За кратко през март ще попаднем в югозападен пренос и ще дойде по-топъл въздух. Температурите може от минус 15 да се повишат до 5 градуса. На 3 март отново ще проникне по-студен въздух, вероятно с валежи от сняг, предупреди Анастасия Стойчева. Доста динамично ще е времето. Температурите през март ще се повишат, средните ще са 7-8 градуса, ще е облачно и ще превалява, но те ще успеят да надхвърлят 10 градуса. Изглежда, че метеорологичната пролет ще дойде във втората половина на март. Най-високите температури се очаква да са 19 до 24 градуса, каза климатологът за времето, което ни очаква през март. Тя заяви още, че през първата половина на следващата седмица дебелата снежна покривка ще започне да се топи.", "date": "2018.03.01", "title": "Климатолог: През март предстои динамично време, очаква ни рязко затопляне"}
{"url": "http://www.novinite.bg/articles/157198/Preduprejdenie-Yazoviri-mogat-da-preleyat-kato-zapochne-topeneto-na-snega", "text": "Министерството на околната среда и водите предупреждава, че във връзка с хидрометеорологичната обстановка в страната от обилния снеговалеж и очакваното снеготопене в следващите дни, е необходимо всички отговорни институции да предприемат превантивни действия и да създадат организация и координация за недопускане на потенциален риск от наводнения.От следобедните часове на 2 и 3 март ще започне повишаване на температурите и частично снеготопене в комбинация с валеж от дъжд и сняг и се очакват повишения на речните нива. Това гласи прогнозата на Националния институт по метеорология и хидрология (НИМХ – БАН). Ще се повишават нивата на реките южно от р. Айтоска, в долните части от водосборите на Тунджа и  Марица, във водосборите на река Арда и притока ѝ Върбица, както и в долните части от водосбора на Струма и притока й Струмешница, където има ниска вероятност за поройни наводнения.Системите за ранно предупреждение прогнозират достигане на нивото на жълтия праг на предупреждение за реките:· р. Тунджа при Елхово – в обедните часове на 3 март· р. Черна при Смолян – във вечерните часове на 2 март· р. Ардинска при Ардино – през нощта на 2 срещу 3 март· р. Върбица при Златоград – във вечерните часове на 2 мартВ МОСВ всеки ден се анализира постъпващата от НИМХ - БАН прогноза за времето, валежите, предупрежденията за опасни явления и влиянието им върху оттока на реките и язовирите в страната. Информацията се публикува на страницата на министерството и се изпраща на областните управители, Държавната агенция за метрологичен и технически надзор, Главната дирекция „Пожарна безопасност и защита на населението“ и на други заинтересовани ведомства с цел предприемане на превантивни действия и мерки.МОСВ управлява и разпределя водите от комплексните и значими язовири по Приложение 1 към чл. 13 на Закона за водите.Сумата от наличните в тях завирени обеми към 28 февруари 2018 г. е 4542,3 млн. м3 и представлява 70% от сумата на общите им обеми. Според основното им предназначение наличните в тях завирени обеми са както следва:· питейно-битово водоснабдяване – 85,5 % от общия им обем· напояване – 54,9 % от общия им обем· енергетика – 78,3 % от общия им обем.Със запълване над 90% са язовирите: „Йовковци“, „Камчия“, „Среченска бара“, „Ясна поляна“,  „Боровица“, „Студен кладенец“, „Пчелина“ и  „Тича“. Предприети са мерки за освобождаване на обеми, с цел поемане на очакван приток чрез работа на ВЕЦ и/или контролирано изпускане, като предвид предстоящия летен сезон и нуждите на населението от питейна вода, ще бъде гарантирано водоснабдяването.", "date": "2018.03.01", "title": "Предупреждение: Язовири могат да прелеят като започне топенето на снега"}
{"url": "http://www.novinite.bg/articles/157156/Vitoshka-bez-koli-do-Sveta-Nedelya-ot-3-mart", "text": "Пешеходната зона по столичния бул. Витоша се удължава до площад \"Света неделя\" от събота. Навръх националния празник се сменя и посоката на движение по улици в центъра на София, съобщи за OFFNews зам.-кметът по транспорта Евгени Крусев.  Коли няма да се движат и паркират пред Съдебната палата и до бул. \"Александър Стамболийски\". Обръщането на движението се отнася до „Позитано“, „Княз Борис I“ и „Алабин“, а ключовата точка на промените е улица „Лавеле“.Промяната е част от цялостна идея за нова постоянна организация на движението в зоната между улица „Алабин“ и булевардите „Тодор Александров“ и „Александър Стамболийски“. Според новата архитектурна схема движението по „Княз Борис“ от „Позитано“ ще е в посока „Стамболийски“, а при колелото на трамвай №5 „Позитано“ се обръща към „Леге“. ", "date": "2018.03.01", "title": "Витошка без коли до Света Неделя от 3 март"}
{"url": "http://www.novinite.bg/articles/157153/Patnata-obstanovka-v-stranata-postepenno-se-normalizira", "text": "Обстановката на страната след обилния снеговалеж постепенно се нормализира. Все още обаче, отделни пътни връзки остават затворени. Трафикът по магистрала \"Тракия\"  между Ямбол и Бургас беше парализиран за часове. Снегът в цялата Бургаска област спря, въпреки това заради снегонавявания затворена магистрала \"Тракия\" от Зимница до Ветрен беше затворена до около 7.00 ч. Обходният маршрут за София е през Айтос, Карнобат и Петолъчката. Пътният възел Петолъчката беше забранен за движение на камиони над 12 тона, а същото ограничение важи за Айтоския и Рижкия проход. Изцяло затворен е Дюленският проход, а от снощи е отворен прохода Слънчев бряг - Обзор, като там също има ограничение за тежкотоварни камиони над 12 т. Слънчев бряг и Несебър остават откъснати от Бургас. Затворен е участъка Несебър - Поморие и Бургас - Каблешково. Вероятно по-късно през деня затвореният участък от \"Тракия\" ще бъде отворен. По последна информация на Агенция \"Пътна инфраструктура\" магистрала \"Тракия\" остава затворена в участъка Карнобат - Бургас и в двете посоки, обобщава NOVA. От 7.00 ч. е отворен участъка Зимница - Карнобат, а да обяд ще бъде отворен и участъкът Карнобат - Бургас.Петолъчката е отворен за всички превозни средства. От Бургас до София минава през Айтос - Карнобат и Петолъчката. Миролюбово - Каблешково е отворен, Рижкият проход вече е отворен за всички автомобили. Айтоският проход остава затворен за превозни средства над 12 тона. Днес в голяма част от общините има дървена ваканция за учениците.", "date": "2018.03.01", "title": "Пътната обстановка в страната постепенно се нормализира"}
{"url": "http://www.novinite.bg/articles/157180/BSP-otnovo-zagovori-za-predsrochni-izbori-iskat-i-darjavata-da-kupuva-ChEZ", "text": "На фона на все повече разрастващия се скандал около сделката за ЧЕЗ социалистите отново заговориха за предсрочни парламентарни избори. Поводът обаче не е покупката на ЕРП-то от неизвестната доскоро компания на Гинка Върбакова „Инерком“, а промяна в няколко ключови закона и последствията, които виждат в БСП от тези изменения. Това стана ясно от думите на червеният депутат Драгомир Стойнев.„Съвсем скоро ще има предсрочни избор. Не е нормално управляващите под натиск да прокарват поредния лобистки и корупционен закон“, каза на брифинг в парламента Стойнев, като уточни, че визира измененията в Закона за митниците, където в преходни и заключителни разпоредби, се изменяли 7 закона на едно четене, предаде БГНЕС. „Това показва техният начин на работа, който да е на тъмно, без да има дебати в зала и без да се търси истината. Истината е една - че с тези промени вкарани на тъмно единствено и само да се гледат на второ четене държавата, в лицето на ГЕРБ, ще рекетира малкия и среден бизнес, който е гръбнакът на българската икономика с приблизително 250 млн. лв.“, каза Стойнев.„Това са техните обещания, с които уж спечелиха изборите с цел намаляване на административната тежест. Да, намалява се административната тежест за чиновниците, но за тези, които едвам свързват двата края, трябва да подновят и заплатят своите устройства за тяхна сметка. Понеже съвсем скоро ще има предсрочни избори нека българските предприемачи хубаво да се замислят за кого да гласуват“,заяви още Стойнев.Междувременно обаче социалистите се обявиха за развалянето на сделката за ЧЕЗ, но и нещо повече – заговориха поне частично в синхрон с Бойко Борисов, поне що се касае до опцията държавата да откупип обратно ЕРП-то.„Настояваме на това заседание да бъде поканено и ръководството на Българска банка за развитие, за да обясни- защо излъга, че няма никакво отношение към покупко-продажбата на ЧЕЗ“, заяви още Бойчев. Той бе категоричен, че след като ББР  стои зад купувача на ЧЕЗ, това означава, че правителството на Бойко Борисов стои зад Гинка Върбакова. Жельо Бойчев обяви, че ПГ на \"БСП за България\" е внесла проект за решение за създаване на временна анкетна комисия за разследване на всички факти относно сделката с ЧЕЗ. „Поведението на премиера е необяснимо и неоправдано по никакъв начин. Той или лъже българския народ, че няма информация за тази сделка, или ако наистина не е знаел, мястото му не е там“, категоричен бе народният представител. Той заяви още, че отговорите на въпросите, които народните представители задават- кои са всички кандидати по сделката и кой стои зад тях, трябва да се чуят от премиера.От своя страна червеният депутат Таско Ерменков обяви, че от партията искат сделката с ЧЕЗ да бъде прекратена и държавата да изкупи обратно ЕРП-то.„През 2004 г., когато беше продаден ЧЕЗ, по времето на правителството на НДСВ, БСП бе единствената партия, която се противопостави на тази продажба. По времето на първото правителство на Борисов, когато бяха продадени 33%, с които държавата трябваше да осъществява своя контрол върху ЧЕЗ, БСП отново бе единствената, която каза, че ЕРП трябва да останат държавни“, припомни народният представител Таско Ерменков. Той заяви, че БСП  иска правителството да си свърши работата и премиерът да престане да се подиграва с българите. „Искаме сделката да бъде прекратена  и след това държавата да си влезе в правомощията  и да купи ЧЕЗ обратно, на пазарен принцип“, категоричен бе Ерменков.", "date": "2018.03.01", "title": "БСП отново заговори за предсрочни избори, искат и държавата да купува ЧЕЗ"}
{"url": "http://www.novinite.bg/articles/157158/Fandakova-otkriva-nova-detska-gradina-v-Boyana", "text": "Нова детска градина ще открие днес кметът на София Йорданка Фандъкова в Бояна. Детската градина се намира в сграда – паметник на културата с изключителна архитектура и история. На същото място се е помещавало старото Боянско училище.Новата детска градина ще бъде филиал на ДГ№112 „Детски свят“, ще носи името „Светлина“ и ще разполага с помещения за две градински групи. Инвестицията е за 1,2 млн. лева. Сградата е реконструирана в детска градина по инициатива и настояване на жителите на Бояна, уточняват от Столична община. Тя бе ремонтирана за последно през 1980 г. Историята й започва от 18 век, когато земята е дарена от жители на село Бояна за изграждане на училище. Училището е разширявано два пъти. В годините назад сградата е била и пансион за сираци и място, на което са съхранявани стенописите от Боянската църква, докато тя е реставрирана.", "date": "2018.03.01", "title": "Фандъкова открива нова детска градина в Бояна"}
{"url": "http://www.novinite.bg/articles/157172/Led-skova-ezerata-nad-Smolyan", "text": "Ниските температури през изтеклото денонощие заледи водите на Смолянските езера. Едно от най-известните езера - \"Рибката\", което се намира на входа на родопския град, осъмна сковано от лед. То събира доста любители на риболова, като през изминалия сезон бе една от основните атракции за туристи, които предпочитаха да се снимат върху леда и на фона на емблематичните скали за Смолян \"Невястата\".Заради очакваните положителни температури през деня, властите предупреждават, че не е желателно този път хората да се пробват и да ходят по леда. На този етап няма данни точно за големината на ледената повърхност, а слънчевите лъчи могат да значително да я изтънят и да се получат инциденти.Заради отрицателните температури през последните дни и сериозното им падане през нощта, като някъде те достигнаха до около минус 19 градуса, има притеснения и за водоснабдяването на населените места в региона. То се отнася най-вече, за тези села, които са на собствени водоизточници, които замръзват в подобно метрологична обстановка.Вчера областният управител Недялко Славов даде указания към ВиК-Смолян за предприемане на превантивни мерки и недопускане на прекъсване на водоснабдяването към населението. На този етап има данни само за едно населено място, което е на воден режим, заради намаляване на дебита на водата в извора - с. Иваново, община Рудозем.", "date": "2018.03.01", "title": "Лед скова езерата над Смолян"}
{"url": "http://www.novinite.bg/articles/157174/Majka-udari-uchitelkata-na-dashterya-si-s-metla", "text": "Полицията арестува 44-годишна жена, която нападна учителката на дъщеря си, съобщиха от МВР. Случаят е от Меричлери, а жената е задържана с полицейска мярка за 24 часа.Спорът между нея и учителката възникнал, след като в сряда 14-годишната й дъщеря била изгонена от клас. Поводът за наказанието били написани на дъската нецензурни думи по време на час.По първоначални данни същия ден по обяд майката нахлула в училището и ударила преподавателката с дървена дръжка на метла.След подадения сигнал в полицията и изясняване на обстоятелствата около инцидента, на майката е съставен акт за хулиганство, а работата по документирането на случая продължава.", "date": "2018.03.01", "title": "Майка удари учителката на дъщеря си с метла"}
{"url": "http://www.novinite.bg/articles/157192/Chetirinovi-detski-gradini-v-Sofiya-obeshta-Fandakova", "text": "Продължаваме със строителството на детски градини. Четири нови сгради на детски градини ще бъдат отворени през тази година, каза кметът на Столичната община Йорданка Фандъкова по време на откриването на новата детска градина в сградата на бившето Боянско училище.„Откриването на детска градина „Детски свят“ в сградата на Боянското училище е събитие за квартал Бояна. Тук сме съчетали възможността две групи деца от Бояна да могат да получат най-доброто образование и възпитание и от друга страна да съхраним една сграда, която е паметник на културата“, каза Йорданка Фандъкова и сподели, че инвестицията в сградата е в размер на 1 милион и 200 хиляди лева. Просторната сграда предлага модерни светли занимални и спални помещения, физкултурен салон и салон за тържества, достъпна среда. Проектът е реализиран по искане на жителите на кв. „Бояна“.Тази година предстои да открием още 4 нови детски градини, които ще бъдат готови до края на годината. Една от тях отново е в район „Витоша“ в квартал „Драгалевци“. Нови сгради на детска градина се изграждат в район „Красно село“, „Люлин“ и „Младост“. Заложили сме над 22 милиона лева за строителството на 8 нови сгради, две от тях са отново в район „Витоша“ в кварталите „Княжево „ и в „Павлово“, каза още столичния кмет. Сгради на детски градини ще се изграждат в районите „Искър“, „Нови Искър“, „Красно село“ и „Подуяне“.", "date": "2018.03.01", "title": "Четири нови детски градини в София обеща Фандъкова"}
{"url": "http://www.novinite.bg/articles/157157/Ministar-Baba-Marta-zabavlyava-MVR-vi-nablyudava", "text": "Министърът на вътрешните Валентин Радев поздрави приятелите си във Фейсбук по повод 1 март. Министърът написа стих:", "date": "2018.03.01", "title": "Министър: Баба Марта забавлява, МВР ви наблюдава"}
{"url": "http://www.novinite.bg/articles/157165/Zamraznala-strelka-blokira-tramvai", "text": "Заради блокирала стрелка на релсовия път на кръстовището на ул. \"Витоша\" и ул. \"Алабин\" трамваите, обслужващи линии 4, 10, 12 и 18, имат отклонение от графика.Аварийни екипи отстраняват повредата, съобщи Дарик. Изпълняват се всички маршрути на градския транспорт, съобщиха от Столичната община.През тази нощ екипите, ангажирани със снегопочистването, са обработили против заледяване опасни и стъмни участъци в район \"Витоша\", \"Връбница\" и \"Нови Искър\", както и на общинските пътища в \"Нови Искър\" и \"Панчарево\". Обработени са и участъци от Южната дъга.В момента се обработват улици, по които се движи градският транспорт, в районите \"Сердика\" и \"Средец\" и булевардите \"Акад. Иван Гешов\", \"Евлоги и Христо Георгиеви\", \"Брюксел\" и \"Цар Освободител\". Опесъчени са и пътищата в природен пак \"Витоша\", \"Драгалевци - Алеко\" и \"Бояна - Златни мостове\".", "date": "2018.03.01", "title": "Замръзнала стрелка блокира трамваи"}
{"url": "http://www.novinite.bg/articles/157171/Ruskiyat-patriarh-Kiril-Podkrepyam-BPC-za-Istanbulskata-konvenciya", "text": "Руският патриарх Кирил се отнася с голямо разбиране и симпатия към позицията на Българската православна църква спрямо Инстанбулската конвенция, заяви той в интервю за български медии преди визитата си у нас.Той изрази задоволство от факта, че Русия не е подписала и ратифицирала документа. „Този документ декларира, че намесата в семейството от страна на съответните организации е панацея срещу семейното насилие и насилието над жените. Категорично сме против това“, заяви патриархът на Москва и Цяла Русия, цитиран от БНР. Според него Истанбулската конвенция предвижда съответното отношение към еднополовите съюзи, а православната църква е категорично не приема тези съюзи по вероучителни богословски съображения.Руският патриарх Кирил пристига утре за участие в честванията по случай 140-ата годишнина от Освобождението на България. Патриархът Кирил вижда ролята на църквата в освобождаването на човека от робството на насажданите от масовата култура нови идоли. Според него политическата свобода не е достатъчна, защото не гарантира истинската свобода на духа: „Човек може да бъде политически свободен и същевременно в плен на модата, на лъжливи ценности, на някакви идеали, агресивно насаждани от медиите и от масовата култура“.Според него християнството дава възможност на човека да оценява случващото се около него: „Не просто да върви в руслото или, както се казва на английски, в мейнстрийма, в една или друга политическа или информационна мода, а да остане свободен и да оценява случващото се, изхождайки от християнските си убеждения. Ако църквата се справи с тази задача, много ще помогне на съвременния човек да остане свободен. А това означава да запазим надеждата за пълноценен живот, защото материално богатият и духовно несвободен човек не може да бъде щастлив.В интервюто главата на Руската православна църква разказа и за гонения на православните християни в Украйна, където по думите му в последно време там чрез насилие са овладени 50 храма, а местните власти и националистическите сили наричат каноничната Украинска православна църква „църква – окупатор“.„Ситуацията е чудовищна. За съжаление не съм чувал критики към Украйна за нарушаване на човешките права и религиозните свободи. Не просто нарушаване на човешките права, а чудовищно нарушаване чрез употреба на насилие“, каза патриарх Кирил.", "date": "2018.03.01", "title": "Руският патриарх Кирил: Подкрепям БПЦ за Истанбулската конвенция"}
{"url": "http://www.novinite.bg/articles/157169/Pechalbata-na-bankite-prez-yanuari-e-117-mln-leva", "text": "През януари банковата система е със 117 млн. лв. печалба, с 23 млн. лв. повече спрямо януари 2017 г., съобщава Българската народна банка (БНБ). Разходите за обезценка на финансови активи, които не се отчитат по справедлива стойност в печалбата или загубата, към края на януари 2018 г. възлизат на 32 млн. лв. (при 47 млн. лв. година по-рано), пише още в съобщението.Спрямо края на 2017 г. активите на банковата система намаляват с 878 млн. лв. (0.9%). Позицията пари и парични салда при централни банки и други депозити на виждане, която е с най-висока ликвидност, продължава да заема съществен дял в общите активи на банковия сектор - 18.8% в края на януари. На месечна база дълговите ценни книжа намаляват с 869 млн. лв. (6.4%), главно при емитираните от сектор \"държавно управление\". Брутният кредитен портфейл на банковата система (без кредитите и авансите за секторите \"централни банки\" и \"кредитни институции\") през януари се увеличава със 199 млн. лв. (0.4%). Нарастват кредитите за \"домакинства\" (с 200 млн. лв., 1%) и тези за \"нефинансови предприятия\" (с 46 млн. лв., 0.1%), докато за секторите \"държавно управление\" и \"други финансови предприятия\" има спад, отчита Централната банка.Депозитите в банковата система спрямо края на декември 2017 г. намаляват с 581 млн. лв. (0.7%) поради спада при всички институционални сектори с изключение на ресурса на \"държавно управление\", при който има увеличение със 155 млн. лв. (7.8%).", "date": "2018.03.01", "title": "Печалбата на банките през януари е 117 млн. лева"}
{"url": "http://www.novinite.bg/articles/157177/Gebruder-Weiss-priklyuchi-finansovata-2017-godina-s-uvelichenie-na-oborota", "text": "Международната транспортна и логистична компания Gebrüder Weiss приключи финансовата 2017 година с увеличение на оборота от около 14%. Така чистият временен оборот възлиза на около 1,55 млрд. евро, спрямо миналата година, когато оборотът бе 1,36 млрд. евро. Решаващи за положителния баланс бяха регионалното разширяване в Европа, Азия и Северна Америка, както и най-новото придобиване на компанията DTC в Южна Германия. Gebrüder Weiss инвестира общо около 65 млн. евро в разширяването на мрежата си и така удвои обема на инвестициите спрямо миналата година (2016 г. те възлизаха на 32,7 млн. евро).„С новаторски инвестиции в центрове, инфраструктура и персонал, 2017 г. беше отлична година за Gebrüder Weiss”, обобщава постигнатото изпълнителният директор на Gebrüder Weiss, Волфганг Нийснер. „Искаме да осигурим еднакви стандарти за качество в логистиката на нашите клиенти по целия свят. И се доближихме значително до това изискване. Отличен резултат достигнаха най-вече секторите ни Сухопътен транспорт и Логистични решения, в конкурентна среда успяхме да увеличим оборота с 15,6% на 1.041,3 млн. евро.”Делът на собствения капитал още веднъж бе увеличен и сега е 59%, което показва високата финансова стабилност на компанията. Броят на служителите се е увеличил с 4,7% за година, понастоящем възлиза на 6 724 служители на пълно работно време.Още информация можете да намерите на    ", "date": "2018.03.01", "title": "Gebruder Weiss приключи финансовата 2017 година с увеличение на оборота"}
{"url": "http://www.novinite.bg/articles/157182/Vazstanoviha-dvijenieto-po-Trakiya-kam-Burgas", "text": "В 12:00 ч. бе възстановено изцяло движението по магистрала „Тракия“ в посока от Бургас до Карнобат. Скоростта на движение в отсечката е ограничена до 90 км/час. В следобедните часове ще бъде пуснато движението и в посока от Карнобат към Бургас.В разчистването на отсечката от „Тракия“ на територията на област Бургас участват 19 машини, от които 5 роторни снегорини. Агенция „Пътна инфраструктура“ апелира шофьорите, на които им предстои пътуване, да тръгват на път с автомобили подготвени за зимни условия, да карат със съобразена скорост, да не предприемат резки маневри и да спазват указанията на „Пътна полиция“. ", "date": "2018.03.01", "title": "Възстановиха движението по „Тракия“ към Бургас"}
{"url": "http://www.novinite.bg/articles/157178/Originalnite-znamena-na-opalchencite-vavNVMI-za-3-mart", "text": "В чест на 140-ата годишнина от Освобождението на България посетителите на Националния военноисторически музей ще имат уникалната възможност да видят оригиналните знамена на Българското опълчение, сред които е и Самарското знаме. Светините – символ на стремежа на българския народ към свобода, ще бъдат експонирани на 3 март, когато музеят традиционно ще работи с вход свободен за постоянната хронологична и външната си експозиция.Оригиналните знамена на Опълчението, пренесли през десетилетията героизма на българите и устрема на народа за извоюване на свободата си, са пет. Най-популярните са Самарското знаме, връчено на 3-та опълченска дружина, и знамето на Горнооряховските въстаници, ушито за Априлското въстание и връчено на 4-та дружина по време на Руско-турската война. Това са и единствените две знамена, участвали във войната и развявани в кръвопролитните боеве при Стара Загора, Шипка и Шейново.Знамената на 1-ва и 2-ра дружина са ушити по поръчение на Добродетелната дружина, а със средства на българската общност в гр. Киев е изработено знамето на 5-а дружина. Те не са участвали в бойни действия по време на Руско-турската война, но се развяват като знамена на Опълчението на военния парад в Пловдив на 30 август 1878 г. Въпреки че само две от тях са свидетели на героизма на българите по пътя към свободата, всичките пет имат своя боен път. След Освобождението те стават знамена на Българската земска войска и участват във войните за национално обединение. Знамената, с изключение на Самарското, което ще е изложено само на 3 март, ще бъдат експонирани и достъпни за публиката до 11 март в работните дни на музея.Официалното откриване на изложбата „Знамената на Българското опълчение“ ще се състои на 2 март (петък) от 16:00 часа в Националния военноисторически музей. ", "date": "2018.03.01", "title": "Оригиналните знамена на опълченците във НВМИ за 3 март"}
{"url": "http://www.novinite.bg/articles/157184/Lichni-lekari-na-protest-v-Sofiya-podkrepiha-gi-i-v-drugi-gradove", "text": "Днес в София общопрактикуващите лекари протестираха срещу дългогодишната тенденция към ограничаване на правата на лекарите да оказват медицинска помощ в съответствие със своята квалификация, срещу непрекъснато увеличаващите се административни задължения, срещу задължението да извършват социална дейност за много категории лица и срещу неадекватното финансиране на първичната извънболнична медицинска помощ.В подкрепа на протестиращите общопрактикуващи лекари се включиха и техните колеги от страната - с декларации и изявления, както и чрез спиране на работа между 12 и 13 часа - в Павликени, Русе, Варна, Перник, Сандански, Пещера, Калояново,  и много други градове в страната. Изявление до медиите в подкрепа на своите колеги направи и ръководството на НСОПЛБ.Общопрактикуващите лекари предупреждават обществото за опасностите, свързани с продължаването на тенденциите за свръхадминистриране на здравеопазването  - влошено качество на първичната помощ, критичен недостиг на лекари след 5-6 години,  необходимост от въвеждане на доплащане за всички и като цяло срив на системата на здравеопазване във вида, в който функционира в момента. Общопрактикуващите лекари се надяват на разум в институциите и са готови на диалог за решаване на поставените проблеми.", "date": "2018.03.01", "title": "Лични лекари на протест в София, подкрепиха ги и в други градове"}
{"url": "http://www.novinite.bg/articles/157186/Socialistite-startiratpodpiskasreshtu-prodajbata-na-ChEZ", "text": "Започваме подписка сред българите за спиране на сделката с ЧЕЗ. Това съобщи председателят на БСП Корнелия Нинова в централата на партията след срещата си с чешкия посланик Душан Щраух. Лидерът на левицата обясни какви са начините на действие оттук - нататък: „ЧЕЗ и Гинка Върбакова, по взаимно съгласие, да развалят договора си, да стартира нова процедура и тогава държавата да се включи, като един от евентуалните купувачи. Вторият вариант е Гинка Върбакова да прехвърли всичките си акции на държавата. И в двата случая за 3 милиона българи националната и енергийна сигурност са поставена в зависимост или от ЧЕЗ, или от Гинка от Пазарджик. Това е абсурдно.&quot; Нинова обясни, че левицата работи по вариант, в който българският народ не е само пасивен наблюдател за съдбата си, а е активен участник.„От няколко дни, с авторитетни юристи по европейско право и по търговско право в България, обсъждаме и подготвяме за внасяне колективен иск в съда, български или чешки, както решат специалистите, и искаме да се спре сделката”, заяви Нинова. Тя обясни, че КЗК се управлява от майката на депутат от ГЕРБ, а КЕВР вече е с позиция, че законът не позволявал това. „Какво да очакваме от тези институции, които на всичкото отгоре са проспали сделката. Затова ще се обърнем към български или чешки съд и започваме подписка в цялата страна от български граждани - клиенти на ЧЕЗ, които смятаме, че могат да бъдат по делото трета заинтересована страна и да внесем колективен иск за спиране на сделката”, поясни Нинова.„Връчих на чешкия посланик позицията на БСП във връзка с продажбата на ЧЕЗ. Тя е от 2004 г. и не е променяна. Ние искаме българската държава да има контрол в този сектор”, каза Нинова след срещата в централата на партията. Тя добави, че освен позицията на партията е задала и въпроси на посланика- дали е спазено чешкото законодателство при продажбата на компанията, какви гаранции са дадени, от кои банки и офшорни компании са се ангажирали със сделката и изпълнила ли е ЧЕЗ задължението си по договор - да предупреди предварително писмено българското правителство, преди да пристъпи към продажбата. Посланикът е поел ангажимент да предаде писмото пред чешкото правителство.„Отговорността за случилото се не е на правителството на Чехия, а на България и персонално на Бойко Борисов. През последните дни се оплетоха в лъжи. Вчера премиерът ни беше изобличен и от чешкия министър – председател. Това е абсолютно непростимо за европейска държава. Също от чешка страна, беше изобличена и лъжата на ГЕРБ, че Българската банка за развитие нямала отношение към сделката. Щом държавната банка има, значи и държавата, и правителството на Борисов има”, категорична бе Нинова. Според нея премиерът действа панически в две посоки, за да се спаси. „Първо, традиционно хвърля вината на друг и каза, че някакви „гадове“ искат да го свалят от власт. Кого наричате „гадове“, г-н Борисов? Защото през 2013 г. ви свали от власт българският народ с протести. И онези момчета, дето се самозапалиха като факли и изгоряха, и те ли са „гадове“?”, попита Нинова и допълни, че най-малкото, което може да направи Борисов, е да се извини на българския народ. „Разбираме, че енергийната и националната ни сигурност, както и животът на българите са поставени на колене пред Гинка от Пазарджик. Самият Борисов се докарал до там- да се моли на Гинка от Пазарджик. Мисля, че в по-унизително положение не сме били никога”, каза лидерът на БСП. ", "date": "2018.03.01", "title": "Социалистите стартират подписка срещу продажбата на ЧЕЗ"}
{"url": "http://www.novinite.bg/articles/157197/Jotova-Evropredsedatelstvoto-ni-zasegae-apatichno-za-debat-za-migracionnite-problemi", "text": "„До този момент Българското председателство не е разгърнало задълбочено важната дискусия за реформата в миграционните политики в Европа.“ Това посочи вицепрезидентът Илияна Йотова при откриването на конференция „Миграция и човешка сигурност в посткризисна България“. Представители на български и международни институции и на неправителствени организации участваха в дискусията, организирана от Център за правна помощ „Глас в България“ и Център за европейски бежански, миграционни и етнически изследвания към Нов български университет.По думите на вицепрезидента в България липсва дебатът за реформата на Дъблинския регламент, а нашата страна като външна граница на ЕС е най-силно заинтересована от неговата дълбока ревизия. „Това е политика, която засяга всички страни по външните граници на Съюза, те очакват от България защита и на своите интереси“, отбеляза Илияна Йотова. Буксуващата вече пета година реформа и неефективността на пилотната схема за квотно преразпределение на бежанци от Италия и Гърция вицепрезидентът посочи като красноречиви примери за провала на Европа в регулиране на миграционната криза. „Подходът „ние ще го измислим в Брюксел, а вие ще го приложите в окото на кризата“ не проработи“, отбеляза Илияна Йотова. По думите й борбата с последствията от миграционните потоци е изместила борбата с причините за тях, като Европа е загубила активната си роля на глобалната сцена. Според вицепрезидента вниманието трябва да се насочи върху инструментите и начините за управление на миграцията като европейска и национална, дори и местна политика.Като също толкова важен въпрос, по който отново е налице разделение между държавите членки, Илияна Йотова посочи вътрешната миграция в рамките на ЕС. По думите на вицепрезидента липсват данни и анализи за реалната численост на тези мигранти, за тяхната интеграция и икономическото и социалното им влияние върху държавата приемник.В тази връзка Илияна Йотова отбеляза необходимостта от изцяло нов, но не и унифициран подход към българските граждани, които живеят в чужбина. „Защитата на правата на сънародниците ни зад граница трябва да е основен приоритет на българската външна политика, най-вече в контекста на „Брекзит“, тъй като новите правила на британския трудов пазар неизбежно ще доведат до преформатиране на целия европейски трудов пазар“, посочи вицепрезидентът. По думите й един от най-трудните въпроси е как да се работи с българите навън, как да бъдат мотивирани те да работят с България и за България. Една от целите на създадения към вицепрезидента Обществен съвет за работа с българите в чужбина е да търси отговори на тези въпроси. „Необходими са механизми, които да подтикнат сънародниците ни да инвестират в България, да си сътрудничат с българската държава в областта на образованието, особено висшето. В сферата на тези взаимни отношения стои темата за тяхното обществено, а защо не и политическо представителство“, заяви Илияна Йотова.Интеграцията на вътрешната и външната миграция вицепрезидентът определи като най-трудната политика. По думите на Илияна Йотова отказът да се мисли за интеграция води до маргинализация и дискриминация, след тях следва създаването на сегрегирани групи, които са лесна мишена на ксенофобия, престъпления, радикализация. „Масовото заиграване със страховете на хората е катализатор за зараждането на популистки партии и по-взривоопасното – на масови крайно националистически нагласи в обществото“, убедена е вицепрезидентът. По думите й от начина на разрешаване на миграционната криза с всичките й последствия зависи и какво ще е бъдещето на Европа – на общите стандарти в държавите членки или на разделението на оси.", "date": "2018.03.01", "title": "Йотова: Европредседателството ни засега е апатично за дебат за миграционните проблеми"}
{"url": "http://www.novinite.bg/articles/157187/5-metrova-martenica-za-obshtinata-vav-Veliko-Tarnovo", "text": "Доброволци от Велико Търново измайсториха петметрова мартеница. В творческата работа участваха млади хора от клуб „Заедно успяваме“ и самодейци от организацията на хората с увреждания в Старата столица. За изработката на мартеницата те използваха бяла и червена прежда с обща дължина 36 000 метра.Големият български символ бе закачен на сградата на Община Велико Търново по повод Баба Марта. Ентусиастите сътвориха и по-малки мартеници, които са поставени пред Стопанския факултет на Великотърновския университет „Св. св. Кирил и Методий“ и Регионалното управление на образоването. Инициативата бе на клуба на хората с увреждания и веднага срещна подкрепата на организацията „Заедно успяваме“ с председател гл. асистент Ваня Димитрова.", "date": "2018.03.01", "title": "5-метрова мартеница за общината във Велико Търново"}
{"url": "http://www.novinite.bg/articles/157188/Holding-BDJ-izplati-dokraj-kredita-si-kam-KfW-IPEX-Bank", "text": "„Холдинг БДЖ” ЕАД приключи месец февруари с погасяване на задълженията си към още една финансова институция. След изплащане на 15,9 млн. евро, заемът към KfW IPEX Bank вече е изцяло погасен.Заемът е предоставен през 2005 г. за финансиране доставката на 25 броя електрически мотриси по сключен договор със „Сименс” АГ Германия на стойност 123,4 млн. евро. Изплащането на задълженията към финансовата институция е в резултат от изпълнението на извършените реформи за оздравяване и развитие на дружеството през последните години.От държавната компания припомнят, че в края на 2009 г. БДЖ се намира в тежко финансовото състояние със задължения в размер на 849 млн. лева. Чрез извършените реформи в дружеството са подобрени финансовата стабилност и структурата на компанията. Благодарение на предприетите мерки очакваните общи задължения на дружеството към настоящия момент възлизат на 361 млн. лева, като изцяло изплатени са два отделни заема към „Еврофима”, Първият облигационен заем и други два заема към KfW.", "date": "2018.03.01", "title": "„Холдинг БДЖ” изплати докрай кредита си към KfW IPEX Bank"}
{"url": "http://www.novinite.bg/articles/157189/Chastna-kolekciya-unikalni-zlatni-nakiti-shte-izlojat-v-NIM", "text": "На 5 март 2018 г., в 16:00 ч. в Националния исторически музей ще бъде открита изложбата „Златарството по българските земи XVI-XX век“. В експозиционното пространство по атрактивен начин са представени над 500 избрани образци от най-голямата и най-представителната частна етнографска колекция, собственост на г-н Антонио Василев, която той събира с вещина и търпение повече от 20 години. Чрез включените уникални експонати може да се проследи развитието на златарското изкуство по българските земи в периода XVI-XX в. Изящните артефакти показват високите художествени постижения на българските майстори златари при обработката на благородни метали.В изключително богатата експозиция могат да се видят пафти с умело гравирани християнски изображения върху седеф с невероятно майсторски изпълнена филигранна техника и клетъчен емайл, както и кована украса.Показани са още:-Накити за глава, сред които много редките надушни украшения с формата на нокът, носени като амулет, предпазващ от лош поглед и урочасване.-Обици с висока художествена стойност - т. нар. арпалии, чието име идва от турската дума „арпа“ – ечемик, заради зърната, наредени около филигранно изработения кръг в средата.-Тепелъци, с изобразени апотропейни (предпазващи) символи, които защитават жената от негативна енергия и болести. -Пръстени, сред които е показан и уникален екземпляр с формата на нокът-Рядък, декоративно изработен вариант на средновековните пръстени, предпазващи лявата ръка от излитащата стрела на лъка.Впечатляващ е и броят на представените амулети – магични предмети, предпазващи хората от зловредни сили. Сред тях са нагръдните кутийки с изображения на светци и рядко срещаният и характерен за района на Котленско накит куна. Сред експонатите ярко изпъкват настолните кръстове с филигранна украса и миниатюрна дърворезба, както и момински пафти и огърлица, изработени от чисто злато.Представената колекция от образци на златарското изкуство, е важна част от наследството на българското златарско изкуство, развивало се по българските земи през XVI-XX в. Прецизното изграждане на сбирката дава представа за основните акценти в изкуството през периода на Османско владичество и Възраждането до съвременността. Забележителните експонати, пряко свързани с женската красота, отразяват също така и традиционните вярвания и религиозните представи на българите. Изложбата „Златарството по българските земи XVI-XX в.“ може да бъде видяна от посетителите на музея до 1 юни 2018 г. ", "date": "2018.03.01", "title": "Частна колекция уникални златни накити ще изложат в НИМ"}
{"url": "http://www.novinite.bg/articles/157193/Varbakova-Otpadnali-kandidati-ni-atakuvat-iskat-te-da-vzemat-ChEZ", "text": "Икономически интереси на отпаднали от конкурса за продажбата на „ЧЕЗ България“ са причината за разразилата се драма около сделката. Такова мнение изрази Гинка Върбакова по време на изслушването й от депутатите от енергийната комисия. Тя вижда в това опити на да провалят сделката, защото те не са успели да я сключат. Затова целта им сега е да я провалят, а след това да получат компанията, но не по честен и законен път, смята собственичката на „Инерком“. Тя подчерта, че така създалата се ситуация е плод на лъжи, спекулации и интриги, от които в крайна сметка редица субекти – и бизнес, и политически, искат да извлекат изгоди и да трупат рейтинг. „Това е сценарий, в който категорично отказваме да участваме!“, каза Върбакова. Ето и цялото й изказване пред депутатите:В последните седмици вие сте свидетели, а ние – потърпевши, от безпрецедентната и яростна кампания, насочена срещу една коректна и изрядна пред държавата българска компания, каквато е нашата – „Инерком“. Това се случва, защото сме избраният сред множество кандидати да сключи договор за продажбата на дружествата, притежавани от ЧЕЗ а.с. в България. Свидетели сме на един политически и икономически шантаж, целящ спирането на една абсолютно законосъобразна сделка и на груба намеса в инвестиционните намерения на нашата компания. Яростното политизиране на продажбата на дружествата, притежавани от ЧЕЗ а.с. в България, достигна до степен на сатанизиране. Различни политически сили, фактори и институции видяха в тази сделка единствено и само възможност за повишаване на политическите си рейтинги, за трупане на дивиденти, за раздухване на страхове и съмнения, за тиражиране на спекулации.Трябва да признаем, че когато преди повече от година подготвяхме документацията за участие в тази изключително сложна, мащабна и водена по най-добрите европейски и световни стандарти сделка, сериозно подценихме ролята на политическата интрига в тази ситуация. Подценихме и възможността да бъдем атакувани от наши конкуренти, които искат да провалят сделката и да я обърнат в своя полза, но не по законов ред или чрез откритото и прозрачно конкурентно състезание, а чрез оказване на политически натиск в България и в Чехия. Атаките срещу нас са и заради икономически интереси на вече отпаднали от преговорите кандидати, които не искат честно състезание, конкурентни предложения и законосъобразни действия, за да получат и сключат тази сделка. Те искат да спечелят „по служебен ред“, задкулисно, чрез оказване на политически натиск – както върху нас, така и върху дружеството-продавач ЧЕЗ а.с., изкривявайки медийната среда, тиражирайки откровени лъжи и инсинуации. Ние и нашата компания „Инерком“ бяхме набедени за „лошите“ в една политическо-икономическа постановка. Това е сценарий, в който категорично отказваме да участваме!Днес сме тук, за да отговорим на въпросите, които тревожат обществеността, медиите и политиците. Ще Ви разкажем кои сме, коя е компанията ни и с какво се занимаваме през последните 10 години. Защо именно ние сме избрани за купувач на ЧЕЗ сред останалите кандидати. Искаме да опровергаем съмненията, че нямаме професионална биография, капацитет и финансови възможности за обезпечаване на сделката, да покажем, че имаме ясни и конкретни инвестиционни намерения и подготвен екип. Държим да защитим доброто си име и ще отговорим на всички спекулации, на грозните квалификации и определения, които бяха отправени към нас и нашите дружества. Дължим това преди всичко на на хората, институциите и банките, с които работим, а и на себе си. Убедени сме, че това е наше законно право и единствено правилно и отговорно поведение в тази ситуация.Също така искаме категорично да заявим, че с нашите адвокати ще прегледаме всички изявления, обидни квалификации, откровени лъжи и инсинуации, които бяха тиражирани по наш адрес, включително и от най-високо политическо ниво. Ще търсим правата си по отношение на всички последващи спекулации и лъжи. Няма да допуснем да ни превръщат в марионетка, да тиражират слухове, че сме подставени лица или че участваме в схеми за скрито придобиване на дружествата, притежавани от ЧЕЗ а.с. в България. Който твърди подобни неща, ще трябва да ги докаже в съда! Подобни лъжи, волно или неволно, обслужват корпоративните интереси на влиятелни кръгове.Молим уважаемите депутати и медии да потърсят с ресурсите, с които разполагат, причините, финансовите интереси и злонамерените участници в този шантаж. Въпреки произнесените и тиражирани лъжи, ние сме готови да се срещнем с президентската институция, с политическите централи, с представители на правителството, с парламентарни комисии – с една-единствена цел – да кажем истината; да оставим фактите да говорят, да успокоим обществената, политическата и медиийната среда.Сега за фактите по сделката:Предварително искам да кажа, че всеки един от кандитите в тази процедура има подписан договор за конфиденциалност с изключително рестриктивни и строги клаузи, които забраняват оповестяването и коментирането на детайли, свързани със сделката. Ако попитате друг участник в същата процедура каква е структурата на финансиране на неговата оферта, той няма да ви отговори. Никой от кандидатите няма да наруши договора си за конфиденциалност. Информация за механизма на финансиране на сделката, за банковите институции, ангажирани в нея, може да бъде предоставяна единствено когато законите изискват това. Неизпълнение на договор за конфиденциалност при сделка от подобен мащаб може да предизвика прекратяване на договора за продажба и отправянето на претенции за вреди към нас. Изискването за конфиденциалност на сделката е утвърдена, световна бизнеспрактика във всички големи международни сделки, каквато е и тази сделка.Участието ни в преговорите за закупуване на дружествата, притежавани от ЧЕЗ а.с. в България, започна преди повече от година. Цялата процедура по сделката и всички преговори се водеха в Чехия, съгласно чешкото законодателство, а договорът за покупко-продажба се сключи по английското право. Всички разговори са водени в централата на ЧЕЗ в Прага, не по министерствата и политическите кабинети в София. Не сме търсили разговори и контакти с нито един български политик, с нито един представител на българското правителство!Едва тази сутрин се запознах с министър-председателя г-н Бойко Борисов. Във връзка с проведените разговори с г-н Борисов и в резултат на разразилата се дискусия сме съгласни да включим държавата в сделката така, че тя да има контрол върху електроразпределителното дружество за в бъдеще. В нашия договор за покупко-продажба е поета дългосрочна забрана за промяна на собствеността и по тази причина ще започнем разговори с продавачите относно възможността да включим държавата в сделката. Наши партньори и консултанти по тази сделка са едни от най- авторитетните български и международни компании.Накратко за тях: Нашият юридически консултант по договора за покупко-продажбата е една от най-влиятелните и авторитетни международни компании „Алън и Овъри“. За Ваша информация, за 2016 год., според Thomson Reuters & Dealogic “Алън и Овъри” са най-голямата адвокатска кантора в света по брой сделки с 1576 транзакции с общ размер 1,2 трилиона долара. „Алън и Овъри“ са най-голямата адвокатска кантора в света по брой сделки, с 1576 транзакции с общ размер 1,2 трилиона долара. Именно те осъществиха правна защита на интересите ни по време на преговорният процес за подготовката на Договора за продажба на акции между Инерком и ЧЕЗ. От българска страна за свой юридически съветник се доверихме на една от водещите правни кантори – „Спасов & Братанов“. Тяхното уважавано адвокатско съдружие с близо 20-годишен стаж на национално и на международно ниво, с изключително богат опит в сферата на корпоративното право, сливанията и придобиванията, трансгранични финансирания икапиталови пазари. „Спасов & Братанов“ осъществиха правен и регулаторен дю дилиджънс, извършиха цялото правно обслужване на процеса и също участваха в преговорите с продавача. Нашият финансов консултант по сделката са „Мейн Кепитал“ (Mane Capital). Това е независима бутикова консултанска компания в сферата на инвестиционното банкиране, специализирана в стратегическото и финансово консултиране в областта на сливанията и придобиванията и капиталовите пазари. Mane Capital има доказан опит с международни трансакции и глобални инвеститори и компании, работи с множество инвестиционни фондове и стратегически инвеститори. Deloitte България – изготвиха финансов и данъчен дю дилиджънс. Делойт България е част от една от водещите организации в страната, която предоставя професионални услуги в сферата на одита, данъчно-правни услуги, консултинга, услуги по управление на риска и консултантски услуги в областта на финансите, чрез над 230 местни и чуждестранни професионалисти. Същевременно процесът по сключване на сделката в Чехия беше наблюдаван и продължително одитиран от няколко от най големите международни одиторски и консултански компании.Имената и авторитета на консултантите, с които работим, сами по себе си дават абсолютна яснота, че сделката по закупуването на дружествата притежавани от ЧЕЗ а.с. в България е законосъобразна. Искам да изразя изключителната си благодарност и уважение към тях за това, че ни се довериха, оцениха нашия потенциал и ни партнираха по време на целия сложен и труден процес по осъществяване на сделката в последната година и половина. Кои сме ние? От лидера на една политическа сила беше зададен въпросът как може Гинка от Пазарджик на 43 години да си купи ЧЕЗ? Мога ли и аз да върна въпрос в същия стил? А как може млада дама, от село Крушовица, на 28 години, да си купи Техноимпекс? Ние не можем да си позволим да водим дискусия на подобно ниво. Затова ще говорим с факти. Ние започнахме да развиваме бизнес в енергетиката преди 10 години. Основните инвестиции на дружествата от групата на Инерком са във ВЕИ-мощности, производство на зелена енергия, строителство и реконструкция на енергийни обекти и инфраструктура, изграждане и реконструкция на жилищни и офис сгради, разработване и управление на енергийни проекти и решения.За последните 10 години Инерком се утвърди на българския енергиен пазар като уважавано дружество, коректен данъкоплатец и надежден партньор. Ние сме един от най-големите български производители на енергия от слънчева енергия. Реализирали сме множество проекти за изграждане, поддържане и реконструкция на енергийни съоръжения. В България имаме 6 работещи фотоволтаични централи. Инерком е произвела над 150 000 MW h чиста енергия, като за последните 5 години оборотът на нашите дружества се е увеличил с над 300%, и за 2017 г. надхвърля 50 милиона лева. Активите на компаниите ни са на стойност над 100 милиона лева.В дейността си Инерком използва модерни и конкурентни технологии, благодарение на които постигаме оптимални производствени параметри на ВЕИ-съоръженията, които управляваме. Стремим се към дългосрочно оптимизиране на производството на електроенергия от възобновяеми източници, енергийна ефективност и намаляване на въглеродните емисии. Компаниите от групата на Инерком допринасят за спестяването на 150 000 тона вредни въглеродни емисии средногодишно чрез проектите, които реализират.Ние сме член на Българската фотоволтаична асоциация, на Камарата на строителите в България и на Националната енергийна камара. Екипът ни се състои от компетентни експерти и професионалисти с отлична квалификация и дългогодишен опит. Един от тях е г-жа Милена Стоева, която днес седи до мен. Тя е юрист по образование и Председател на Съвета на директорите на “Инерком България” ЕАД. Има дългогодишен опит и експертиза в сферата на енергетиката и енергоразпределителните дружества, близо 10-годишен стаж на водещи позиции в дружества на ЧЕЗ в България до 2011 г. ", "date": "2018.03.01", "title": "Върбакова: Отпаднали кандидати ни атакуват, искат те да вземат ЧЕЗ"}
{"url": "http://www.novinite.bg/articles/157183/Bezplatni-bileti-za-patnicite-na-zakasalite-vlakove-ot-Sofiya-za-Varna-i-Burgas", "text": "„БДЖ - Пътнически превози” ЕООД ще компенсира всички свои клиенти, които са пътували с нощните влакове № 2627 от София за Варна и № 8627 от София за Бургас. Влаковете престояваха поради възникнали технически неизправности в локомотивите, породени от екстремно ниските сутрешни температури. До изчакването на подмяната на локомотивите и по време на дълготрайния престой на влака от София за Варна в гара Славяново, служителите от превозния персонал са осигурили одеала на пътниците, а след пристигането в гара Шумен са осигурени храна и топли напитки.Националният железопътен превозвач ще предостави билет за избран маршрут на пътуване с влак в страната на всички потърпевши от престоя на тези две нощни композиции. Клиентите на „БДЖ - Пътнически превози” ЕООД могат да получат своята компенсация на билетните каси във всяка една гара, като предоставят билета си от пътуването с нощните влакове от София за Варна и Бургас.Движението на влаковете продължава да се извършва в условията на усложнена зимна обстановка. И през днешния ден няма да пътуват композициите в участъците Добрич - Кардам и Самуил - Силистра. Отменени са и пътнически влакове в участъците Бургас - Карнобат - Сливен - Карлово. Композициите, които пътуват на дълги дестинации, се движат със закъснения.Националният железопътен превозвач призовава своите клиенти да проявяват търпение и да се информират своевременно за актуалната обстановка на движение на влаковете. Поради зимните условия и прекомерно ниските температури е възможно възникването на принудителни престои и натрупване на закъснения при движението на влаковете. Актуална информация за движението на влаковете клиентите на „БДЖ – Пътнически превози” ЕООД могат да получат от служителите на гишетата „Информация” и билетните каси в съответните железопътни гари, както и на националния информационен телефон 0700 10 200. ", "date": "2018.03.01", "title": "Безплатни билети за пътниците на закъсалите влакове от София за Варна и Бургас"}
{"url": "http://www.novinite.bg/articles/157196/MZ-Elektronna-zdravna-sistema-slaga-kraj-na-byurokraciyata-pri-lichnite-lekari", "text": "Министерството на здравеопазването работи за стартиране на информационната здравна система в хода на настоящата година. След въвеждането ѝ ще се облекчи бюрокрацията по отношение издаването на рецепти и направления, поддържането на регистри и отчитането. Това обясни зам.-министър Жени Начева на среща с представители на Дружеството на софийските общопрактикуващи лекари (ДСОПЛ) и членове на Националното сдружение на общопрактикуващите лекари в България (НСОПЛБ), които протестираха днес в София. „Единодушни сме, че трябва да се намали административната тежест чрез свързване на публичните регистри и вътрешен обмен на данни. До края на годината усилията ни в тази посока ще дадат осезаеми за вас резултати“, коментира зам.-здравният министър Бойко Пенков.Относно отчитането на личните лекари към РЗИ, РЗОК и други институции, зам.-министър Начева пое ангажимент да се направи анализ на възможностите за облекчаване на процедурите. По отношение искането да отпадне отчетността чрез касови бележки, на общопрактикуващите лекари беше обяснено, че няма как тепърва на 1 март да се отправят предложения, които имат финансово изражение. Също, заради чисто фискални аспекти, които предполагат актуализация на държавния бюджет, на този етап не може да бъде дискутирано и предложението за промяна в размера на потребителската такса.По отношение на здравната политика спрямо първичната извънболнична медицинска помощ (ПИМП), министерството е последователно в ежегодното устойчиво увеличение на средствата за общопрактикуващите лекари. За 2018 г. най-голям ръст има в бюджета за здравеопазване, като най-голямо е увеличението за ОПЛ. Дебатът по Националния рамков договор трябва да бъде воден в съсловието, чийто представител в преговорните процеси по закон е Българският лекарски съюз. Това посочиха представителите на здравното министерство.В Министерството на здравеопазването е създадена работна група, която да анализира възможностите за отпадане на изискването ОПЛ да бъде на разположение 24 часа. Обмисля се вариантът за структуриране на мрежа от изпълнители на неотложна медицинска помощ, на географски принцип, която да обезпечи 24-часовия достъп до първична медицинска помощ, посочи д-р Бойко Пенков.Зам.-министрите Пенков и Начева и представителите на НСОПЛБ се споразумяха за провеждането на регулярни срещи с участието на БЛС, на които конструктивно да бъдат обсъждани въпросите, касаещи дейността на личните лекари.", "date": "2018.03.01", "title": "МЗ: Електронна здравна система слага край на бюрокрацията при личните лекари"}
{"url": "http://www.novinite.bg/articles/157181/Do-1219-se-uvelichiha-shkolata-v-prinuditelna-vakanciya-zaradi-tejkata-zima", "text": "Продължават да се увеличават училищата у нас, затворени заради лошото време. Докато във вторник бяха 961, вчера станаха 1103, а днес вече броят им достигна 1219, съобщиха от Министерството на образованието. Цифрата е валидна към 12:00 ч. днес и не е ясно дали няма да продължи да се увеличава.Най-много – 136 и 122 училища, са затворени съответно в областите Бургас и Варна. 111 училища не учат в област Стара Загора. В област Плевен са затворени 86 училища, а в област Кърджали – 84 училища, следват област Велико Търново – 77, и област Русе – 70 училища.В областите Кюстендил няма да се учи в 3 училища, в област Видин – в 5 училища и в област Ямбол - в 6 училища. Ето и къде колко точно училища са в принудителна ваканция:Област Благоевград, община Якоруда – 5 училища.Община Бургас – 136 училища.Област Варна – 122 училища.Област Велико Търново - 77 училища.Област Видин – 5 училища.Област Враца – 33 училища.Област Добрич – 68 училища.Област Кърджали – 84 училища.Област Кюстендил, община Бобов дол – 3 училища.Област Ловеч – 15 училища.Област Монтана – 7 училища.Област Пазарджик – 2 училища.Област Перник – 27 училища.Област Плевен – 86 училища.Област Пловдив – 35 училища.Област Разград – 59 училища.Област Русе – 70 училища.Област Силистра – 45 училища.Област Сливен – 30 училища.Област Смолян –47 училища.Област София-регион – 18 училища.Област Стара Загора – 111 училища.Област Търговище – 51 училище.Област Хасково – 11 училища.Област Шумен – 66 училища.Област Ямбол – 6 училищата. ", "date": "2018.03.01", "title": "До 1219 се увеличиха школата в принудителна ваканция заради тежката зима"}
{"url": "http://www.novinite.bg/articles/157190/Za-3-mart-Zabranyava-se-tranzitnoto-preminavane-prez-Shipchenskiya-prohod", "text": "За тържествата на връх Шипка по случай Националния празник на Република България от 20:00 ч. на 2 март до 18:00 ч. на 3 март ще бъде ограничено двупосочното транзитно преминаване на превозни средства през Шипченския проход по път I-5/Е- 85/ Габрово - Шипка – Казанлък. Както всяка година, транзитният трафик ще се насочва по път II-55 през Прохода на Републиката по следния маршрут: Русе-Велико- Търново-Дебелец- Проход на Републиката-Гурково- Казанлък и обратно.Шофьорите от област Габрово и пътуващите от северозапад могат да ползват маршрута Габрово-Трявна- Белица-Вонеща вода-Проход на Републиката и обратно. За област Стара Загора движението ще преминава към Прохода на Републиката по маршрута: път I-6 Калофер-Казанлък- път II-55-Гурково–Проход на Републиката- Велико Търново и обратно, като пренасочването ще става при пътен възел „Мъглиж“ (път I-5 с път I-6).Ограничението в движението през Шипченския проход не важи за организирания междуградски автобусен транспорт.", "date": "2018.03.01", "title": "За 3 март: Забранява се транзитното преминаване през Шипченския проход"}
