{"url": "https://www.novinite.bg/articles/175657/Avstriya-vliza-v-politicheska-kriza-broeni-dni-predi-evrovota", "text": "Австрийският вицеканцлер Хайнц-Кристиан Щрахе, ключова фигура в европейската крайна десница, подаде оставка броени дни преди изборите за ЕП, съобщава АФП, предаде БГНЕС. Причина за оттеглянето му стана скандално видео, записано тайно от две германски медии, в което Щрахе обещава строителни проекти на мнима племенница на руски олигарх в замяна на дарения за неговата политическа формация.„Представих оставката си на канцлера Курц и той я прие“, се посочва в изявление на Щрахе, излъчено по телевизията в страната.По-рано днес вицеканцлерът настоя, че е станал жертва на „целенасочена политическа атака“, която е използвала незаконни средства. След това той заяви, че напуска поста си, за да избегне по-нататъшно накърняване на репутацията на правителството.Разследването, на което беше обект Щрахе, беше извършено от германските издания „Шпигел“ и „Зюддойче цайтунг“. Записът е бил направен на испанския остров Ибиса още през юли 2017 г. – три месеца преди парламентарните избори в Австрия, които изведоха крайно дясната Партия на свободата до властта и направиха Щрахе втория човек в правителството. ", "date": "2019.05.18", "title": "Австрия влиза в политическа криза броени дни преди евровота"}
{"url": "https://www.novinite.bg/articles/175656/Diplomati-i-zastrahovateli-Vnimavajte-kogato-letite-i-plavate-v-rajona-na-Persijskiya-zaliv", "text": "Американски дипломати са предупредили авиокомпаниите, че е рисковано да се лети над Персийския залив. На фона на нарастващото напрежение между Съединеите щати и Иран, дипломатите са алармирали, че има опасност пътнически самолети да бъдат объркани с военни., предаде Нова телевизия.Предупрежденията идват едновременно с тези на застрахователния гигант \"Лойдс\" към корабните компании за повишен риск при плаванията в Персийския залив. Съединените щати изпратиха 7 бойни кораба и стратегически бомбардировачи в региона и обявиха, че Иран подготвя атака срещу американските интереси. ", "date": "2019.05.18", "title": "Дипломати и застрахователи: Внимавайте, когато летите и плавате в района на Персийския залив"}
{"url": "https://www.novinite.bg/articles/175639/Uikendat-zapochva-sas-slanchevo-vreme", "text": "Днес ще преобладава слънчево време, с повече облаци над Източна България и планините, и на места там в следобедните часове отново ще има краткотрайни валежи и гръмотевична дейност. Ще духа слаб до умерен запад-северозападен вятър. Ще се затопли и максималните температури ще са между 21 и 26 градуса, сочи прогнозата на НИМХ.Атмосферното налягане е и ще се задържи малко по-ниско от средното за месеца.Над планините облачността ще е променлива, по-значителна в следобедните часове. На места ще има краткотрайни валежи и гръмотевици. Ще духа до умерен север-североизточен вятър, който привечер ще се ориентира от запад-северозапад и ще отслабне. Максималната температура на височина 1200 метра ще е около 17 градуса, на 2000 метра – около 10.Над Черноморието след обяд облачността ще е предимно значителна и на места краткотрайно ще превали, възможно е и да прегърми. Ще духа до умерен северозападен вятър. Максимални температури между 20 и 24 градуса. Температурата на морската вода е 14-16. Вълнението на морето ще е 2-3 бала.", "date": "2019.05.18", "title": "Уикендът започва със слънчево време"}
{"url": "https://www.novinite.bg/articles/175651/Nyakolko-dni-dishame-prah-ot-Sahara", "text": "Атмосферата над страната ни от няколко дни е наситена с прах от пустините на Северна Африка, показват данните на Гръцката метеорологична служба, предаде Нова телевизия. Облакът от фин пясък е обхванал България, Сърбия, Гърция и други балкански държави. В следващите дни концентрацията ще се увеличи, а обхватът на запрашената територия ще се разшири на север чак до Полша и Германия, както и на североизток към Украйна. Прогнозата е облакът да се оттегли след 23 май. На този етап станциите за измерване на чистотата на въздуха на Изпълнителната агенция по околна среда у нас не отчитат опасни стойности на фините прахови частици. Въпреки това, видимостта е намалена. По равните открити повърхности се вижда прах, а ако завали, дъждът ще е кален. ", "date": "2019.05.18", "title": "Няколко дни дишаме прах от Сахара"}
{"url": "https://www.novinite.bg/articles/175646/Shvejcarcite-mislyat-kak-da-glasuvat-na-referenduma-za-orajiyata", "text": "Ден за размисъл в Швейцария преди насрочения за неделя референдум за затягане на контрола над оръжията, за да може местното законодателство да бъде в синхрон с регулациите в ЕС, съобщава Би Би Си, предаде БГНЕС. Страната не е член на евроблока, но е част от Шенгенската зона за свободно пътуване.След смъртоносните терористични атаки в Париж, при които загинаха 130 души, Брюксел издаде нови рестрикции за носенето и притежаването на автоматични и полуавтоматични оръжия за държавите в Шенген. Така ЕС се надява да облекчи и подпомогне работата на полицията в съответните страни членки.Новите регулации обаче означават и ежедневно споделяне на информация и координация за това от къде идват оръжията, използвани при евентуални престъпления.Промените обаче бяха посрещнати с неодобрение в Швейцария – страна, където притежаването на оръжие е дългогодишна традиция. След като приключат задължителната си военна служба на всички мъже е разрешено да запазят армейските си пушки.Във всеки град и село в страната има оръжейни клубове, а стрелбата по мишена е популярен спорт.По закон в Швейцария си задължен да имаш разрешително за носене на оръжие, но то се вади относително лесно.", "date": "2019.05.18", "title": "Швейцарците мислят как да гласуват на референдума за оръжията"}
{"url": "https://www.novinite.bg/articles/175647/Finansovo-shpionski-skandal-v-avstrijskata-upravlyavashta-koaliciya", "text": "Върховната прокуратура на Австрия започна проверка на сведенията за тайно финансиране на управляващата в коалиция Австрийска партия на свободата (АПС) от чужбина в замяна на достъп до държавни договори. Това съобщи за в. „Курир” генералният секретар на министерството по въпросите на конституцията Кристиан Пилначек.Сведенията изскочиха от видеозапис с лидера на партията и вицеканцлер Хайнц-Кристиан Щрахе. “В момента има само части от видеозаписа, засега е невъзможно да се прецени контекста”, каза Плиначек. По думите му предстои да се изясни дали това е бил просто разговор или има конкретни данни за нарушаване на закона. Прокуратурата ще поиска пълната версия на видеозаписа от германските издания „Шпигел” и „Зюддойче цайтунг”, които вчера публикуваха видеозаписа. Второто издание не иска да дава оригинала.По-рано Сметната палата на Австрия поиска от АПС да изясни заявленията на нейния лидер във видеозаписа.От записа, публикувана в сп. „Шпигел” и в. „Зюддойче цайтунг”, става ясно, че през юли 2017 г. Щрахе и помощникът му Йоханис Гуденус са провели на остров Ибиса среща с жена, представена като богата рускиня, която изразила желание да инвестира голяма сума в Австрия, по-специално за купуването на влиятелното издание „Кронен цайтунг”. Щрахе бил предложил на тази жена тайна сделка и бил й обещал достъп до държавните договори в Австрия срещу помощ за парламентарните избори, проведени през октомври 2017 година. На тези избори АПС се класира трета и влезе в коалиционно правителство с консервативната Австрийска народна партия /АНП/ на премиера Себастиан Курц.Самият Курц снощи свика извънредна среща на ръководството на АНП. Днес се очаква Курц да направи изявление по повод скандала.Опозицията поиска оставката на Щрахе и предсрочни парламентарни избори.  ", "date": "2019.05.18", "title": "Финансово-шпионски скандал в австрийската управляваща коалиция?"}
{"url": "https://www.novinite.bg/articles/175655/Valchev-Spadat-na-broya-na-uchenicite-v-uchilishte-e-osnovniyat-problem-na-obrazovanieto-ni", "text": "„Основният проблем на системата е намаляващият брой ученици. Посетил съм 96 общини, в повечето говорим за включването на децата в образователния процес, но при вас този проблем е най-малък.” Това каза министърът на образованието и науката Красимир Вълчев при посещението си във Второ основно училище „Проф. Асен Златаров“ в Смолян. Той поздрави ръководството на училището за добрите образователни резултати, завоюваните престижни награди и посочи, че учителите трябва да бъдат подкрепени именно сега, когато се залага на това часовете да са по-творчески, а учениците - по-активни.Министър Вълчев подчерта колко важно е въвеждането на компетентностния подход, развитието на дигиталната компетентност и изучаването на втори чужд език за бъдещето на образованието. Той акцентира и върху възпитателната работа, чиято цел е всяко училище да проведе разговори със семействата за взаимодействие с родителите.Директорът на училището Николай Колев разказа за успехите на учениците във външните оценявания, спортни и музикални мероприятия. Той посочи, че от неговото училище е стартирало състезанието \"Млад огнеборец\".Министърът похвали проекта, по който работи училището - за създаване на областен център по безопасност на движението.Министър Красимир Вълчев посети и защитеното средищно училище „Стою Шишков“ в село Търън, което утре чества своята 95- годишнина. В него учат деца от 6 населени места. Училището кандидатства за иновативно с програми за здравно образование в начален етап, за което министърът поздрави ръководството му.Кметът Николай Мелемов благодари на учителите за работата с децата и на министъра и правителството за отношението към образованието. „Всеки учител е иновативен, когато търси специфичен подход. Искаме повече училища да въвеждат проектно-базираното обучение. Искаме да ви насърчаваме да се учите един от друг, да споделяте опит и практики“, заяви министърът по време на срещата с учителския колектив.По време на визитата си министър Вълчев посети и Средно училище „Васил Дечев“ в Чепеларе, където разговаря с учители от общината и им благодари за усилията, които полагат за включване на всички деца в образователната система, както и за постигнатите високи резултати на учениците.Красимир Вълчев определи учителите като най-важния фактор в системата. „Ако имаме добри учители, ще имаме добри специалисти по всички професии”, каза той и припомни, че правителството е  заложило 360 млн. лева за догодина за увеличение на учителските заплати и тази политика се изпълнява поетапно. На ниво държава също се акцентира на професионалното образование, но предизивкателството е да бъде обучено всяко едно дете.Областният управител Недялко Славов каза, че наскоро е имал среща с ученици от училището по тяхна инициатива и е впечатлен от тяхната любознателност. Той каза, че политиките на министерството са адекватни към ситуацията в областта.В срещите с ръководствата на училищата участие взе и началникът на Регионалното управление на образованието в Смолян Мария Семерджиева. ", "date": "2019.05.18", "title": "Вълчев: Спадът на броя на учениците в училище е основният проблем на образованието ни"}
{"url": "https://www.novinite.bg/articles/175659/Nad-52000-abiturienti-imat-maturi-prez-sledvashtata-sedmica", "text": "Близо 52 600 зрелостници ще се явят тази година на матурите, съобщи просветният министър Красимир Вълчев, предадоха БГНЕС и БНТ. Първата матура е по български език и литература на 21 май, а втората по избран предмет – на 23 май.Всяка година Министерството на образованието прави промени, за да повиши сигурността при провеждането на държавните зрелостни изпити. Според Вълчев има достатъчно добри мерки, за да се предотврати преписването.„Разделянето на матурите на модули беше съществена крачка, доказа, че силно ограничава възможността за преписване. Иначе що се отнася до сигурността – да чукна на дърво, през последните години не сме имали проблеми, но никога няма абсолютни гаранции. Надявам се да нямаме проблеми и с качеството на изпитните материали, задачите, въпросите“, каза образователният министър.аМинистър Вълчев посети родопското село Момчиловци по повод честването на 180 години образователно дело. ", "date": "2019.05.18", "title": "Над 52 000 абитуриенти имат матури през следващата седмица"}
{"url": "https://www.novinite.bg/articles/175641/Dneven-horoskop-za-sabota", "text": "Страхът от отхвърляне ви спира да действате смело по пътя на любовта. Понякога е необходим само един момент на кураж, за да си осигурите щастието, което само чака да се докопате до него. Трябва просто да го разпознаете.Близките ви вярват във вас и във вашата честна дума. Постарайте се да спазите обещанието, което сте дали, за да не ги разочаровате. Ще срещнете известни трудности, но те не са невъзможни за преодоляване.Колкото и да се сърдите на обстоятелствата, които ви спират да направите това, което искате, това няма как да ви помогне да намерите алтернативно решение. Положете усилия, за да надхитрите капана на действителността.Представителите на останалите зодии могат да намерят дневния си хороскоп ", "date": "2019.05.18", "title": "Дневен хороскоп за събота"}
{"url": "https://www.novinite.bg/articles/175644/Karakas-veche-iska-ot-Vashington-pregovori", "text": "Властите на Венецуела са готови да започнат преговори с американските колеги за обсъждане на двустранните отношения. Това заяви по телевизия Телесур външният министър Хорхе Ариас, предаде БГНЕС.„Дойде време за дипломация. Готови сме да седнем на масата за преговори”, каза той в отговор на въпрос за двустранните отношения.Ариас каза също, че „САЩ се претърпели поражение с действията си срещу Венецуела”.  ", "date": "2019.05.18", "title": "Каракас вече иска от Вашингтон преговори"}
{"url": "https://www.novinite.bg/articles/175643/Lek-trus-na-granicata-s-Garciya", "text": "Земетресение с магнитуд 2,3 по скалата на Рихтер е регистрирано на територията на България близо до границата с Гърция, предаде БГНЕС.Земният трус е усетен в 2,52 ч. тази нощ с епицентър на 7 км югозападно от Хаджидимово, на 73 км западно от Смолян и на 143 км южно от София, с дълбочина 17 км, сочат данните от Европейския сеизмологичен център.Геофизичният институт на БАН отчита същата сила на земетресението, с епицентър северно от ГКПП Илинден-Ексохи. Няма данни за материални щети.", "date": "2019.05.18", "title": "Лек трус на границата с Гърция"}
{"url": "https://www.novinite.bg/articles/175642/Prezidentstvoto-s-kampaniya-Podkrepi-edna-mechta-za-abiturienti-siraci", "text": "На 30 май 2019 г. президентът Румен Радев ще бъде домакин на традиционния абитуриентски бал на младежите, отгледани в институции,  който е част от благотворителната инициатива „Подкрепи една мечта”.Държавният глава Румен Радев отправя благодарност към дарителите, които през годините разпознават президентската инициатива като своя социална кауза. „Вие дарявате на тези млади хора  вълнуващо преживяване, което бележи младостта им с надежда и мечти.Вашата щедрост осигурява на бъдещите студенти финансовата опора, която иначе дава семейството“– с тези думи президентът се обръща към всеки, който има желание и възможност да подпомогне финансово благотворителната инициатива.С дарените средства Администрацията на Президента покрива разходите по организацията на празничната вечер, а останалата част се разпределя като еднократна стипендия между абитуриентите, които ще продължат образованието си във висше училище или професионален колеж, и отличните ученици в 12 клас през учебната 2019/2020 година.Над 100 зрелостници от випуск 2019, които са израснали в социални услуги, очакват с нетърпение своята бална вечер. Благодарение на  партньорствата, които съпругата на президента г-жа Десислава Радева, договори с проф. Любомир Стойков от Академията за мода и с г-жа Елена Кристиано от „Кристиан оф Рома“, 34-ма младежи вече получиха като подарък своите бални рокли и абитуриентски костюми от дизайнерите София Борисова, Жана Жекова, Радослава Лазарова, Христо Чучев и модна къща „Десизо Мони“, а в деня на бала елитни стилисти ще се погрижат за празничния вид на всички абитуриенти.    Организациите, фирмите и гражданите, които ще дарят средства в подкрепа на инициативата „Подкрепи една мечта”, могат да го направят по банковата сметка на Администрацията на президента:IBAN BG 45 BNBG 9661 3000 1909 01BIC BNBGBGSDБанка БНБ За контакти и допълнителна информация:Минка ЙордановаТел. 02/ 92 39 268 ", "date": "2019.05.18", "title": "Президентството с кампания „Подкрепи една мечта” за абитуриенти-сираци"}
{"url": "https://www.novinite.bg/articles/175653/Mladite-shofori-sa-uyazvimi-tryabva-da-se-obuchavat-seriozno-kazva-Malina-Krumova", "text": "Повече от 4 хил. души се включиха е надпреварата „Най-добър млад шофьор“, което само по себе си е успех. Начинът, по който е организирана инициативата – да се засили вниманието на всеки млад човек към възможностите му да шофира безопасно и да го амбицира да провери собствените си знания, заслужава да бъде поздравен. Това каза председателят на Държавната агенция „Безопасност на движението по пътищата“ по време на откриването на финалния етап на националното състезание, което Съюза на българските автомобилисти организират за втора поредна година.„Младите шофьори са сред най-уязвимите на пътя, затова с тях трябва да се работи последователно“, подчерта Малина Крумова. По думите ѝ инцидентите на пътя са водещ фактор за смъртността на младите хора в Европа. „Факт, който не трябва да забравяме и тема която трябва да бъде основен приоритет когато говорим за пътна безопасност“, допълни тя.Председателят на държавната агенция поздрави финалистите и им пожела успех. Според нея всеки достигнал този етап вече е победител, защото те показват, че младите хора в България са знаещи и можещи, както и отговорни към себе си и другите участници на пътя. „Има една максима, която не трябва да забравяме – добрите шофьори се обучават, не се раждат“, каза още Малина Крумова и изказва благодарности на СБА, които ни напомнят това.В събитието днес участие взеха директорът на Главна дирекция „Национална полиция“ главен комисар Христо Терзийски, началникът на отдел „Пътна полиция“ комисар Росен Рапчев, д-р Надежда Тодоровска, зам.-генерален директор на БЧК, представители на ИА “Автомобилна администрация“ и други.Кампанията се проведе за първи път в България през 2018 г. с над 3500 участници. През последните години редица европейски страни като Словения, Чехия и Полша провеждат инициативата на регионално ниво. Тази година в кампанията се включиха 4 хил. човека от цяла България, а за финала се класираха 30 участника. Днес те трябваше да преминат през няколко различни изпитания, за да покажат уменията си за шофиране, своята прецизност, автомобилни познания, но също така и как реагират в случай на авария и как трябва най-правилно да окажат първа помощ на пострадал. ", "date": "2019.05.18", "title": "Младите шофьори са уязвими, трябва да се обучават сериозно, казва Малина Крумова"}
{"url": "https://www.novinite.bg/articles/175640/Yubilejna-Evropejska-nosht-na-muzeite-dovechera", "text": "За петнадесета поредна година днес София ще отбележи Европейската нощ на музеите. Повече от 50 галерии и музеи са подготвили интересна програма, включваща изложби, концерти, ателиета, прожекции и разнообразни арт прояви, посветени специално на събитието. То се организира от Френски институт в България, Столична община и Министерство на културата, предаде БГНЕС. Входът е свободен.Ето и част от събитията, които ще се проведат в Нощта на музеите.В Нощта на музеите, под мотото “Музеят като културно средище. Бъдещето на традициите”, Националният исторически музей ще представи миналото, настоящето и бъдещето на българските традиции. Освен постоянните експозиции в НИМ, временните изложби, които ще могат да бъдат разгледани на 18-ти май са „Съкровищата на Земята”, „Мозайка на занаяти” и „Старото злато – магия и символика”.Посетителите в Националния музей „Земята и хората“ ще могат да се насладят на постоянните и временни експозиции, както и на програма подготвена специално за събитието.Интересна програма обявява и Националният военноисторически музей. Входът за постоянната хронологична и външната експозиция на музея, както за най-новата изложба „На борда на флотската история“ ще бъде безплатен от 18.00 до 23.00 ч.„Мистерия в кутия“ е предизвикателството, което НВИМ ще отправи към своите посетители в Нощта на музеите. Водени единствено от своите сетива те ще трябва да откриват какво е скрито в тайнствени кутии, а мобилно приложение ще ги провокира да разгадаят загадките. Инсталацията за пръв път ще запознае софийската публика с част от предстоящата нетрадиционна изложба на НВИМ – „Музеят – неочакван, отворен, споделен“, която ще бъде открита в края на май в Пловдив.Всички, избрали да „нощуват“ в музея, ще могат да станат част от фотография, запечатала важно историческо събитие, както и да чуят Представителния оркестър на Сухопътни войски, чиято разнообразна музикална програма ще зарадва малки и големи. Любителите на киното пък ще имат възможност да се насладят на филмите „Помни войната 1915 – 1918. България влиза в Първата световна война“ (2 и 3 част), както и на лентата „Непобеденият генерал Владимир Вазов“.Четирите музея на Българската академия на науките – Национален антропологичен музей (ИЕМПАМ-БАН), Национален археологически музей (НАИМ-БАН), Природонаучен музей (НПМ-БАН) и Национален етнографски музей (ИЕФЕМ) също се включват в Европейската нощ на музеите с богата и разнообразна програма.Посетителите на Националния антропологичен музей ще имат възможността да измерят телесния си състав (с предварително записване на тел. 02/871 83 75) и да изследват децата за плоскостъпие. Програмата включва още конкурс с награди за детска рисунка „Човекът от бъдещето“, беседи в обновената постоянна експозиция и теглене на томбола с парични награди.В Националния етнографски музей ще можете да видите изложбите „ВРЕМЕНА И ХОРА – живите традиции на България“, „Кой създава и кой използва дантела“, „Ръцете на СедянкаТА“ и изложба на рисувани яйца, украсени от момчета и момичета от домовете за деца лишени от родителска грижа. както и да участвате в демонстрации на шита и совалкова дантела. От 16.00 ч. група „СедянкаТА“ организира демонстрации на совалкова дантела за всички желащи да научат повече за дантелиерството като занаят и изкуство. От 18.00 ч. в зала 19 ще се проведе и представяне на Регионален център за опазване на нематериалното културно наследство в Югоизточна Европа под егидата на ЮНЕСКО. Темата на презентацията е „Живите наследства на Югоизточна Европа през дейността на Регионалния Център в София“.Национален археологически институт с музей, освен постоянната си експозиция, ще представи и новооткритите изложби „Цветни картини от Древен Рим: мозайки от Капитолийските музеи“ и постерната изложба на римски мозайки от България.Националният природонаучен музей ще отвори вратите си с постоянната си експозиция.Националният литературен музей ще открие Нощ на музеите – 2019 с поетически рецитал по повод 100-годишнината от рождението на един от знаковите български поети на ХХ век Александър Геров, чийто архив преди година стана достояние на музея, благодарение на проф. Божидар Кунчев. Вечерта е под наслов „ТРЯБВА В НЕЩО ДА СЕ ВЯРВА, В НЕЩО ХУБАВО И ПРОСТО…“.Литературната проява ще бъде открита от поета Атанас Капралов, директор на НЛМ. Актьорът Стоян Чобанов ще изпълни емблематични стихотворения на големия поет. Поканени са за участие изявени съвременни писатели, сред които литературният критик проф. Божидар Кунчев, поетите Недялко Йорданов, Георги Константинов, Иван Цанев, Даря Хараланова, Надежда Захариева, Виолета Христова, Иван Есенски, Димитър Милов, Райчо Русев, Елена Алекова и др. Те ще споделят спомени и размисли за творчеството на Александър Геров, ще рецитират негови и свои стихове.За първи път в Европейска нощ на музеите се включва и Галерия Сердика с изложбата съвременна живопис “Everything will be alright” или „Всичко ще бъде наред” с автор Росица Гецова. Това е и последният ден, в който експозицията може да бъде видяна.Екипът на Галерия Сердика ще посреща своите гости в събота, 18 май 2019 г., от 13:30 до 21:30 часа. И освен възможността да разгледат изложбата е подготвена и “Изненада за сетивата” – вкусове и аромати от Женски пазар.   ", "date": "2019.05.18", "title": "Юбилейна Европейска нощ на музеите довечера"}
{"url": "https://www.novinite.bg/articles/175658/Kabinetat-otpuska-05-mln-za-otkupuvane-na-chastni-ulici-v-Stara-Zagora", "text": "Следващата седмица Министерският съвет ще отпусне около 500 хил. лв. за откупуване на частните улици на територията на бившия Азотно-торов завод в Стара Загора. Това заяви министър-председателят Бойко Борисов в Стара Загора, след като посети района и се срещна с работници от различни фирми, където бизнес дейност развиват 80 компании. Проблемът е, че дълги години липсва инфраструктура, защото собственикът им е фалирал.Премиерът Борисов уточни, че следващата седмица на заседанието на Министерския съвет ще бъдат отпуснати средства на община Стара Загора, с които да бъдат откупени 85 декара улици. „Тук работят 900 души и не могат да правят реален бизнес. В Пловдив вече няма терени. В Шумен всички терени са изкупени за заводи. А тук държите 1500 декара и заради това, че са частни улиците, инвеститори не могат да дойдат“, каза още премиерът Борисов. Той припомни, че в Кърджали вече работят пет високотехнологични заводи, като там е и най-големият иновационен център и уточни, че освен огромни заводи се изграждат и социални центрове за работниците.„Неслучайно всички заводи идват в България, защото ние правим високотехнологични компоненти, ние правим електрониката на автомобилите, най-скъпите системи“, подчерта още премиерът Борисов в Стара Загора.След срещата с работници от различни фирми министър-председателят Бойко Борисов разгледа разширяването на производствената база на предприятие за екструдиране на плътни и структурни полимерни листи.", "date": "2019.05.18", "title": "Кабинетът отпуска 0.5 млн. за откупуване на частни улици в Стара Загора"}
{"url": "https://www.novinite.bg/articles/175649/Dnes-e-Denyat-na-danachnata-zavoboda-za-balgarite-za-2019-g", "text": "18 май е денят, в който гражданите ще спрат да работят за държавата и ще започнат да работят за себе си, предаде БГНЕС. През новата 2019 г. в държавната хазна е планирано да постъпят рекордните 43,9 млрд. лв. приходи. Средно за един календарен ден българите ще изработват по 319 млн. лв., което означава, че ще са ни необходими 138 дни, за да попълним хазната. Казано с други думи, Денят на данъчна свобода през 2019 г. ще настъпи на 18 май.Това е денят, в който гражданите ще спрат да работят за държавата и ще започнат да работят за себе си.Датата е символична и показва кога държавната хазна ще се попълни, ако всичко изработено бъде незабавно изземвано – ние я наричаме Ден на данъчна свобода, а по-света е известна като Tax Freedom Day. Въпросните 138 дни отразяват общите приходи в консолидираната фискална рамка за 2019 г.Има обаче някои специфични моменти, които Институтът за пазарна икономика отчита:Живеещите в България отново ще получат помощ от европейските данъкоплатци, които ще ги „отменят” за малко над 8 дни работа към държавата. Това отразява заложените в бюджета близо 2,7 млрд. лв. помощи от ЕС. Местните данъкоплатци ще работим до 9-ти май за държавата, а в дните до 18-ти май ще бъдем отменени от европейските данъкоплатци. Въпреки това деление ние се спираме на 18-ти май за официалната дата на данъчната свобода, тъй като тя с най-голяма точност отчита преразпределението през приходната част на бюджета.Освен изчислените 138 дни следва да отчитаме и планираните 2 дни за отработване, които отразяват заложения дефицит от 600 млн. лв. по консолидираната фискална програма. Традиционно през последните години в бюджета се залага дефицит, което означава, че държавата планира да харчи повече, отколкото събира като приходи. През последните три години обаче (2016-2018 г.) този дефицит не се реализира и бюджетите излизаха на голям излишък. Очакваме и през 2019 г. в бюджета да има излишък, което означава, че няма да има дни за отработване.Най-много дни през 2019 г. ще отделим, за да попълним приходите от ДДС – 34 дни. За приходите от акцизи ще са ни нужни близо 17 дни. За осигуровките ще ни е нужен малко над месец – 24 дни за социално осигуряване и 9 дни за здравно. Приходите от подоходните данъци ще попълним за близо 12 дни, а тези от корпоративни данъци – за малко над 8 дни. Други почти 7 дни ще работим, само за да платим държавните и общински такси.През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да бъдат все повече и денят на данъчна свобода да идва все по-късно през годината. Това означава, че реално данъчната тежест в страната нараства.Преразпределението през приходната част на бюджета се планира да достигне 37,7%, което е най-високата стойност за последните 10 години. Пример за покачването на данъците са осигурителните вноски за държавното обществено осигуряване, за които отделяме все повече през последните години – през 2017 и 2018 г. имаше покачване на вноската за пенсия с по 1 процентен пункт на година, а през 2019 г. беше покачен максималният осигурител праг. За съжаление през последните 10 години, след въвеждането на плоския данък от 2008 г., нямаме примери за намаление на данъчната тежест у нас.Сметката разпределя данъчното бреме върху абсолютно всички български граждани (включително деца, пенсионери и т.н.), но именно работещите понасят в най-голяма степен тежестта на хазната. За работещите българи данъчната тежест е близо 50%, тоест за тях Денят на данъчна свобода идва чак в края на юни. ", "date": "2019.05.18", "title": "Днес е Денят на данъчната завобода за българите за 2019 г."}
{"url": "https://www.novinite.bg/articles/175654/Upravlyavashtite-v-Avstraliya-nyama-da-imat-treti-mandat-opoziciyata-pecheli-izborite", "text": "Опозиционната Лейбъристка пария печелят парламентарните избори в Австралия. Това показват първите данни от екзит пол проучванията след края на изборния ден, цитирани от АФП, предаде БГНЕС.Лейбъристите водят пред консервативната Либерално-национална коалиция, която се бори за трети мандат, с 52 на 48 депутатски мандата, което означава че получават ясно парламентарно мнозинство.Така лидерът на партията Бил Шортън може да стане следващия премиер на страната след продължилото близо 6 години управление на консерваторите.Австралийците гласуваха за всички 151 места в Камарата на представителите и за половината от 76-те места в Сената.Около 16,5 милиона имат право на глас като над 4 милиона души вече са се използвали възможността за предварително гласуване в четвъртък.В Австралия гласуването е задължително. Очаква се изключително висока избирателна активност. ", "date": "2019.05.18", "title": "Управляващите в Австралия няма да имат трети мандат, опозицията печели изборите"}
{"url": "https://www.novinite.bg/articles/175652/Kostenec-prodaljava-da-e-pod-policejska-blokada", "text": "Сигналите, които подават гражданите за издирвания за две убийства в Костенец Стоян Зайков, се увеличиха. Имаше сигнали и от територията на други области и градове затова, че лицето е виждано. Длъжни сме всеки сигнал да бъде проверен. Това заяви главен комисар Христо Терзийски, директор на Главна дирекция „Национална полиция”, предаде БГНЕС.Терзийски потвърди, че е намерено оръжие в Костенец. „Но не можем да кажем с категоричност дали е на издирваното лице. Трябва експертиза, която категорично да установи оръжието. Когато ангажираме такива ресурси на МВР, а това е скъпа операция, съм сигурен, че ще бъде установено лицето. Засега данните ни са, че е на територията на България. Няма как да допуснем при такава масирана операция превишаване на правомощията, но имаме право по закон да влизаме в помещения, жилища и сгради, дори когато техният собственик не е там, уточни Терзийски.Полицейската акция в Костенец по издирването на заподозрения в две убийства Стоян Зайков продължава и днес.Вчера в търсенето се включи и хеликоптер. Мъжът е в неизвестност от 9 май, когато беше открито тялото на бившата му приятелка, от която има дете. На 16 май пък полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед, е и братовчед на издирвания. Мъжът дори е бил сред разпитваните след изчезването на Зайков.Пълна блокада има на входовете и изходите на града. И щателна проверка на всички автомобили, както и на лични документи на всички влизащи в него. Блокиран беше и кварталът, където са живеели издирваният Стоян Зайков и жертвата на второто убийство - Валентин Петров. ", "date": "2019.05.18", "title": "Костенец продължава да е под полицейска блокада"}
{"url": "https://www.novinite.bg/articles/175648/Policiyata-veroyatno-e-namerila-orajieto-na-ubijstvoto-v-Kostenec", "text": "Издирвателните действия продължиха цяла нощ, продължават и в момента. В един от периметрите, разделени след анализ, тази сутрин открихме оръжие, отговарящо по вид и калибър, което ще се установява от експертизите. В момента се извършва оглед на място, предстои и още по-щателно претърсване на района. Всички получени до момента сигнали са проверени, продължаваме полицейските действия, съсредоточен е достатъчно ресурс за това.Той уточни, че няма данни издирваният да е напускал страната. Изготвеният профил сочи, че той е способен да оцелява сам и без помагачи, няма информация да е направил връзка с роднини, те са под контрол. Продължават претърсванията и  смятаме, че мъжът е в района. Нашата цел е освен да гарантираме сигурността на гражданите, да стигнем и до издирвания. Работата не е спирала, термокамерите са включени от самото начало на операцията, използваме при необходимост хеликоптер за проверка на определени райони.Главният секретар заяви, че ситуацията по никакъв начин не е подценена.  \"Действа се постоянно, на място от самото начало е изграден щаб, имаме много следи и насока и ще продължим докато свършим работата си докрай\".", "date": "2019.05.18", "title": "Полицията вероятно е намерила оръжието на убийството в Костенец"}
{"url": "https://www.novinite.bg/articles/175645/Zapochvat-da-opisvat-shtetite-ot-gradushkite-v-Novozagorsko", "text": "Започна описването на щетите след бедствието в Новозагорско. Градушката унищожи над 25 000 декара посеви в региона. Загубите на стопаните са за стотици хиляди, предаде БГНЕС.В село Стоил Войвода нивите са под вода. Един от собствениците на земя разказа, че ще се наложи да сее втора реколта. Така разходите ще бъдат двойни и затова се надява на помощ от държавата. Стопаните не застраховат нивите си, защото смятат, че няма смисъл от това. Описването на щетите ще продължи поне седмица. Не е ясно кога помощите ще стигнат до стопаните, но това ще отнеме поне месец. Ако обезщетенията закъснеят, собствениците са готови да се откажат да сеят повторно, съобщи бТВ. След градушката в свищовското село Морава обстановката се нормализира. 15 къщи пострадаха от ураганния вятър. Градушката унищожи посеви, бяха наводнени селскостопански постройки. Част от щетите бяха възстановени веднага.Кметът на селото Георги Георгиев обясни, че една от улиците е напълно разбита. Още няколко са в лошо състояние. Той изрази надежда правителството да отпусне средства за възстановяването им. По думите му са необходими около 70-80 хиляди лева. Комисия ще оценява щетите на земеделците в понеделник. ", "date": "2019.05.18", "title": "Започват да описват щетите от градушките в Новозагорско"}
{"url": "https://www.novinite.bg/articles/175650/Daritkova-Kogato-govorim-za-reforma-v-zdraveopazvaneto-tryabva-da-tarsim-maksimalen-konsensus", "text": "Народното събрание удължи с четири години срока за получаване на специалност „Обща медицина“ за общопрактикуващи лекари. Причината за това е, че 658 практики за индивидуална първична медицинска помощ и около 103 лекари в групови практики не са успели да придобият тази специалност. Това каза по време на среща с лекарското съсловие в Сливен председателят на Парламентарната група на ГЕРБ и председател на Комисията по здравеопазване в НС д-р Даниела Дариткова. „Важно е да осигурим достъп на пациентите до първична помощ. По-голямата част от тези лекари имат дългогодишен стаж и се ползват с доверието на пациентите си. Това ни даде основание да удължим срока. В последните години имаме дефицит на общопрактикуващи лекари. И това е огромен проблем на здравната ни система“, обясни д-р Дариткова. Според председателя на здравната комисия трябва се търсят гъвкави възможности за специализация на общопрактикуващите лекари. „Това е необходимо, защото в момента програмата изисква присъствие в базата за обучение за определен период от време. Затова, ако не се постигне възможност за дистанционно обучение, отново ще имаме затруднение. Убедена съм, че ако имаха възможност за придобиване на специалност, повечето колеги ще решат да се обучават“, каза още д-р Дариткова.С гласуваните промени в Закона за лечебните заведения се даде възможност приходите от наеми да се използват от лечебните заведения с общинско и държавно участие. Стартиралите преговори за нови цени на клиничните пътеки в областта на педиатрията, майчиното здраве и пулмологията ще доведат до по-добра грижа за пациентите и по-добро състояние на лечебните заведения.В следващите две години се очаква да приключи проектът за модернизацията на спешната помощ. Стартирала е процедурата за закупуване на линейки, предстои да започнат процедурите за строителство, ремонт и оборудване с техника на центровете.Работи се и по проекта за електронно здравеопазване. Дейностите са на различни етапи на изпълнение, заради обществените поръчки има забавяне, но очакванията на д-р Дариткова са този проект да приключи до края на мандата на правителството през 2021 година. „Когато говорим за реформа в здравеопазването трябва да търсим максимален консенсус и да се избягва политизиране и употреба с политически цели, защото това не води до устойчиви промени в сектор „Здравеопазване“. Важно е да има диалог между всички заинтересовани страни в сектора, за да се постигне съгласие. Продължава и разговорът за усъвършенстване на здравноосигурителния модел в страната“, каза още председателят на здравната комисия.", "date": "2019.05.18", "title": "Дариткова: Когато говорим за реформа в здравеопазването, трябва да търсим максимален консенсус"}
