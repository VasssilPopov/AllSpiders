{"url": "https://www.novinite.bg/articles/166632/Balgarski-planinarski-sayuz-shte-podobryava-usloviyata-za-turizam-v-planinite", "text": "Нова национална организация Български планинарски съюз бе учредена в края на миналия месец в местност Узана, Централна Стара планина. Сдружението вече е регистрирано като юридическо лице с нестопанска цел в обществена полза. То цели обединение на действащи организации и хора за устойчиво развитие в областта на планинския туризъм, дейности и спортове. Български планинарски съюз се състои от известни в средите физически лица, както и представители на сдружения, бъдещи членове на съюза. Всички те отдавна работят за подобряване на условията в планините, като многократно са организирали мероприятия по подобряване на инфраструктурата, подемали са инициативи за възстановяване на изоставени заслони, а освен това имат и опит в организирано водене на големи групи туристи от всички възрасти, посочват от пресцентъра на сдружението. Дейността на сдружението е насочена към подобряването на планинския туризъм у нас, в частност грижа за изоставените хижи и заслони, подобряване на туристическата инфраструктура, подпомагане на по-адекватното усвояване на средства по проекти в националните и природни паркове, предприемане на мерки срещу нарушителите в защитените зони като движение на МПС-та, бракониери, иманяри. От сдружението отбелязват: \"Планинската спасителна служба не разполага със средства за оборудване и бази, но спасява човешки животи почти ежедневно. Липсва планинарска култура сред голяма част от населението, което е предпоставка за неблагоприятно въздействие върху околната среда и първите резултати вече са налице. Заедно можем да си поставим по-високи цели, можем да постигнем по-значими дела, но и да носим по-голяма отговорност. Българските планини вече официално имат още един голям съюзник\". Те изразяват готовност за съвместна работа с държавните институции за създаване на устойчив модел, що се отнася до туристическото движение в България. Към Български планинарски съюз ще бъде създаден Консултативен съвет от експерти – физически и юридически лица, които ще дават предложения, експертни мнения и оценки за определени дейности. На 2 декември в Дома на културата \"Искър\" - концертна зала (София, бул. \"Кръстю Пастухов\" 23) Българският планинарски съюз организира кръгла маса по въпросите на планинския туризъм, дейности и спортове.", "date": "2018.10.30", "title": "Български планинарски съюз ще подобрява условията за туризъм в планините"}
{"url": "https://www.novinite.bg/articles/166627/Izlojenieto-za-balgarski-razrabotchici-na-igri-se-zavrashta-v-ramkite-na-Sofia-Game-Night", "text": "Второто издание на изложението за разработчици на игри - Games Made In BG, ще се проведе тази събота (3-ти ноември 2018 г.), в рамките на Sofia Game Night, съвместна инициатива на Гьоте-институт България и Game Dev Summit, с генералното партньорство на The Stars Group и партньорство на SafeCharge България. В сградата на Гьоте-институт България (ул. “Будапеща” 1) от 18:00 ч., ще бъдат представени повече от 20 компютърни и мобилни игри, както и най-интересните проекти от Sofiа Game Jam и Hardcore Game Jam.За първи път през тази година в събитието ще бъдат включени и настолни игри. Games Made in BG насочва вниманието на публиката към бързо развиващата се game dev индустрия в България, както към независимите разработчици и големите студиа, така и към създателите на образователни и настолни игри. Посетителите на изложението ще имат възможност да се докоснат не само до игрите, но и да научат повече за процеса по тяхното разработване. Участие ще вземат студиата: Incineration Productions, Seven Bulls, Dreamteck, Gameline, The Sixth Hammer, Imperia Online, Velbazhd Software, Kipi Interactive, Archean Games, Team Puh, Vermin Games, Foumart Games, Repulse, Kvaba Interactive и проектът за cloud гейминг - Rouster. Тази година събитието разширява обхвата и включва настолната игра Цар на историята, танцувалните пъзели на Таратанци, както и проекти на дизайнера на настолни игри Николай Попов.", "date": "2018.10.30", "title": "Изложението за български разработчици на игри се завръща в рамките на Sofia Game Night"}
{"url": "https://www.novinite.bg/articles/166630/Agresiyata-na-patya-e-naj-serioznata-zaplaha-pred-shoforite-u-nas", "text": "Три са основните риска пред шофьорите у нас – агресията, най-сериозната заплаха, несъобразена скорост и разсеяност. Това показва национално представително изследване, направено сред 1000 души – активни шофьори, на възраст между 18 и 75 години от цялата страна. Резултатите обяви в \"Хоризонт до обед\" д-р Боян Кутевски, главен асистент в Нов български университет, част от екипа, реализирал изследването. Проучването беше последвано от онлайн анкета за верификация на вече получените резултати, в която се включиха 23 000 души.Кутевски обобщи, че хората имат високо, близко до максималното мнение, за това как шофират, какво правят на пътя.\"Поражда се чувство за превъзходство над останалите участници в движението и това се манифестира. Много хора не казват, че се е случвало скоро да отнемат предимство на пешеходец или неправилно паркиране, докато статистиката на КАТ има данни точно за обратното, което означава, че хората не осъзнават, че правят нещо нередно“.Д-р Пламен Димитров, председател на Дружеството на психолозите в България, подчерта, че е полезно човек да има повишена чувствителността към възможните грешки, към рисковите поведения, да сравнява себе си с другите.\"Важно е резултатите от това проучване да стигнат до най-активните шофьори, до тези, които са имали неблагоприятни ситуации и трябва да оценят по-внимателно своята компетентност на пътя. Важно е това да стигне до всички школи, центрове, институции, до образователната система, където са бъдещите шофьори\".Според инициаторите на анкетата данните от нея ще помогнат за изготвяне на национален индекс, с който ще се улесни определянето на рисковете в поведението на водачите на автомобили и ще доведе до намаляване на жертвите от пътни инциденти. Това посочи Лазар Георгиев от фирмата, финансирала изследването: \"Индексът за безопасно шофиране показва поведенческото отношение на шофьорите и поведението на шофьорите по време на тяхното пътуване. С това изследване ние показахме, че голяма част от пътно-транспортните произшествия са следствие на човешка грешка. До момента това нещо не е доказано по този начин. С нашето изследване се опитваме да покажем на всички хора, че е добре да се замислят върху поведението по време на шофиране, което от своя страна ще допринесе за намаляване на пътно-транспортните произшествия и до много по-малко жертви на пътя\". ", "date": "2018.10.30", "title": "Агресията на пътя е най-сериозната заплаха пред шофьорите у нас"}
{"url": "https://www.novinite.bg/articles/166633/Centarat-za-razvitie-na-choveshkite-resursi-do-dni-shte-ima-nov-direktor", "text": "Центърът за развитие на човешките ресурси до дни ще има нов директор. Това съобщи министърът на образованието Красимир Вълчев. Настоящият шеф на центъра Татяна Калканова ще бъде сменена от поста след като разследване на Канал 3 разкри сериозни злоупотреби с еврофондове, извършвани с нейно участие, предаде репортер на БГНЕС. Разследването показва как Центърът за развитие на човешките ресурси финансира фиктивни проекти, представени от кухи неправителствени организации. Красимир Вълчев уточни, че сигнали за подобни нередности постъпват и в Министерството на образованието. Ръководството на Центъра за развитие на човешките ресурси днес ще даде пресконференция", "date": "2018.10.30", "title": "Центърът за развитие на човешките ресурси до дни ще има нов директор"}
{"url": "https://www.novinite.bg/articles/166618/15-tejki-katastrofi-za-izminaloto-denonoshtie-v-stranata", "text": "През изминалото денонощие на територията на страната са станали 15 тежки пътнотранспортни произшествия /ПТП/, съобщават от МВР. При тях няма загинали, а 16 души са пострадалите. В София за денонощието са регистрирани 32 леки и една тежка катастрофи, при които има един ранен.", "date": "2018.10.30", "title": "15 тежки катастрофи за изминалото денонощие в страната"}
{"url": "https://www.novinite.bg/articles/166634/Tijnejdjar-v-Pirogov-sled-sbivane", "text": "16-годишно момче е в \"Пирогов\" след сбиване със свой връстник в столично училище. Сигналът за пострадал ученик е подаден малко преди 10.00 часа тази сутрин. Инцидентът е станал в 142 СОУ ,,Веселин Ханчев'' в кв. \"Красно село\". По информация на Спешна помощ след спречкване едното момче забило химикалка в скулата на другото. На 10-ата минута на място дошла линейка и откарала пострадалия в ,,Пирогов\". От болницата съобщиха за Дарик, че момчето е контактно и адекватно, но предстоят изследвания. Родителите на двамата ученици са уведомени. На място работят криминалисти и експерти от Детска педагогическа стая. Причините за спречкването за момента не са известни.", "date": "2018.10.30", "title": "Тийнейджър в „Пирогов“ след сбиване"}
{"url": "https://www.novinite.bg/articles/166635/Peshehodec-e-v-koma-sled-udar-ot-avtomobil", "text": "На 28.10.2018 г., около 17:55 ч., в гр. Стара Загора, по ул. \"Хан Аспарух\", се е движил лек автомобил \"Пежо 307\", управляван от 33-годишен мъж от гр. Стара Загора.Същият не пропуснал и блъснал преминаващ в посока юг, на кръстовището с ул. \"Руси Аргов\", мъж на видима възраст около 60 години, самоличността на когото към момента на е установена.В резултат на удара пешеходецът е получил черепно-мозъчна травма и кома. Настанен е за лечение в УМБАЛ - Стара Загора, с опасност за живота. Водачът е тестван за употреба на алкохол с техническо средство, което е отчело отрицателен резултат.В сектор \"Пътна полиция\" при ОДМВР – Стара Загора е образувано досъдебно производство.", "date": "2018.10.30", "title": "Пешеходец е в кома след удар от автомобил"}
{"url": "https://www.novinite.bg/articles/166620/Razshiryavat-zelenata-zona-v-Sofiya-ot-1-vi-noemvri", "text": "Разширяват обхвата на \"зелената зона\" в София в четири района – „Оборище”, „Възраждане”, „Красно село” и „Лозенец”. Новите платени места за паркиране ще бъдат около 5500. От Центъра за градска мобилност очакват новите правила да улеснят паркирането.\"Броят се очаква да бъде около 27-28 000 паркоместа. Предвиждахме 5500 в новите зони, оказа се обаче, че те са малко повече. Причината е, че не бяха предвидени някои пространства около блоковете, които се оказаха 100% общинска собственост, така че на тях ще бъдат обособени паркоместа”, коментира Румяна Милова от ЦГМ пред БНТ.- \"Джеймс Баучер\" и \"Никола Вапцаров\" в \"Лозенец\", като така паркирането в целия квартал ще е платено.- \"Иван Гешов\", \"Пенчо Славейков\", \"Ген. Тотлебен\" и \"Георги Софийски\" в район \"Красно село\".- \"Константин Величков\", \"Сливница\", \"Александър Стамболийски\" и улиците \"Димитър Петков\" и \"Опълченска\" във \"Възраждане\".- \"Христо и Евлоги Георгиеви\", \"Ситняково\", \"Данаил Николаев\" и ул. \"Черковна\" в \"Оборище\".", "date": "2018.10.30", "title": "Разширяват \"зелената зона\" в София от 1-ви ноември"}
{"url": "https://www.novinite.bg/articles/166637/Bezplatni-avtobusni-linii-shte-patuvat-vav-Veliko-Tarnovo-za-Arhangelska-Zadushnica", "text": "Две безплатни автобусни линии ще пътуват във Велико Търново за Архангелска Задушница, която се пада в съботния ден - 3 ноември. Със съдействието на кмета Даниел Панов автобусите ще бъдат осигурени от транспортните фирми „Надежда” и „Алекс ОК”. Разписанието е съобразено с панихидата, която ще бъде отслужена в градския гробищен парк. Началото на службата е в 11,00 ч. Първата линия ще е с начална точка площад „Цар Асен I”. Автобусите ще потеглят в 10,00 ч. и 10,30 ч. и ще пътуват по улиците „Иван Вазов”, „Стефан Стамболов”, „Независимост”, „Васил Левски” и ще стигат до Гробищен парк по бул. „България” и ул. „Беляковско шосе”. Те ще спират на всички обособени спирки. Автобусите по втората линия ще тръгнат от главната спирка в квартал „Чолаковци” също в 10,00 ч. и 10,30 ч. Те ще преминават през жилищните зони „Бузлуджа” и „Зона В” и ще стигат до гробищния парк. Маршрутът обхваща последователно ул. „Сан Стефано”, бул. „Никола Габровски”, ул. „Георги Измирлиев”, ул. „Георги Живков”, ул. „Иларион Драгостинов”, ул. „Лазурна”, ул. „Стоян Коледаров”, пътен възел „Качица”, ул. „Краков” и ул. „Беляковско шосе”. Автобусите ще спират на всички спирки.", "date": "2018.10.30", "title": "Безплатни автобусни линии ще пътуват във Велико Търново за Архангелска Задушница"}
{"url": "https://www.novinite.bg/articles/166639/Republikanskata-patna-mreja-v-oblast-Veliko-Tarnovo-ne-e-gotova-za-zimata", "text": "Републиканската пътна мрежа в област Велико Търново не е готова за зимата. Това стана ясно след заседанието при областния управител за зимната подготовка.937 километра е републиканската пътна мрежа във Великотърновска област. Частично подготвен е само Проходът на републиката. Снегопочистването трябва да се извършва от 96 машини. Според директора на Областното пътно управление Петя Каразахова, проверката е установила:\"Готовността на 40 процента от необходимата техника. Цялото количество сол е  доставено и е около 70 процента инертен материал\".\"В община Свищов няма техника на областното пътно управление, маркировката е невидима, мерките за снего задържане са неефективни\", посочи Стефан Димитров от крайдунавската община. \"Стигаме до парадокса, едно обикновено паднало дърво на пътя спира цялото движение, това ни е основният изход Свищов-Плевен\".", "date": "2018.10.30", "title": "Републиканската пътна мрежа в област Велико Търново не е готова за зимата"}
{"url": "https://www.novinite.bg/articles/166624/Bezplatni-konsultacii-za-grip-i-sezonni-virusni-infekcii-vav-VMA", "text": "Военномедицинска академия организира безплатни прегледи и консултации за грип и сезонни вирусни инфекции при лица над 12-годишна възраст. Прегледите ще се проведат на 01 и 02 ноември 2018 г., от 09:00 до 14:00 ч., в кабинет 108 на Катедрата по инфекциозни болести. За целта е необходимо да бъде направено предварително записване на тел.: 02/92 25 989 и 02/ 92 26 125. Не се изисква направление от личния лекар. Грипът е остро инфекциозно заболяване, което протича под формата на епидемии (главно през зимата) и се проявява с токсикоинфекциозен синдром и остър трахеит. Базисните специфики на тази инфекция са нейната склонност към епидемично разпространение и високата смъртност, свързана най-вече с белодробни усложнения.", "date": "2018.10.30", "title": "Безплатни консултации за грип и сезонни вирусни инфекции във ВМА"}
{"url": "https://www.novinite.bg/articles/166625/Viktorio-iskal-da-se-samoubie-no-bebeto-da-jivee", "text": "26-годишният Викторио Александров, който уби майката на детето си в столичния картал \"Надежда\" подал жалба за психически тормоз в срещу нея в петък миналата седмица.Тя го била напуснала в четвъртък, а на следващия ден той се оплакал от поведението й, съобщи шефът на СДВР Ивайло Иванов, който съобщи подробности около зловещото убийство.След като прострелял фатално жена си, той взел детето, качил се на такси, заплашил шофьора и няколко пъти го карал да сменя посоката на движение.Пред него споделил, че има намерение да се самоубие, но детето трябвало да живее.Дори казал на шофьора, че ще му го остави, а след това той трябвало да го предаде на негови приятели.В крайна сметка обаче прострелял момиченцето в дясното око, а себе си просто леко наранил, но нямал патрон в главата.", "date": "2018.10.30", "title": "Викторио искал да се самоубие, но бебето да живее"}
{"url": "https://www.novinite.bg/articles/166614/Dneven-horoskop-za-vtornik", "text": "Днес ще се чувствате предразположени към споделяне. Ще се разкриете напълно пред близките си, а това е истинско щастие за тях.Започнете нещо ново днес, дори да ви се струва странно или отблъскващо. Това е един от онези дни, в които трябва да съчетавате много неща едновременно. Трябва да бъдете супер уверени днес. Може да няма промяна, но е важно да се сблъскате със страховете си. В никакъв случай не губете надежда. Всичко е възможно! Вижте повече на:", "date": "2018.10.30", "title": "Дневен хороскоп за вторник"}
{"url": "https://www.novinite.bg/articles/166612/Zadarjaha-ubieca-ot-Nadejda-bebeto-pochinalo", "text": "Почина момиченцето на 1 годинка, което бе намерено в близост до бензиностанция край Горни Богров снощи. То бе с огнестрелна рана. Лекарите от “Пирогов” се борили за живота му цяла нощ, пише Мъжът се е опитал да се самоубие. Няма опасност за живота му. Вече е задържан от полицията.Подозренията са, че преди това той е застрелял майката на детето, с която доскоро живеели заедно. Убитата жена е намерена от нейната майка.След това полицията обяви за издирване 26-годишен мъж и малко дете.Предполага се, че мъжът е убил жената, с която се скарали същата вечер и след това е прострелял себе си и дъщеря им.Той избягал от местопрестъплението в „Надежда” с автомобил „Фолксваген Голф”, сив металик, с регистрационен номер СВ 46 99 АХ.От СДВР съобщават, че той е притежавал законно огнестрелно оръжие, работел е в частна охранителна фирма и не е бил криминално проявен.", "date": "2018.10.30", "title": "Задържаха убиеца от \"Надежда\", бебето - починало"}
{"url": "https://www.novinite.bg/articles/166636/Tovaren-avtomobil-razsipa-tovara-si-na-AM-Struma", "text": "Товарен автомобил МАН със софийска регистрация, натоварен със скрап, се обърна на кръговото кръстовище за навлизане в АМ \"Струма\" в посока Дупница и София, предаде кореспондентът на БГНЕС в Благоевград. Инцидентът стана малко преди 11 ч. днес, гондолата превозва скрап, прикаченото ремарке не се е обърнало, има разпилян товар върху пътя. При преминаване през кръговото кръстовище заради несъобразена скорост и обратния наклон на пътя, товарът повлича МАН-а, който се обръща на дясната си страна. Няма пострадали, дясната дъга на кръговото е затворена, на място има патрул на Пътна полиция-КАТ, екип на Районна пътна служба към ОПУ-Благоевград. Това е поредното обръщане на товарен автомобил на двете кръгови, които са вход и изход от ЛОТ-2 на автомагистралата. Тя свършва тук, в момента се работи ЛОТ-3.1. от Благоевград до Крупник. На това кръгово за 3 години от пускането на ЛОТ-а се обърнаха два товарни автомобила с бира, а багер падна от превозващата го платформа.", "date": "2018.10.30", "title": "Товарен автомобил разсипа товара си на АМ \"Струма\""}
{"url": "https://www.novinite.bg/articles/166613/Prodaljava-akciyata-v-Agenciyata-za-Balgarite-v-chujbina", "text": "Продължава акцията в Агенцията за Българите в чужбина. Десетки чиновници бяха арестувани при операцията на специализираната прокуратура, която се извършва едновременно на три места в страната. Сред задържаните е и шефът на агенцията  Петър Харалампиев и още над 20 служители на ведомството.  Всичко започва от сигнал, по който се работи от няколко месеца. Разследването е за нерегламентирано издаване на документи за български произход. Такива документи са стрували 5000 евро.  Всяка седмица са издавани около 30 документа средно, основно на граждани на Македония, Украйна и Молдова. ", "date": "2018.10.30", "title": "Продължава акцията в Агенцията за Българите в чужбина"}
{"url": "https://www.novinite.bg/articles/166621/Pravyat-kravni-probi-za-chuma-po-jivotnite-v-pette-obshtini-na-Yambolska-oblast", "text": "Ветеринари започват вземането на кръвни проби за чума по дребните преживни животни в петте общини на Ямболска област, които са поставени под карантина, съобщи д-р Стоян Колев от Областната дирекция по безопасност на храните, цитиран от БНР. Едновременно с това ще се извършва клиничен преглед на животните.В община Болярово тази година бяха умъртвени над 3300 овце и кози. ", "date": "2018.10.30", "title": "Правят кръвни проби за чума по животните в петте общини на Ямболска област"}
{"url": "https://www.novinite.bg/articles/166611/Zastrelyaha-mlada-jena-v-doma-v-Sofiya", "text": "23-годишна жена е застреляна в дома ѝ в столичния квартал \"Надежда\". Инцидентът е станал малко след 18.30 часа, информира МВР.По първоначални данни жената е живеела с детето си, което е на няколко месеца. При пристигането на полицията на адреса детето не е било намерено.", "date": "2018.10.30", "title": "Застреляха млада жена в дома в София"}
{"url": "https://www.novinite.bg/articles/166626/Prokuraturata-izleze-s-oshte-podrobnosti-za-jestokoto-ubijstvo-v-Sofiya", "text": "Издирваният 26-годишен мъж е извършителят на убийството в квартал „Надежда“. Това каза ръководителят на Софийската градска прокуратура Емилия Русинова на брифинг по повод убийството в столичния квартал, предаде агенция „Фокус“. „Убитата жена е 23-годишната приятелка на извършителя, с която е живеел на семейни начала. Двамата са имали дете на 1 година. Миналата седмица е празнуван рожденият ден на детето. Младото семейство е живеело от година и половина в жилището, в което е намерена убитата жена. От около седмица извършителят не живее в апартамента. След скандал между него и убитата в събота и неделя, бащата на убитата е преспивал в дома, притеснявайки се от действия на извършителя на тежкото престъпление“, обясни Русинова.Тя посочи, че вчера в 17:20 часа майката на убитата е посетила апартамента, защото не е имала връзка с нея по телефона. „След като не е могла да влезе, е извикала ключар и е намерила починалата млада жена с две прострелни рани. Детето не е било в апартамента. Около 18:30 часа е подаден сигнал в полицията и е започнало издирването на извършителя на деянието и детето. Установено е мястото, към което се е движил той. Оказано е съдействие от неговия баща и от шофьор на такси, който го е превозил до мястото, на което в последствие той е намерен. Установен е часът, в който той пристига в апартамента, и след няколко минути той излиза от там тичайки и с дете на ръце. Открит е в тъмна местност, зад храсти и в една порутена сграда, която не се е виждала. Детето е простреляно в дясното око. Когато са открити, извършителят е бил жив, детето също е имало признаци на живот. Бащата е без опасност за живота, настанен е в болницата с прострелна рана в главата – но по-скоро само одраскване, няма патрон в главата. Досъдебното производство е докладвано на наблюдаващ прокурор и ще бъдат предприети съответните действия за привличането на извършителя в качеството му на обвиняем и ще бъде взета най-тежката мярка“, обясни още Русинова. 26-годишният мъж е подал сигнал за психически тормоз от застреляната 23-годишна жена, коментира и директорът на СДВР старши комисар Ивайло Иванов.Бяха проверени всички възможни адреси, имаше мащабна акция на територията на цялата столица. Получихме сигнал от таксиметров водач, който заяви, че около 19:00 ч. въпросното лице, за което бяхме разпространили снимка в медиите, го е качил. Той е бил заплашен от извършителя. В близост до бензиностанция го е принудил да спре и заедно с детето е влязъл в храсти в тъмна местност. По време на разговора свидетелят твърди, че детето през цялото време е плакало“, каза още ст. комисар Иванов. Той обясни, че свидетелят е казал, че мъжът му е споделил, че има намерение да се самоубие, но е заявил, че детето трябва да живее. „На мястото бяха извършени огледи в тъмната част на денонощието. Колегите чуват изстрели и ги откриват. Убийството на детето и опита за самоубийство са станали около 23:30 ч.“, посочи Иванов и коментира, че е намерено оръжието на престъплението. „До момента има един сигнал от мъжа, че жената му нанася психически тормоз миналата седмица. Имали са някакви проблеми в семейството, но нищо сериозно. Преди година също са се разделяли“, обясни ст. комисар Иванов. По думите му към момента няма данни за психическото състояние на мъжа. Той ще бъде разпитан, когато здравословното му състояние позволява. „Името на мъжа е Викторио Александров. Взета му е кръвна проба, но експертизата все още не е готова“, обясни комисар Ивайло Иванов.", "date": "2018.10.30", "title": "Прокуратурата излезе с още подробности за жестокото убийство в София"}
{"url": "https://www.novinite.bg/articles/166631/Zadarjaha-100-kg-tyutyun-vav-Vidin", "text": "Полицаи във Видин задържаха 100 кг нарязан тютюн без бандерол след претърсване на едноетажна жилищна сграда, в частен имот в кв.\"Нов път\", съобщават от ОД на МВР.Присъствал е и кметския наместник, поради невъзможност да се установят собствениците и обитателите на имота. Открити са три чувала и много пакети с тютюн. Общото количество на нелегалната стока е 70 кг. Иззета е и електронна везна. В тревна площ до имота са намерени още два чувала с 30 кг безакцизен тютюн.Работата на разследващите продължава, в ход са и оперативно-издирвателни действия за установяване на обитателите на къщата.", "date": "2018.10.30", "title": "Задържаха 100 кг тютюн във Видин"}
{"url": "https://www.novinite.bg/articles/166629/Taksimetrov-shofor-vozil-maja-i-deteto-sled-strelbata-v-kv-Nadejda", "text": "26-годишният мъж е подал сигнал за психически тормоз от застреляната 23-годишна жена в кв. „Надежда“. Сигналът е бил подаден в петък, след като в четвъртък те се разделят. Това съобщи на брифинг директорът на СДВР старши комисар Ивайло Иванов на брифинг по повод убийството в кв. „Надежда“, цитиран от „Фокус“.„Бяха проверени всички възможни адреси, имаше мащабна акция на територията на цялата столица. Получихме сигнал от таксиметров водач, който заяви, че около 19.00 ч. е качил въпросното лице, за което бяхме разпространили снимка в медиите. Той е бил заплашен от извършителя. В близост до бензиностанция го е принудил да спре и заедно с детето е влязъл в храсти в тъмна местност. По време на разговора свидетелят твърди, че детето през цялото време е плакало“, каза още ст. комисар Иванов.Свидетелят е казал, че мъжът споделил, че има намерение да се самоубие, но е заявил, че детето трябва да живее.„На мястото бяха извършени огледи в тъмната част на денонощието. Колегите чуват изстрели и ги откриват. Убийството на детето и опита за самоубийство са станали около 23.30 ч.“, каза още той и посочи, че е намерено оръжието на престъплението. Детето е било простреляно в дясното око, а баща му е леко ранен в главата, обясниха от СДВР. „До момента има един сигнал от мъжа, че жената му нанася психически тормоз миналата седмица. Имали са някакви проблеми в семейството, но нищо сериозно. Преди година също са се разделяли“, обясни ст. комисар Иванов. По думите му към момента няма данни за психическото състояние на мъжа. Той ще бъде разпитан, когато здравословното му състояние позволява.„Името на мъжа е Викторио Александров. Взета му е кръвна проба, но експертизата все още не е готова“, обясни той.", "date": "2018.10.30", "title": "Таксиметров шофьор возил мъжа и детето след стрелбата в кв. „Надежда”"}
{"url": "https://www.novinite.bg/articles/166619/Uvelichiha-prisadata-na-Lazar-Vlajkov", "text": "Окръжният съд в Пазарджик определи 4 години затвор за бившия председател на Общинския съвет в град Септември Лазар Влайков.Той е обвинен в това, че не е упражнил контрол върху притежавания от него пистолет, с който 6-годишно дете смъртоносно простреля собственик на заведение. Инцидентът стана в края на август миналата година по време, когато Влайков и приятели са празнували рожден ден.По време на празника компанията стреляла с газови пистолети. В разгара на празненството Влайков извадил и бойния си \"Глок\", който, незнайно как, попаднал в ръцете на шестгодишното момче. Експертизи доказаха, че смъртоносният изстрел е произведен именно от детето. Заради това, че не е опазил оръжието си, през месец май тази година Районният съд в Пазарджик определи 3 години и 4 месеца ефективна присъда за Влайков, като съдебният процес беше по съкратената процедура.Преди две седмици Влайков обжалва присъдата с искане за намаляване. От своя страна прокуратурата поиска максимално увеличаване. Окръжният съд уважи иска на обвинението. Присъдата е окончателна.  В момента Влайков е независим общински съветник в Септември, след като ГЕРБ сне доверието си от него.", "date": "2018.10.30", "title": "Увеличиха присъдата на Лазар Влайков"}
{"url": "https://www.novinite.bg/articles/166651/Viktorio-Aleksandrov-e-pod-denonoshtna-ohrana-v-Pirogov-nyama-opasnost-za-jivota-mu", "text": "Викторио Александров е под денонощна охрана в \"Пирогов\". Няма опасност за живота му. Когато лекарите позволят, ще бъде преместен в болницата на затвора. Предстои да му бъде повдигнато обвинение за двойното убийство. Заради тежестта на престъплението, прокуратурата ще иска той да остане за постоянно в ареста, каза градският прокурор на София Емилия Русинова. 26-годишният Викторио Александров, който застреля жена си и дъщеря си, е заплашвал с пистолет шофьор на такси, който го е откарал близо до Долни Богров. Това разказа пред \"Хоризонт\" водачът на таксиметровия автомобил Петьо Павлов: \"Качи се човек, който искаше да се самоубива, оставих го на Богров и той се е самоубил с две думи. Той ми каза, че иска да се самоубие. Е, как да не е заплаха? Той през цялото време държа пистолет на тила ми, той ме удари с пистолета по главата.\"\"С него ли беше детето, видяхте ли го?\"\"Детето беше с него. През цялото време казваше: \"Тати много те обича, тате тебе няма да те нарани\". Искаше да скочи от мост да се самоубие и след това вече е гръмнал и него,\"Вие се опитахте да го разубедите?\"\"Разубеждавах го, защото ми каза: \"Прави това, което ти казвам, за да живееш\". Това му бяха думите\".", "date": "2018.10.30", "title": "Викторио Александров е под денонощна охрана в \"Пирогов\", няма опасност за живота му"}
{"url": "https://www.novinite.bg/articles/166616/Zemetresenie-razlyulya-Garciya", "text": "Земетресение с магнитуд 5,6 по Рихтер беше регистрирано рано тази сутрин в Централна Гърция. Трусът е станал на 40 километра южно от град Музаки. Няма данни за пострадали хора и материални щети. Земетресението става броени дни, след като силен трус с магнитуд 6,4 разтърси гръцкия остров Закинтос в Йонийско море.", "date": "2018.10.30", "title": "Земетресение разлюля Гърция"}
{"url": "https://www.novinite.bg/articles/166642/Yunker-Nishto-ne-se-promenya-s-obyavenoto-namerenie-za-otteglyaneto-na-Merkel", "text": "\r\nПредседателят на Европейската комисия Жан-Клод Юнкер е разговарял снощи с канцлера на Германия Ангела Меркел, съобщи говорител на институцията.\r\n\r\n\r\n\r\n\r\n\r\n\r\n", "date": "2018.10.30", "title": "Юнкер: Нищо не се променя с обявеното намерение за оттеглянето на Меркел"}
{"url": "https://www.novinite.bg/articles/166622/Trima-mejdunarodni-oceniteli-davat-ocenka-na-kashtata-muzej-na-Yavorov", "text": "Подготвяме се да придобием, чрез публичната продан, обекта. Извършва се в момента обследване за тежести. Ние сме задължени да пазим интереса на данъкоплатеца, т.е. няма как на сляпо да купим какъвто и да е имот. Това каза зам.-кметът на София Тодор Чобанов в отговор на въпрос за къщата-музей на Яворов, предаде БГНЕС.", "date": "2018.10.30", "title": "Трима международни оценители дават оценка на къщата-музей на Яворов"}
{"url": "https://www.novinite.bg/articles/166615/Priklyuchva-remontat-na-7-km-ot-patya-Sarnica-Dospat", "text": "Приключва ремонтът на близо 7 км от третокласния път III-843 Сърница - Доспат в област Пазарджик. Отсечката е най-пряката връзка между областите Пазарджик и Смолян и е от изключително значение за жителите на общините Сърница и Доспат, както и за туризма в района на язовир Доспат. С изпълнението на проекта се подобрява удобството при пътуване и безопасността на движение. Инвестицията е за 2,5 млн. лв. Със средства от бюджета на Агенция „Пътна инфраструктура е обновена асфалтовата настилка на пътя в участъците от км 47+920 до км 53+893 и от км 54+892 до км 55+800. Възстановено е отводняването, изградени са 10 нови водостоци, укрепено е пътното тяло. Предстои полагането на хоризонталната маркировка. Ремонтните дейности са извършени от ДЗЗД „Пътно поддържане област Пазарджик и област Пловдив“, с което АПИ има договор по ЗОП за поддържане на републиканските пътища в област Пазарджик.", "date": "2018.10.30", "title": "Приключва ремонтът на 7 км от пътя  Сърница - Доспат"}
{"url": "https://www.novinite.bg/articles/166641/Otkriha-47-bejanci-v-selo-kraj-Sofiya", "text": "47 нелегално пребиваващи чужденци са открити в село Хераково, съобщиха от ОДМВР-София.Около 11:45 часа на 29 октомври в РУ-Сливница бил получен сигнал за забелязани лица с вид на мигранти в двора на къща в селото.На адреса веднага били изпратени полицейски служители, които установили общо 47 мъже без документи за самоличност. Групата, състояща се от 24 пълнолетни и 23 непълнолетни, била отведена в районното управление, като при проведените беседи със служителите от група „Миграция“ към ОДМВР - София 43-ма се определили като граждани на Афганистан, останалите - като пакистанци.Работата по случая продължава.", "date": "2018.10.30", "title": "Откриха 47 бежанци в село край София"}
{"url": "https://www.novinite.bg/articles/166643/Namalyava-broyat-na-bezrabotnite-v-predpensionna-vazrast", "text": "18 процента от регистрираните безработни хора са на възраст над 55 години, но през последната година намаляват с 1 процент. По програмата \"Развитие на човешките ресурси\", която се финасира с европейски средства, са предвидени 80 милиона лева за осигуряване на работа на трайно безработни хора, съобщи заместник-министърът на труда и социалната политика Зорница Русинова:\"Цяла една схема по оперативна програма \"Развитие на човешките ресурси - обучение и заетост\", е насочена към ангажиране на хора, които са в предпенсионна възраст. Това е схема, която касае интеграция на хора на пазара на труда от 29 до 64-годишна възраст, като приоритетна целева група са хората над 55-годишна възраст\".", "date": "2018.10.30", "title": "Намалява броят на безработните в предпенсионна възраст"}
{"url": "https://www.novinite.bg/articles/166623/Evrostat-Tri-balgarski-regiona-sa-s-naj-niska-prodaljitelnost-na-jivota-v-ES", "text": "Северозападният, Югозападният и Северният централен район са с най-ниска продължителност на живота в Европейския съюз, показват данни на Евростат за 2016 г. Средната продължителност на живота в Общността е била 81 години, а у нас - 74,9 години, което отново ни поставя в дъното по продължителност на живота в Евросъюза. Най-висок процент застаряващо население на възраст над 65 години е регистриран  в областите Видин и Габрово. Най-малко са възрастните хора в София-17 процента.За периода 1990- 2016 година са се увеличили пенсионерите, намалява процентът на новородените, съобщава още статистиката.Най-дълго живеят жителите на Италия и Испания.  Топ-5 на регионите в ЕС с най-ниски стойности по продължителността на живота е съставен освен от  трите български региона,  още от един  румънски и един  унгарски региони, показват данните на Евростат.Няма държава в ЕС, в която мъжете да живеят средно по-дълго от жените, като разликата в повечето случаи е от порядъка на 3-5 години в полза на жените, отчита европейската статистика", "date": "2018.10.30", "title": "Евростат: Три български региона са с най-ниска продължителност на живота в ЕС"}
{"url": "https://www.novinite.bg/articles/166646/Progovori-taksimetroviyat-shofor-vozil-ubieca-ot-Nadejda", "text": "Таксиметровият шофьор, закарал 26-годишния Викторио Александров от кв. „Надежда” до мястото, където уби детето си и направи опит да се самоубие, е бил заставен да го направи с пистолет, опрян в главата. Това разказа самият водач пред NOVA.Александров уби майката на детето си в жилище на улица \"Бели Дунав\" в столичния квартал \"Надежда\", а тялото на жената бе намерено снощи от родителите ѝ, които подали сигнал в полицията. След убийството за издирване бяха обявени бившият приятел на жертвата и детето им - дъщеря на една година. Късно вечерта в понеделник бе съобщено, че те са намерени простреляни и откарани в болница. Въпреки усилията на лекарите в Пирогов, детето, което е било простреляно в главата, почина, а мъжът е под полицейска охрана в болницата, като няма опасност за живота му.Междувременно NOVA съобщи, че разполага с кадри от охранителната камера в жилищния блок в кв. „Надежда”, където Алекдсандров уби майката на детето си. Александров уби първо майката на детето, след което избяга с дъщеричката им. Кадрите показват бягството на мъжа с момиченцето.По разказа на таксиметровия шофьор Викторио няколко пъти променял крайната точка, до която е трябвало да стигне. Около час той се придвижвал с таксито. През цялото време мъжът обяснявал, че иска да се самоубие. Таксиметровият шофьор се опитвал да го успокои. Детето плачело през цялото време.Шофьорът разказа още, че Викторио Александров взел и двата му телефона от страх да не се обади в полицията. Мъжът обяснявал, че жена му била убила другото им дете и че затова искал да скочи от мост.Оставил го в Горни Богров и след известно време от свои колеги научил, че се издирва мъж за убийство. След това дал сигнал в полицията и помогнал да бъде намерен.", "date": "2018.10.30", "title": "Проговори таксиметровият шофьор, возил убиеца от „Надежда”"}
{"url": "https://www.novinite.bg/articles/166649/Predlagat-badeshtite-shofori-da-zapochvat-obuchenieto-si-na-poligon", "text": "Нови правила за взимането на шофьорски книжки вероятно ще има от догодина. Промените се очаква да бъдат в практическия и теоретичния изпит, съобщи bTV.Практическият изпит да включва освен градско и извънградско шофиране и полигон, предвиждат част от промените, готвени от транспортното министерство и МВР.За тази идея са и голяма част от автоинструкторите. Христо Цанков, който обучава бъдещите шофьори, е взел първите си часове като курсист именно на полигон. \"100% от курсистите искат да потеглят на полигон. За тях е стресиращо да ги вкарваме в реална среда още в първия час. Ние пречим по този начин на участниците в движението, затрудняваме ги, създаваме напрежение, напрежение в курсиста\", сподели Цанков.Според инструктора неминуемото вдигане на цената на курса, след като в него влезе и полигон, няма да повлияе на потока курсисти.", "date": "2018.10.30", "title": "Предлагат бъдещите шофьори да започват обучението си на полигон"}
{"url": "https://www.novinite.bg/articles/166653/BAN-se-otteglya-ot-Sporazumenieto-za-NIMH-zaradi-byudjeta-za-2019-g", "text": "\r\nБАН се оттегля от участието си в Споразумението за Националния институт по метеорология и хидрология (НИМХ). Това заявяват в отворено писмо до министъра на образованието и науката от Академията. Те са на мнение, че залегналите текстове в Преходните и заключителни разпоредби на Проектозакона за държавния бюджет за 2019 г. са силно притеснителни и противоречат както на подписаното на 18 септември 2018 г. Споразумение между БАН, Националния институт по метеорология и хидрология, Националния браншов синдикат \"Висше образование и наука\" при КНСБ и МОН, така и на постигнатите договорки, потвърдени пред Общото събрание /ОС на БАН.\r\n\r\n\r\n\r\n\r\n\r\n", "date": "2018.10.30", "title": "БАН се оттегля от Споразумението за НИМХ заради бюджета за 2019 г."}
{"url": "https://www.novinite.bg/articles/166610/I-dnes-shte-se-radvame-na-slanchevo-vreme", "text": "Днес ще преобладава слънчево време, но след обяд ще има и по-съществени увеличения на средната облачност. Валежи са малко вероятни. Ще духа слаб, северно от планините – временно силен южен вятър. Максималните температури ще са предимно между 24° и 29°, за София – около 22°. Над планините облачността ще е променлива, почти без валежи. Ще духа умерен до силен югозападен вятър. Максималната температура на височина 1200 метра ще е около 18°, на 2000 метра – около 11°.Над Черноморието ще преобладава слънчево време. Ще духа умерен вятър от юг-югозапад. Максималните температури ще са между 22° и 25°. Температурата на морската вода е около 17°. Вълнението на морето ще е 2-3 бала.", "date": "2018.10.30", "title": "И днес ще се радваме на слънчево време"}
{"url": "https://www.novinite.bg/articles/166638/Rabotna-grupa-shte-predloji-promeni-v-Zakona-za-balgarskoto-grajdanstvo", "text": "Създадена е работна група, която до края на годината да предложи промени в Закона за българското гражданство. Това каза днес в Стара Загора министърът на правосъдието Цецка Цачева. Тя призна, че в Агенцията за българите в чужбина има проблеми в издаването на удостоверенията за личност и произход. От месец май 2017 до края на юни тази година Министерството на правосъдието е предложило на вицепрезидента да откаже българско гражданство на 750 случая по различни причини, включително и на 96 криминално проявени лица.Цецка Цачева, министър на правосъдието: Работна група преосмисли и има за задача промени в Закона за българското гражданство в две главни направления - първото е добиване на българско гражданство по произход, където трябва да се прецизират разпоредбите на чл.13 от Закона, а втората група е свързана с възможността за придобиване на българско гражданство по натурализация, чрез така наречените инвестиции. Имам уверението на Министерството на икономиката, че ще дадат становище, за да се види какъв е реалният ефект от тези инвестиции - разкриват ли се действителни работни места, има ли заетост.", "date": "2018.10.30", "title": "Работна група ще предложи промени в Закона за българското гражданство"}
{"url": "https://www.novinite.bg/articles/166640/Viceprezidentat-Iliyana-Jotova-Svetat-izpitva-ostar-deficit-na-dialog", "text": "„В XXI век светът изпитва остър дефицит на пълноценен диалог – както в различните общности в границите на националните държави, така и на международната сцена. Причина за голяма част от проблемите ни е в това, че загубихме възможността да се чуваме.“ Това заяви вицепрезидентът Илияна Йотова на отриването на международната конференция „Движението на необвързаните държави в многополюсния свят: неговата роля в поддържането и насърчаването на международния мир и сигурност“, която се проведе в Софийския университет „Св. Климент Охридски“. „Движението на необвързаните държави е глас в подкрепа на развиващите се страни на многостранни форуми. Организацията може да прокарва път в световната политика за разрешаването на световните проблеми чрез изграждане на нов тип международни отношения, в които водеща е идеята за мир“, посочи вицепрезидентът. Общо 120 държави с 55 процента от световното население членуват в движението, създадено през 1961 г. Държавите в него не са членки на военни блокове, представляват 2/3 от членовете на ООН и са незаобиколим фактор при решаването на въпроси в световната организация. Илияна Йотова посочи, че съвременният свят е сложен и несигурен. Защитата на човешките права, задълбочаващата се конфронтация между държавите и обществата, нестихващите конфликти в Близкия изток са основни предизвикателства. Те изискват глобални решения, взети чрез диалог и взаимни компромиси. По думите на вицепрезидента на Африканския континент не трябва да се гледа само като на източник на миграция, бедност и неравенства. „Младото му активно население очаква инвестиции и развитие“, заяви Илияна Йотова. „Макар и различни, много хора в света можем да сме съюзници, но мостовете и доверието не са дадени веднъж завинаги, не се градят лесно бързо. Тях трябва да ги извоюваме, пазим и развиваме“, отбеляза Илияна Йотова.", "date": "2018.10.30", "title": "Вицепрезидентът Илияна Йотова: Светът изпитва остър дефицит на диалог"}
{"url": "https://www.novinite.bg/articles/166645/Iliyana-Jotova-Novata-svetovna-sistema-ima-nujda-ot-obedinenie", "text": "\r\nВицепрезидентът Илияна Йотова заяви, че новата световна система има нужда от обединение, а не от конфронтация. В аулата на Софийския университет тя откри международната конференция \"Движението на необвързаните страни в многополюсния свят.\"\r\n\r\n\r\n\r\n\r\n\r\n\r\n", "date": "2018.10.30", "title": "Илияна Йотова: Новата световна система има нужда от обединение"}
{"url": "https://www.novinite.bg/articles/166628/V-Teteven-be-otkrita-izlojba-na-Polskiya-institut-v-Sofiya", "text": "На 29-ти октомври 2018 година в Художествената галерия на НЧ ,,Съгласие 1869“ в град Тетевен, бе открита изложба на Полския институт в София със забележителности, включени в Списъка на световното културно наследство на ЮНЕСКО. Георги Терзийски – Областен управител на Ловеч, и д-р Мадлена Бояджиева – Кмет на Община Тетевен, посрещнаха г-н Ярослав Годун – Директор на Полския институт в София.Д-р Бояджиева приветства всички и добави, че България също е страна с обекти, които са културно наследство и са включени в същия списък: ,,За мен е чест и удоволствие да Ви посрещна в нашия красив град и да обсъдим заедно и възможности за бъдещи инициативи. Културното многообразие на Европа е наистина огромно богатство и когато го показваме на нашите съграждани, то се превръща в една своеобразна екскурзия към далечни страни и откриване на нови хоризонти. Затова поканихме и млади хора, за да могат да се докоснат до колорита на различните народи.“На откриването на изложбата присъстваха Борис Врабевски – Зам.-кмет на Община Тетевен, Свилен Русинов – Зам.-кмет на Община Тетевен, Мария Стойчева – Председател на ОбС Тетевен, общински съветници, граждани и ученици.Полша предлага удивителни срещи с уникални исторически и природни богатства. Страната се слави с четиринадесет от близо хиляда забележителности, включени в Списъка на световното културно и природно наследство на ЮНЕСКО.Полша се гордее с исторически централни квартали на Краков и Торун, обаятелни с вековните си постройки, както и със стария град на Варшава. Столицата на Полша впечатлява експертите на ЮНЕСКО с извършените възстановителни работи без прецедент в историята на човечеството. В престижния списък е включен и средновековният замък в Малборк. Той е най-голямата тухлена постройка в света. Полша е привлекателна и със забележителните си природни обекти, градини дървени църкви – свидетелство за изкуството на старите майстори-занаятчии и с религиозните си обекти, в които продължава да кипи живот. Страната се гордее с монументалната творба на съвременната архитектура – Залата на столетието във Вроцлав. Беловежката гора е природно богатство от уникални за цяла Европа вековни девствени гори.Свое място в списъка има и зловещият паметник от миналото, споменът за което преследва и до днес – немският нацистки концентрационен лагер на смъртта Аушвиц-Биркенау (194о – 1945 г.).", "date": "2018.10.30", "title": "В Тетевен бе открита изложба на Полския институт в София"}
{"url": "https://www.novinite.bg/articles/166617/Gorivata-u-nas-naj-evtini-v-Evropa", "text": "Горивата в България са най-евтините в Европа и поскъпват със същите трендове, с които се увеличава цената им в ЕС. Това заяви за в. „Труд\" експертът от Българската петролна и газова асоциация Светослав Бенчев по повод организираните протести в страната срещу високите цени на горивата. Данните наистина показват, че у нас дизелът и бензинът бъркат най-малко в джоба ни и са поскъпнали дори по-малко в сравнение с горивата в останалите европейски държави.Увеличението на цената се дължи на поскъпването на суровия петрол, което доведе до 10-12% ръст на горивата у нас и в ЕС, обясни Бенчев. Петролът е борсов продукт и не може да се използва за социална политика, подчерта експертът.Той припомни, че 60% от цената на крайния продукт, който зареждаме по бензиностанциите в страната, се дължи на акцизите и данъците при формиране на цената. И тези средства влизат в бюджета на страната. Държавата обаче не може да намали нивата им, защото и към момента акцизите върху горивата у нас са най-ниските в Европа, обясни Бенчев. Евентуална промяна на начислявания данък също би била изключително трудна. Въпреки че у нас горивата се облагат с 20% ДДС, а в Люксембург например с 4-5 % ДДС, цените у нас са дори малко по-евтини, разясни експертът.Разликите в цените на бензина и на дизела в страната се дължат на транспортните разходи при формирането на продажната стойност на продукта, обясни Бенчев. В Северна България логистичните бази са много по-малко в сравнение с Южна България. Затова и в градове като Велико Търново при определяне на продажната цена се включват и разходите за зареждане с автомобилните цистерни, разясни той.", "date": "2018.10.30", "title": "Горивата у нас - най-евтини в Европа"}
{"url": "https://www.novinite.bg/articles/166647/Ministar-Petkov-se-nadyava-majkite-na-deca-s-uvrejdaniya-da-ocenyat-napravenoto", "text": "Исканията на майките от инициативата „Системата ни убива”  до голяма степен вече са изпълнени, заяви в Кюстендил министърът на труда и социалната политика Бисер Петков. Той заедно с председателят на Държавната агенция за закрила на детето Елеонора Лилова посетиха центровете за настаняване от семеен тип „Сияние“ в град Кюстендил.Министърът посочи, че правителството работи по план за действие по приемане на законодателство за хора с увреждания и стриктно изпълнява поетите ангажименти по този план в сроковете и датите, които са разписани. Миналата седмица на първо четене в НС бяха приети проектозаконите за хората с увреждания и за личната помощ. \"Тази седмица и съответно между двете четения ще се обсъждат евентуални предложения за подобряване на закона\", каза Петков.  В плана за действие е поет ангажимент да средата на декември те да бъдат приети от НС, допълни министърът. Той врява, че това ще бъде изпълнено, а основание му дава единодушната подкрепа в НС за двата законопроекта на първото гласуване.Министърът се надява усилията и направеното до момента да бъдат оценени и протестът да стихне.", "date": "2018.10.30", "title": "Министър Петков се надява майките на деца с увреждания да оценят направеното"}
{"url": "https://www.novinite.bg/articles/166650/Korneliya-Ninova-za-Byudjet-2019-S-ednata-raka-vzel-ot-horata-s-drugata-dal", "text": "\"Бюджетът на правителството е представен като най-силният за годините на прехода, с много силна социална насоченост. Само че, този бюджет изглежда- с едната ръка взел от хората, с другата дал\". Това каза председателят на НС на БСП Корнелия Нинова на пресконференция в централата на партията. Тя добави, че от увеличена данъчно- осигурителна тежест за всеки българин се очаква догодина в бюджета да влязат между 1,5 и 2 млрд. лв. повече. Нинова обясни, че през данъци, осигуровки и акцизи се взимат средства от хората, за да се представят същите средства като сериозна социална политика. \"През 2018 г, в София, водата поскъпна с почти 10%, в Ямбол с 20%, Бургас - 9%, Монтана - 7%- вследствие на това поскъпнаха и цените на ВиК услугите - 7%. Освен тях, пощенските услуги поскъпнаха с 8% и хотелските услуги с 16%\", добави лидерът на социалистите. Корнелия Нинова припомни още, че течните горива са поскъпнали с 16.7%, а твърдите с почти 10%.\"Увеличиха се и цените на транспорта с 8.2%. От началото на юли КЕВР повиши цената на природния газ с 10.8%, на парното - със 7.3%, електричеството с 2%. В резултат на това, цената на хляба се увеличи с почти 25%, на яйцата - 5%, на киселото мляко- 3% \", каза още председателят на БСП. Нинова припомни още, че през тази година се увеличиха и акцизите на бездимните цигари, а за догодина се подготвя ново увеличение, което пак да дойде от джоба на хората. \"Ще се увеличи максималният осигурителен праг, което ще повиши осигуровките, данъкът на старите автомобили също ще се увеличи между 10 и 40%. Ще отпадне облекчението за второ жилище, а осигуровките на земеделските производители ще се увеличат\", обяви Нинова. Тя бе категорична, че всичко това е едно сериозно увеличение на данъчната и осигурителната тежест, както и на цените. \"Другото, което коментира премиерът е ниската безработица, която се дължи не толкова на нови работни места, не на разкриване на нови производства, а на напускането на младите хора и страшната демографска катастрофа. Борисов се похвали и с ниския държавен дълг.Преди началото на неговото управление той е 9,4 млрд. лв., сега е 24 млрд. лв.\", коментира още лидерът на социалистите. Тя добави, че въпросът е - къде са отишли средствата от този дълг и къде са инвестирани. Според нея най-уязвимите групи в нашето общество - младите, децата и пенсионерите са най-ощетени от този бюджет, с нищо не им се помага. \"12 социални плащания, засягащи млади хора и майки с деца, не се увеличават през 2019 г. Част от тях са обезщетението за отглеждане на дете от една до две години, месечните помощи за деца, еднократна помощ при бременност, еднократна помощ при раждане, месечна помощ за отглеждане на близнаци, помощи за дете до една година на неосигурена майка- всички те остават замразени\", каза още Нинова. Тя добави, че пенсиите отново ще се увеличат само по Швейцарското правило и от първи юли. \"Заплатите на хората в бюджетния сектор се увеличават с 10% от 01.01.2019 г, а заплащането на пенсионерите, които са най-засегнати от цените на стоки и услуги, само с 5% и то от средата на годината. Отново няма нито дума за преизчисляване на всички стари пенсии\", припомни още тя. Корнелия Нинова бе категорична, че това не е правене на политика, а кърпене на дупки. \"В този бюджет няма нито една политика, свързана с реформи в системите, която да е ефективна\", заяви Корнелия Нинова. Лидерът на БСП обяви, че понеделник ще бъде направено широко обществено обсъждане на алтернативния бюджет на БСП за 2019 г., на което са поканени НПО, експерти, учени, лекари, учители. \"Правим го, защото алтернатива има и ние ще я покажем чрез политики\", каза още Корнелия Нинова.", "date": "2018.10.30", "title": "Корнелия Нинова за Бюджет 2019: С едната ръка взел от хората, с другата дал"}
{"url": "https://www.novinite.bg/articles/166652/Spored-Cvetanov-stranata-nyama-nujda-ot-novi-izbori", "text": "Страната ни не се нуждае от предсрочни избори. Няма и заявена широка обществена подкрепа към някаква алтернатива. Това коментира пред журналисти в Пещера председателят на ПГ на ГЕРБ и зам.-председател на партията Цветан Цветанов.„Когато някой иска да провокира криза, това означава, че той не иска да реши проблемите на хората, а да ги отложи във времето. Ние правим точно обратното. Искаме стабилна държава и фактът, че държавата ще похарчи с 5 млрд. лв. повече в сравнение с тази година и то без да се увеличи дефицитът, говори именно за стабилност, добре работеща икономика и отлична събираемост на приходите“, обясни Цветанов.По думите на председателя на ПГ на ГЕРБ в бюджета за 2019 г. 490 млн. лв. ще бъдат отделени за здравеопазване, 500 млн. лв. за образование и увеличение на учителските възнаграждения, икономическият растеж е висок и ще запази тази своя тенденция, а БВП ще бъде 116 млрд. лв. „Това означава, че има изпълнение на 100% на управленската ни програма“, отбеляза той.Цветан Цветанов сподели, че след днешната му среща с общински съветници от различни политически сили в местния парламент на Пещера всички са споделили, че искат държавата да е стабилна и да може да помага за развитието на българските общини и те да се възползват от европейската солидарност.Зам.-председателят на ГЕРБ подчерта, че няма криза в управлението, защото няма нито едно концептуално различие с „Обединени патриоти“ по управленската програма и тя се изпълнява отлично.", "date": "2018.10.30", "title": "Според Цветанов страната няма нужда от нови избори"}
{"url": "https://www.novinite.bg/articles/166648/Korneliya-Ninova-GERB-izpolzvat-VMRO-za-da-prikriyat-sobstvenite-si-propuski-v-DABCh", "text": "ГЕРБ използват ВМРО, за да прикрият собствените си пропуски в Държавната агенция за българите в чужбина. Това коментира лидерът на БСП Корнелия Нинова. Тя заяви, че информация за злоупотреби в Агенцията има от години, а цитираното френско журналистическо разследване е от края на миналата година.\"Имало е вътрешен формат, от български служби и никакви мерки. Защо сега? Толкова години се е знаело какво става там и се твърди, че ВМРО през всичките тези години е имало отношение към тези процеси. ГЕРБ, когато види заплаха за правителството, хвърля отговорността върху малкия партньор, веднага си изчистват образа и ето патриотите са виновни. Не, не. Вие управлявате заедно и заедно сте имали информация за тези процеси. Затова трябва да носите и отговорността заедно\", каза Корнелия Нинова.", "date": "2018.10.30", "title": "Корнелия Нинова: ГЕРБ използват ВМРО, за да прикрият собствените си пропуски в ДАБЧ"}
{"url": "https://www.novinite.bg/articles/166644/60-ot-divite-jivotni-sa-izcheznali-ot-liceto-na-Zemyata", "text": "Бозайници, птици, риби, влечуги - под въздействието на човека Земята е изгубила 60 процента от дивите си гръбначни видове в периода 1970-2014 година, съобщават Франс прес и ТАСС.Агенциите цитират доклада на Световния фонд за дивата природа / WWF/ \"Живата планета 2018\", публикуван на сайта на организацията.Специалисти от WWF са съставили тъй-наречения индекс на живата планета, основан на проучването на 16,7 хиляди популации на 4 хиляди вида диви животни. По техните данни средният процент на съкращаването на споменатите популации възлиза на 60 на сто за изминалите четири десетилетия. Още по-тревожни са показателите за обитателите на тропическите гори, където количеството на гръбначни бозайници е спаднало с цели 89 на сто.Основната опасност за популациите на бозайниците, птиците, влечугите, рибите и земноводните са разрушителните последствия от човешката дейност, сред които фигурират унищожаването на хабитата и свръх големият улов.Обедняването на почвите нанася сериозна вреда на 73 процента от екосистемите на сушата, което понижава благосъстоянието на около 3 милиарда души. Рязкото намаляване на биоразнообразието се дължи също така на замърсяването на околната среда и на климатичните промени, водещи до покачването на температурите в глобален мащаб.", "date": "2018.10.30", "title": "60% от дивите животни са изчезнали от лицето на Земята"}
