{"url": "https://www.novinite.bg/articles/174415/Ima-narushenia-pri-prodajbata-na-agneshko", "text": "Седмица преди Великден от Асоциацията на овцевъдите предупредиха за търговци, които нарушават правилата за продажба на агнешко месо.За пръв път тази година Агенцията по храните въведе практика: българското месо да е със син печат, чуждото - с червен, припомня съпредседателят на браншовата организация Симеон Караколев:\"Печатите ясно трябва да дават информация за държавата. Всяка държава си има код и съответно номер на кланицата. За да се продава месо в търговската мрежа, то трябва да отговаря на тези условия\".Наблюденията на браншовиците върху агнешкото, предлагано от голяма търговска верига, показват друго.\"Има някакво червено петно, от което всеки трябва да си вади извода: \"Видиш ли, това е печат\". Да, ама не\", каза Караколев.Понеже правилата трябва да са еднакви за всички, а очевидно не е така, може да има много обяснения какво е това месо. По данни на Асоциацията, то идва от Македония през Гърция.\"Кой да каже какво е? Разбирате ли, че тук вече може да се появят всякакви хипотези. Това може да е месо, което гръцките търговци не го желаят. Тоест имало е една голяма заявка, гърците са казали: \"Ние не я искаме. И сега какво да го правим, какво да го правим. Българите ще го изядат. Те са свикнали да ядат боклуци\", добави Караколев.Три дни след сигнала Регионалната дирекция на Агенция по храните във Велико Търново прави проверка.\"Наистина са установили подобна практика и са възбранили тези съответните количества и аз не знам докога\", каза Симеон Караколев от Асоциацията на овцевъдите.", "date": "2019.04.21", "title": "Има нарушениа при продажбата на агнешко"}
{"url": "https://www.novinite.bg/articles/174418/V-Turciya-arestuvaha-dvama-agenti-na-OAE-patuvali-s-balgarska-kola", "text": "Турското разузнаване арестува двама агенти на тайните служби на Обединените арабски емирства (ОАЕ) в Истанбул. Според турските медии двамата агенти, чиито имена не се оповестяват, са арестувани в истанбулския квартал \"Есенйурт\". Двамата разузнавачи от ОАЕ са пристигнали в Турция от България с кола със софийска регистрация, съобщава 24rodopi.com.Според турското разузнаване МИТ арестуваните агенти са събирали данни за граждани от арабските страни - бизнесмени, студенти и други, които са били в опозиция с управляващите в арабската страна.Така също са събирали и разузнавателна информация от военен характер.Турската прокуратура съобщи, че разследват връзките на двамата шпиони с убийството на журналиста на The Washington Post Джамал Хашоги, който изчезна през октомври миналата година, след като отиде в Консулството на Саудитска Арабия в Истанбул.", "date": "2019.04.21", "title": "В Турция арестуваха двама агенти на ОАЕ, пътували с българска кола"}
{"url": "https://www.novinite.bg/articles/174401/Slance-i-dajd-v-praznichniya-den", "text": "Днес облачността над страната ще бъде променлива и на отделни места, главно в източните райони ще превали слаб дъжд. Максимални температури предимно между 13° и 18°, в София около 15°.Над планините ще има променлива облачност, на отделни места със слаби превалявания от дъжд, над 1800 метра от сняг. Ще духа слаб до умерен северозападен вятър. Максималната температура на 1200 метра ще бъде около 7°, на 2000 метра – около 0°.Над Черноморието облачността ще е променлива, често значителна. Ще духа слаб изток-югоизточен вятър. Максималните температури ще са 12° - 14°. Температурата на морската вода е 11-13°. Вълнението на морето ще бъде 2-3 бала.На 21.04.2019 слънцето ще изгрее в 06:37 часа и ще залезе в 20:15 часа. Продължителност на деня 13:38 часа.На 21.04.2019 луната ще изгрее в 22:37 часа и ще залезе в 08:04 часа. Осветеност на диска в 0h UT 97 %. Фаза на луната: след пълнолуние преди последна четвърт.", "date": "2019.04.21", "title": "Слънце и дъжд в празничния ден"}
{"url": "https://www.novinite.bg/articles/174422/Pochina-golyamata-ni-aktrisa-Violeta-Gindeva", "text": "Напусна ни голямата българска актриса Виолета Гиндева. Тя си отиде на 72-годишна възраст след кратко боледуване, съобщиха от Народния театър \"Иван Вазов\".Ще я запомним като най-обичаните лица на българското кино и театър, преподавател, но преди всичко като човек с непоклатим дух, устоял на повратностите на времето.Виолета Гиндева е родена на 14 юни 1946 г. в Сливен. Завършва актьорско майсторство за драматичен театър в класа на професор Желчо Мандаджиев във ВИТИЗ през 1968 г. Играе в Драматичен театър \"Сава Огнянов\" Русе (1968 – 1969), Народен театър \"Иван Вазов\" (1969 – 1971), Театър \"София\" (1971 – 1974), Народен театър \"Иван Вазов\" (1974 – 1993), Нов драматичен театър \"Сълза и смях\" (от 1994). Директор на кафе-театъра в кафе-бар \"София\" от 1998.Ще запомним актрисата с ролите ѝ в \"Черните ангели” и \"Чичо Кръстник”, в които си партнира със Стефан Данаилов, Йосиф Сърчаджиев, Апостол Карамитев, Коста Цонев и др.От 2008 г. Виолета Гиндева преподаваше актьорско майсторство в Пловдивския университет \"Паисий Хилендарски\" с асистент Михаил Ботевски.Поклон пред светлата ѝ памет!", "date": "2019.04.21", "title": "Почина голямата ни актриса Виолета Гиндева"}
{"url": "https://www.novinite.bg/articles/174408/8-vzriva-v-carkvi-i-hoteli-v-Shri-Lanka-pogubiha-pone-160-dushi-OBNOVENA", "text": "Най-малко 160 души бяха убити, сред които 35 чужденци, и стотици ранени при експлозии в пет църкви и три луксозни хотела в Шри Ланка, в която християните днес отбелязват Великден, предаде АФП, позовавайки се на данни от полицията и болници.Източник от полицията каза, че загиналите в столицата Коломбо, където са атакувани три хотела и една църква – „Св. Антоний“, са поне 45.Още 67 души са загинали в църквата „Св. Себастиан“ в град Негомбо, който се намира непосредствено до столицата и има преобладаващо католическо население, а 25 са намерили смъртта си при взрив в църква в Батикалоа, в източната част на острова. Представител на болницата в Батикалоа каза, че са ранени 300 души.Трите атакувани хотела в столицата са „Шангри-ла“, Кингсбъри и „Синамон гранд Коломбо“. Засега не е ясно дали има жертви в тях, предаде БНР.Малко по-късно взривове избухнаха в още две църкви, едната от които близо до столицата Коломбо. Сред загиналите 35 чужденци има граждани на САЩ, Великобритания и Холандия.До момента няма данни за пострадали българи при атентатите в Шри Ланка, съобщиха за „Хоризонт“ от Министерството на външните работи. В един от пострадалите хотели – „Шангри-ла хотел“ се намират шестима български граждани, които са в безопасност. Те имат връзка с посолството в Делхи, с оглед оказване на съдействие при необходимост, посочи МВнР.Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации, посъветва Външно.При необходимост от съдействие, българските граждани могат да се свържат с посолството в Индия на дежурен телефон, който е изписан на сайта (+919910999498). Сигнали и молби за съдействие при бедствени ситуации на български граждани се приемат денонощно и на телефон: +359 2 948 24 04 или на имейл: crisis@mfa.bg.Шестте експлозии са станали почти едновременно, а останалите - през известно време едва след друга. Властите предполагат, че поне два от взривовете са предизвикани от атентатори самоубийци, каза представител на силите за сигурност.Всички училища в Шри Ланка ще бъдат затровени за два дни поради съображения за сигурност.Много хора се стекоха да даряват кръв за пострадалите при атаките.Засега никой не е поел отговорност за взривовете в Шри Ланка, която до 2009 г. воюваше в продължение на десетилетия с тамилски сепаратисти и тогава бомбените атаки в столицата бяха често явление. Но началникът на националната полиция Пуджутх Джаясундара е алармирал преди десетина дни службите си, че ислямистко движение на име „Нешънъл Таухид джамаат“ (National Thowheed Jama'ath, NTJ) планира „самоубийствени атентати срещу важни църкви и Висшата индийска комисия“.НТД стана известна миналата година с оскверняването на будитстки статуи - будизмът е преобладаващата религия в Шри Ланка.Християните в Шри Ланка са 7,6% от 22-милионното население, будистите - около 70%, мюсюлманите - 10% и хиндуистите - 12, сочат данните от преброяване през 2012 г.Президентът на страната Маитхрипала Сирисена каза, че е в шок от случилото се, а премиерът Ранил Викремесингхе заклейми атентатите. „Осъждам решително позорните атаки срещу нашия народ. Призовавам всички шриланкийци да останат единни и силни в тези трагични времена“, написа Викремесингхе в Туитър, уверявайки, че правителството взема „незабавни мерки за овладяване на ситуацията“. Той свика спешно заседание на съвета по сигурността.Министърът на външните работи Екатерина Захариева и премиерът Бойко Борисов изпратиха съболезнователни телеграми до министър-председателя на Шри Ланка Ранил Викремесингхе.“Потресен съм от новината за ужасяващите атентати в църкви и хотели в Шри Ланка, довели до загубата на живота на толкова много хора и стотици ранени. Осъждам най-категорично тези жестоки актове на тероризъм, които не биха могли да бъдат оправдани с никакви каузи”, пише премиерът Борисов.“От името на българското правителство и от свое име изказвам най-дълбоки съболезнования на Вас и близките на жертвите, както и най-искреното ни съчувствие към болката на приятелския народ на Шри Ланка. Пожелавам бързо възстановяване на всички пострадали”, посочва още Борисов. ", "date": "2019.04.21", "title": "8 взрива в църкви и хотели в Шри Ланка погубиха поне 160 души (ОБНОВЕНА)"}
{"url": "https://www.novinite.bg/articles/174419/Za-parvi-pat-Balgarin-specheli-stipendiya-na-fondaciya-Hertz", "text": "23-годишният Алекс Атанасов е първият - и засега единствен - българин, спечелил престижната стипендия за млади учени на американската фондация \"Hertz\", съобщи Стипендията на Фондация \"Hertz\" се предоставя веднъж годишно на най-изтъкнатите докторанти от САЩ в сферата на приложните науки, математиката и инжинерството.Всяка година Фондацията разглежда научните разработки и резюметата на над 800 докторанти, като от тях се избират около 40 финалисти. Финалистите преминават през две тежки двучасови интервюта със специалист от съответната сфера. Накрая стипендията се присъжда на 10 до 15 студенти. Тези избрани младежи са сред най-престижната група от млади учени, инженери и математици в света. През последните 56 години общо са били връчени 1226 награди на фондацията.Сред носителите са: Нобелови Лауреати; носители на Наградата Тюринг, Медала в областа на математиката, други големи награди в областта на науката; 40 члена на Национални академии; основатели на над 200 компании; военни генерали; носители на над 3000 патента; и стотици известни академични преподаватели.Стипендията е в размер на $ 250 000 Александър Б. Атанасов е роден на връх Коледа в София през 1995 г. През 2018 г. получава магистърска степен по математика от Университета в Йейл. От същата година е докторант по теоритична физика в Харвардския Университет.Той е син на известният български скулптор и архитект Благой Атанасов, който от 1998 г. живее и работи в САЩ (автор е на много проекти и реализации на големоформатни арт инсталации в САЩ и Европа), а у нас има ателие в Созопол, където излага свои творби всяка година.", "date": "2019.04.21", "title": "За първи път: Българин спечели стипендия на фондация Hertz"}
{"url": "https://www.novinite.bg/articles/174402/Cvetnica-e", "text": "Днес е Цветница - до Великден остава точно една седмица.Празникът е последният преди Възкресение, пада се в неделята след Лазаровден и е един от най-красивите пролетни празници.Затова на този ден всички отиват на празничната църковна литургия с върбови клонки, китки от здравец и други пролетни цветя. След като свещеникът освети върбовите венчета, те се отнасят вкъщи и се поставят пред домашната икона. Друг вариант е да се направи венче, с което да се окичи входната врата на дома. Традицията повелява още да окичим косите си с венец от върбови клонки.В староеврейските книги пише, че народът дълго време ще бъде управляван от враговете си. Накрая обаче ще дойде последният израилтянски цар, който ще влезе в града, възседнал магаре. Христос влязъл именно на магаре, а хората го приветствали като владетел с палмови клонки и пеели: \"Осанна! Благословен Идещият в име Господне, Царят Израилев!\".Символично те са заменени у нас с върбови заради приликата на листата. Растението не случайно е станало традиционно за повода. То първо се пробужда от зимния сън и създава пъпки. Според християнските обичаи клонките трябва да се занесат в църквата и да се осветят. Когато богослужението приключи, всеки взима от осветените растения и ги отнася вкъщи за здраве.Цветница е част от религиозните пости, но това не означава, че не може да направите пъстра трапеза. Ако спазвате църковния режим, днес му отпуснете края и пригответе риба.Празничната християнска трапеза има определен литургичен смисъл, затова мястото на рибата е в по-специални дни. Тя се среща най-често и в иконите. На празничната маса трябва да има още хляб, приготвен без мазнина, салата от пресни зеленчуци, картофи, ориз, фасул, яхния от стар боб, пълнени постни чушки. На почит на този ден са зелените растения заради настъпващата пролет. Копривата, лападът и спанакът са чудесен сезонен избор. Народът нарича празника още Цветна неделя, Вая, Кукленден. Днес повод да почерпят за имения си ден имат всички, носещи имена на цветя, растения, храсти и дървета - Върбан, Върбинка, Виолета, Здравко, Здравка, Ива, Камелия, Кремена, Лилия, Латинка, Росица, Роси, Теменуга, Теменужка, Цвета, Цветанка, Цветан, Цветелина, Цена, Цено, Ясен, Явор и още много.Според статистиката 1/5 от българите носят имена на растения като по-голямата част от тях са жени. \r\nЦветница е последният повод за добро настроение според църковния календар.\r\nОт утре започва Страстната седмица, която обозначава последните седем дни живот на Иисус Христос. Поверието е, че началото й е с тържественото влизане на Иисус Христос в Йерусалим. Накрая завършва с неговото възкресение. Всеки ден от тази седмица се нарича велик - Велики понеделник, Велики вторник и така нататък. Тя е последната от Великденския пост. Всеки ден се почита със специални служби от църквата. Според православния календар тази седмица завършва с Великден.\r\n", "date": "2019.04.21", "title": "Цветница е!"}
{"url": "https://www.novinite.bg/articles/174405/Pokolenieto-H-v-SASht-masovo-strada-ot-otchayanie-vodeshto-do-samoubijstvo", "text": "Според ново проучване американците от така нареченото „поколение Х“, което в момента навлиза в средната си възраст все повече е обект на депресия и отчаяние, които водят до самоубийство.\r\nМислите за самоубийство, злоупотреба с наркотици и алкохол и клинична депресия се увеличават сред американците от „Х – поколението“, които преминават от края на 30-те към началото на 40-те си години.\r\nУвеличаващият се брой на така наречените смъртни случаи от отчаяние между родените в периода 1974 г. -1983 г., регистрирани на фона на общата демографска картина на САЩ, сочи че това е поразяващ феномен. Резултатът е шокиращ, като се има предвид, че броят на склонните към самоубийство в тази възрастова група засяга не само населението с ниско образование.\r\nИзследователският екип, ръководен от Лорен Гайдош от университета Вандербилт констатича, че статистиката трябва да „отвори очите на обществото“.\r\nПроучването е публикувано в Американското списание за обществено здраве, озаглавено „Дълбочини на отчаянието” и е проведено сред хората в зряла възраст в САЩ.\r\nУвеличаването на безработицата, оттеглянето от правителството на мрежите за социално подпомагане, културното отхвърляне на пребиваването от „консервативни щати“ към по-населени и по-добре образовани крайбрежни центрове са усилили тенденцията към намаляване на психичното здраве, според доклада.\r\n“Това, което искахме да направим в това изследване е да проучим дали факторите, които могат да определят причините, водещи до суицидни идеи и депресия, са изолирани за тази конкретна популационна подгрупа, или е по-обобщен феномен” – каза Гайдош.\r\nТова, което авторите на изследването са открили е изненадващо, тъй като депресията сред американците от „поколението Х“ изглежда е дори още по-широко разпространена, отколкото се е смятало преди време.\r\n“Открихме, че отчаянието сред тази група се е увеличило многократно, като това не засяга само испаноезичните американци с по-ниско образование, като сочеха предишни изследвания. Вместо това, увеличаването на отчаянието, което се случва в средата на 30-те години, е характерно за цялата [демографска] група, независимо от раса, етническа принадлежност, образование и местоживеене“, твърдят учените.\r\nАвторите на доклада призовават за увеличаване на финансирането за решаване на проблемите, свързани с психичното здраве в САЩ – особено сред подгрупата на „поколението Х“ – тъй като нарастването на смъртността сред хората на средна възраст от това поколение е тревожно, съобщава Спутник, цитиран от БГНЕС.\r\n“Обществените усилия за намаляване на показателите за отчаяние не трябва да бъдат насочени само към белите американци от малки населени места”, отбеляза Гайдош, добавяйки, че “установяваме, че тези депресивни модели са общи за цялото поколение”.\r\n", "date": "2019.04.21", "title": "„Поколението Х“ в САЩ масово страда от отчаяние, водещо до самоубийство"}
{"url": "https://www.novinite.bg/articles/174409/Dvama-dushi-sa-zaginali-pri-katastrofi-prez-izminaloto-denonoshtie", "text": "Двама души са загинали, а 25 са били ранени при 18 катастрофи в страната през изминалото денонощие, съобщи МВР.В София са станали три тежки и 19 леки пътни произшествия, при които шест човека са били ранени, загинали няма.", "date": "2019.04.21", "title": "Двама души са загинали при катастрофи през изминалото денонощие"}
{"url": "https://www.novinite.bg/articles/174417/207-veche-sa-zaginalite-pri-atentatite-v-Shri-Lanka", "text": "Властите на Шри Ланка са задържали седем заподозрени за участие в атентатите, които разтърсиха страната днес и причиниха смъртта на най-малко 207 души, съобщиха световните агенции. Засега не се съобщават подробности за задържаните. Осем взрива избухнаха в църкви, хотели, близо до столичния зоопарк и в района Дематагода. В болници с наранявания са приети над 500 души. Засега нито една групировка не е поела отговорност за нападенията. ", "date": "2019.04.21", "title": "207 вече са загиналите при атентатите в Шри Ланка"}
{"url": "https://www.novinite.bg/articles/174410/Patriarh-Neofit-Neka-blagodatta-i-mira-na-Iisus-Hristos-dnes-da-sa-s-vsichki-nas", "text": "Нека благодатта и мира на Иисус Христос днес да са с всички нас. Това каза Българският патриарх Неофит по време на празничната Света литургия в катедралния грам „Св. Александър Невски“, предаде репортер на Агенция „Фокус“.„В неделята, която предшества седмицата на най-тежката скръб и страдание, преживени от Иисус Христос, преживявана и днес от неговите ученици, Светата църква тържествено отбелязва влизането на Спасителя в Йерусалим и началото на последните, най-решаващи дни от неговия земен живот. Дългите и мъчителни дни, които завършват на Голгота и в мрака на хладния гроб, но които ще бъдат увенчани със славна победа над смъртта чрез възкресението“, заяви Неофит.Той посочи, че православните народи назовават този ден с най-живописни имена – Цветница, Връбница и др. „Посрещаме Го като този, който идва, за да донесе избавлението и помирението с небесата. В този ден радостта от срещата с Христос е неизбежно примесена със скръб и горест от това, което предстои – предателството, присъдата. Тази радостна тъга съпреживяваме и ние днес. Днес ние също приветстваме влизащия Господ, простираме пред Него одеждите на нашата вяра“, каза още българският патриарх.Той припомни евангелския разказ за влизането на Христос в Йерусалим. „Казва се, че Царството божие ще се даде на народ, който принася боговете. Този народ сме ние – живеещите с надеждата за помирение с небесата и спасение. Ние сме призвани не само днес, но и през всички дни на нашия живот да държим сърцата си отворени за Него, да живеем с вярата в Него и да претворяваме тази вяра в дела и състрадание и любов, за да носим достойно Неговото име и да се удостоим с обещаните ни от Него спасение и вечен живот. Благодатта и мира на Господа Иисуса Христа нека днес да са с всички нас. Честит и благословен празник“, заяви патриарх Неофит.", "date": "2019.04.21", "title": "Патриарх Неофит: Нека благодатта и мира на Иисус Христос днес да са с всички нас!"}
{"url": "https://www.novinite.bg/articles/174412/Elena-Joncheva-v-Troyanskiya-manastir-za-Cvetnica", "text": "Водачът на листата за евроизборите на „БСП за България“ Елена Йончева посети Троянския манастир на големия християнски празник Цветница, съобщиха от пресцентъра на БСП.Там тя се срещна с много хора, които й пожелаха успех на предстоящия вот.След като изслуша литургията и запали свещ, Йончева разгледа манастира, заедно със сестра Теодора. Кандидатът за евродепутат беше много впечатлена от стаята на Васил Левски, която е запазена в автентичен вид. Сестра Теодора показа на Йончева прохода, откъдето Дяконът на свободата е можел да се спаси от светата обител, ако бъде нападнат по време на робството.След това Йончева разгледа и обновената част на манастира.По традиция тя взе и върбови клонки.", "date": "2019.04.21", "title": "Елена Йончева в Троянския манастир за Цветница"}
{"url": "https://www.novinite.bg/articles/174414/Rumen-Radev-pozdravyava-hristiyanskata-obshtnost-v-Balgariya-po-povod-dneshnite-svetli-praznici", "text": "Президентът Румен Радев поздравява християнската общност в България по повод днешните светли празници, съобщи прессекретариатът на държавния глава.Днешният ден е празничен и за представителите на католическата, арменската и протестантската общност, които отбелязват Възкресение Христово. Великден е най-светлият празник за християнския свят, който свързваме с възкръсналата надежда за човечеството и с въздигането на вярата, се отбелязва в съобщението.Президентът Румен Радев изразява увереност, че всички сме свързани от общото желание за мирен и достоен живот, изпълнен с хармония, вяра в доброто и сила за истината, пише в съобщението.", "date": "2019.04.21", "title": "Румен Радев поздравява християнската общност в България по повод днешните светли празници"}
{"url": "https://www.novinite.bg/articles/174411/Balgariya-ima-kapacitet-da-prieme-novata-Agenciya-po-truda-na-ES", "text": "България има капацитет да бъде домакин на новосъздадената Европейска агенция по труда, заяви пред БНР бившият министър на труда и социалната политика Ивайло Калфин.По думите му наложително е страната ни да  се подготви много добре за кандидатурата, категоричен е Калфин.\"Това означава, че ние трябва да предоставим съответните условия, така както правят и другите страни. Добре е, а и е принцип в ЕС, агенциите да бъдат домакинствани от различни страни членки\", каза той в предаването \"Неделя 150\" на програма \"Хоризонт\".\"Искам да ви кажа, че няма да бъде лесно това нещо. За всяка една държава е важно да има европейски орган на своя територия\", добави Калфин.", "date": "2019.04.21", "title": "България има капацитет да приеме новата Агенция по труда на ЕС"}
{"url": "https://www.novinite.bg/articles/174407/Dneven-horoskop-za-nedelya", "text": "Ще се наложи да приложите вашите умения за фиксиране на нещо малко по-голямо от нещата, които сте свикнали да поправяте. Това може да е вашият любовен живот, спешна работа или дори стара травма. Вие можете да го направите.Трябва да устоите на изкушението да кажете \"да\" на всички днес, защото всички ще прекаляват с добротата ви. Трябва да направите техните искания приоритетни и да отделите време само за найважните неща.", "date": "2019.04.21", "title": "Дневен хороскоп за неделя"}
{"url": "https://www.novinite.bg/articles/174416/BSP-izglejda-v-po-izgodna-situaciya-ot-GERB-spored-momentnata-snimka-na-Galap", "text": "БСП изглежда в по-добра ситуация от ГЕРБ в момента, каза по БНР директорът на \"Галъп\" Първан Симеонов, коментирайки последните данни на социологическата агенция.По-скоро е очаквана (тенденцията БСП да изпревари ГЕРБ), каза пред БНР Първан Симеонов от „Галъп интернешънъл“ в коментар към последното изследване на социологическата агенция. „Това разколебаване (на електората на ГЕРБ) е направило така, че позициите на двете основни формации се изравняват и действително, моментно погледнато, БСП изглежда в по-изгодна ситуация. На този фон ДПС остава константна величина. В патриотичното пространство е любопитно, че изпъква ВМРО, а в останалите формации, които са близо до бариерата около 5,88 процента попадат още „Демократична България“ и „Воля“, каза той в предаването „Неделя 150“ на програма „Хоризонт“. По думите му не могат да бъдат пренебрегнати дяловете на „Атака“ на АБВ, на НФСБ, на „Възраждане“, на „Движение България на гражданите“. „Но от днешна гледна точка там като че ли ще трябва да се разчита на много сериозна работа в кампанията, ако искат да доближат бариерата“, каза още Симеонов. Според него формулата за представителство в Европарламента от днешна гледна точка е нещо като 3+3. „Три сигурни формации (ГЕРБ, БСП и ДПС – б.р.) плюс ВМРО, която расте в нашите изследвания и не само в тях, „Демократична България“ на около 4,5% и „Воля“ на около 3,5%“, каза той. „Бързам да кажа, че това не е прогноза за изборен резултат, кампанията предстои, това е моментна снимка“, посочи още Симеонов.", "date": "2019.04.21", "title": "БСП изглежда в по-изгодна ситуация от ГЕРБ, според моментната снимка на Галъп"}
{"url": "https://www.novinite.bg/articles/174420/Cvetanov-sadi-fidanki-po-inciativata-Da-pusnem-koreni-v-Balgariya", "text": "28-те фиданки, които ще посадим по време на 11-та инициатива \"Да пуснем корени в България”, символизират всяка една от страните-членове на ЕС.Това каза зам.-председателят на ПП ГЕРБ Цветан Цветанов по време на събитието, което за поредна година се организира от Младежи ГЕРБ - Благоевград, предаде Фокус.По думите му дръвчета са символ на това, че България е силна, когато е в Европейския съюз. Цветанов отбеляза, че инициативата е прекрасна, а инициатор за повеждането ѝ е Калин Каменов, който сега е кмет на един от най-големите областни центове - Враца и Младежи ГЕРБ-Благоевград, на която организация някога той е бил областен координатор.\"Калин преди 10 години се запозна с неговата прекрасна Мария, а преди 6 години точно тук на Рупите ѝ направи предложение за брак. Аз искам да му благодаря, за това че действително той пусна корени в България и сега се развива във Враца. Спомням си, когато започнахме кампанията в града, че никой не вярваше, че той ще успее, но сега с всичко направено там се вижда и се оценява от хората. Благодаря и на неговата съпруга Мария, която не спира да го подкрепя през всичките тези години\", заяви Цветанов.Той подчерта, че семейството е най-хубавото нещо в живота. \"С това искам да поощря и Андрей Новаков, който преди 2 години на Младежката академия в Сандански направи предложение за брак и сега има прекрасната Ема\", допълни Цветанов.Той пожела на всички присъстващи весели празници, защото според него в тези дни всеки един от нас е с най-близките си хора и наистина това е времето, в което трябва да се заредим позитивно.", "date": "2019.04.21", "title": "Цветанов сади фиданки по инциативата  \"Да пуснем корени в България”"}
{"url": "https://www.novinite.bg/articles/174423/Vseki-sluchaj-ot-Apartamentgejt-da-se-proveryava-za-zavisimosti-iska-prof-Daniel-Valchev", "text": "Всеки случай от \"Апартаментгейт\" трябва да се проверява поотделно за зависимости, каза пред БНР деканът на Юридическия факултет в Софийския университет Даниел Вълчев. Най-вече трябва да се види дали има някакъв вид зависимост между лицето, което е на политическа позиция, и това, с което е било в гражданско-правни отношения, добави той в предаването \"Неделя 150\" на програма \"Хоризонт\".По думите му трябва да се спре практиката за изповядване на имотни сделки под реалната им цена, която се използва и от обикновените хора, но и от хората по високите етажи на властта.\"През всичките тези години в България се насложи едно разбиране, че  участието във властта, в управлението не е вид повинност, не е вид отговорност – да свършиш нещо за обществото, а наред с всичко друго е начин за обогатяване. И хората имат това чувство и то основателно\", каза Вълчев.\"Първото нещо, което не е наред, е фактът, че и двете страни по една сделка имат интерес да изповядват, когато говорим за покупко-продажба или друг вид прехвърляне, сделката на цена, която се отличава от действителната. Първото нещо, което трябва да се направи да се помисли как това нещо да се отстрани. Това не е нормална практика в другите европейски държави. Идеята, че и двете страни излъгват фиска, не трябва да ни се виждат като нещо нормално\", посочи Вълчев.Според него в България има твърде малко осъдителни присъди за корупция и то за не толкова значими случаи, докато усещанията на хората са, че корупцията е почти навсякъде около нас. Всичко това дава много висока чувствителност към този случай, посочи още Вълчев.\"Българя е една от страните, в които има най-висок процент осъдителни присъди, те са над 90, ние много малко оправдателни присъди имаме. Това говори единствено за това, че органите, които осъществяват наказателна политика в България имат наказателен уклон – това само по себе си не е нито добро, нито лошо\", каза още той.По думите му се отваря една много голяма ножица между очаквания и резултати. Въпреки този много висок процент осъдителни присъди обществото има усещане за безнаказаност.Според Вълчев връзката между това, което става със \"състоянието на престъпността, оттам състоянието на дейността на полицията, оттам на дейността на прокуратурата, и от там вече какво става в съда\", на няколко места се къса.Първото място, на което се къса, е в полицията, коментира професоръ и разказа още за изследването си \"Юридически барометър\".\"Това е една гражданска инициатива за изследването на състоянието и развитието на правния ред в България, която ние стартирахме преди 9 години с няколко мои колеги\".", "date": "2019.04.21", "title": "Всеки случай от „Апартаментгейт“ да се проверява за зависимости, иска проф. Даниел Вълчев"}
{"url": "https://www.novinite.bg/articles/174406/Sajtat-na-NS-ne-raboti-zaradi-spryan-tok-pri-remont", "text": "Сайтът на българския парламент не е работил в събота, а не работи и днес поради спрян ток при ремонтни дейности, съобщи пресцентърът на Народното събрание.В съобщението се посочва, че „поради техническо-монтажни дейности, свързани с изграждането на новата пленарна зала в сградата на Народното събрание на пл. „Кн. Александър І“ 1, е изключено електрозахранването на 20 и 21 април 2019 г.В тази връзка са изключени всички информационни и комуникационни системи на парламента.Захранването ще бъде възстановено до края на деня на 21 април 2019 г., когато ще бъдат включени и информационните и комуникационни системи на Народното събрание, посочва пресцентърът на НС.", "date": "2019.04.21", "title": "Сайтът на НС не работи заради спрян ток при ремонт"}
{"url": "https://www.novinite.bg/articles/174403/Ukrajna-izbira-prezident-mejdu-Poroshenko-i-Zelenski", "text": "Изборните бюра в Украйна отвориха тази сутрин за втория тур на президентската надпревара, като фаворит на който се очертава актьорът и новак в политиката Володимир Зеленски, предаде Франс прес, цитирана от Новини.бг.Според допитванията 41-годишният комик има всички шансове да замени 53-годишния настоящ държавен глава Петро Порошенко, станал непопулярен, тъй като не успя да сложи край на войната в източната част на страната и заради скандалите за корупция, компрометирали политическата класа. Бюрата отвориха врати в 8 часа (и българско време) и ще бъдат затворени в 20 ч. Първите екзитпол проучвания се очакват веднага след края на вота, а първите частични резултати ще бъдат огласени през нощта. Украйна се мъчи да свикне с недопустимата доскоро мисъл, че актьорът и новак в политиката Володимир Зеленски може да спечели президентската надпревара. Това ще означава скок в неизвестното за страната, която води война и същевременно полага усилия да стане член на Европейския съюз, предаде Франс прес в навечерието на днешния втори изборен тур. Малцина приеха сериозно 41-годишния шоумен, обявил на 31 декември, че се кандидатира за държавен глава. С течение на времето победата му се очерта като възможна и повечето коментатори в Киев я смятат вече за свършен факт - стига да не видим някой изненадващ обрат, с каквито е богата украинската история. Спечелил с голяма преднина първия тур, Зеленски изглежда ще събере над 70 на сто от гласовете, както сочат анкети преди балотажа, който ще го изправи днес срещу 53-годишния президент Петро Порошенко, избран преди пет години след бягството на проруския предходен лидер в разгара на прозападния бунт, познат като Майдан. Петро Порошенко \"май все пак ще изгуби\", констатира в петък Михайло Дубинянски, колумнист на сайта \"Украинска правда\". \"Шансовете на действащия президент за победа на втория тур са от сферата на теорията и фантазията. Всички изглежда са приели това\", добави той. Според него държавният лидер не е успял \"да усети кога един ръководител става персона, непоносима в очите на страната\". Залозите са големи за Украйна, бивша съветска република, озовала се в необичайно положение, след като стана независима през 1991 г. След като Порошенко пое властта, Русия анексира полуостров Крим, а в източните украински региони избухна война, взела за пет години близо 13 000 жертви. Кризата изостри напрежението между Русия и Запада, които въведоха взаимни санкции. Независимо от обещанието му да поддържа прозападния курс на Украйна, воден от 2014 г. насам, бъдещата политика на Зеленски остава неясна, при все че той се опита между двата тура да спечели повече доверие, като се заобиколи с по-опитни съветници и помести изявления в печата. Но според Анатолий Октисюк от аналитичния център \"Дим демократии\" вероятната победа на актьора се дължи най-вече на недоверие към \"старите политици\", предизвикано от \"неспирните корупционни скандали, някои реформи, спада в жизненото равнище, бедността . . .\"Симпатизантите на Порошенко изтъкват като негови заслуги, че е сближил Украйна със Запада, укрепил е армията и е избегнал риска от фалит на страната - една от най-бедните в Европа. Няма обаче нито един високопоставен служител, осъден за корупция, а конфликтът с проруските сепаратисти на Изток явно е в безизходица. Порошенко се представя като единствен защитник на Украйна от Владимир Путин. По време на дебати със Зеленски вчера той разкритикува \"пълната некомпетентност\" на своя съперник - \"един актьор без опит не може да воюва с руския агресор\", заяви сегашният президент. Киев и Западът обвиняват Москва, че предоставя военна помощ на сепаратистите. Участието на актьора в тази предизборна битка се очакваше с нетърпение след кампанията му, водена почти единствено в социалните мрежи. Натрупал 20 години сценичен опит, той не се обезсърчи и засили шокиращите си словесни атаки, като изтъкна, че се изправя като \"обикновен човек\" срещу \"най-богатия президент\" в историята на Украйна. \"Убеден съм, че ще успеем да разрушим системата\", заключи след едночасова дискусия Володимир Зеленски, съпроводен с викове и ръкопляскания от хилядите активисти на двата лагера, събрани на стадиона.", "date": "2019.04.21", "title": "Украйна избира президент между Порошенко и Зеленски"}
{"url": "https://www.novinite.bg/articles/174413/Prezidenski-izbori-v-Severna-Makedoniya", "text": "Днес в Северна Македония ще се състоят шестите поред президентски избори. Вторият кръг ще се проведе на 5 май. Избраният държавен глава ще бъде и първият на Република Северна Македония. Сегашният президент Георге Иванов няма право да се кандидатира, защото е втори мандат държавен глава. Неговият мандат изтича на 12 май. Правото на глас в шестите президентски избори имат 1 808 131 избиратели. За поста държавен главен глава ще се състезават трима души – Блерим Река, Гордана Силяновска-Давкова и Стево Пендаровски. Кандидатът с най-голям шанс според анкетите да стане първи президент на Република северна Македония е Стево Пендаровски. Неговата кандидатура беше издигната от управляващия социалдемократически съюз на Македония (СДСМ) и коалиционния му партньор Дечмократичен съюз за интеграция (ДСИ) на Али Ахмети.  През 2014 г. университетският преподавател Стево Пендаровски, с опит като съветник и председател на избирателната комисия, се изправи срещу Георге Иванов в президентската надпревара в Северна Македония и загуби.  Името му обаче изплува като човека, на когото управляващият Социалдемократически съюз на Македония (СДСМ) гласува доверие да опита отново. На изборите на 21 април 55-годишният Пендаровски ще представлява не само избирателите на СДСМ, партията на премиера Зоран Заев, а и тези на ДУИ, най-голямата етническа албанска партия в страната и коалиционен партньор на Заев. Пендаровски не е \"първолак\" в политиката. Той е бил главен съветник за националната сигурност на покойния президент Борис Трайковски, а след това заема същата длъжност за наследника на Трайковски, Бранко Цървенковски между 2005 и 2009 г. по този начин Пендаровски се свързва и с двете водещи партии – ВМРО-ДПМНЕ (с работата за Трайковски) и СДСМ (чрез работата за Цървенковски). От 2008 до 2014 г. работи в Университета \"Американ колидж\" в Скопие, където преподава международна сигурност, глобализация, световна политика и САЩ На президентските избори през 2014 г. СДСМ издигна кандидатурата му за опонент на Георге Иванов. Пендаровски загуби с близо 14% на втория тур. Придържайки се към позицията на СДСМ, Пендаровски не признава изборните резултати от 2014 г. Според различни коментари издигането на кандидатурата на Пендаровски в надпреварата за президентския пост е свързано с шанса му да привлече гласовете и на много македонци, и на достатъчно албанци едновременно. Въпросът обаче не опира само до етническа принадлежност – македонските албанци са сред най-големите привърженици на НАТО на Балканите, а Пендаровски е националният координатор за присъединяването на Северна Македония към Алианса. Сега и той, и коалицията в Скопие повтарят думите си отпреди пет години – те смятат изборите за президент, спечелени от Иванов (кандидат на ВМРО-ДПМНЕ), за измамни. Преди това е главен съветник за националната сигурност на покойния президент Борис Трайковски, а след комисията заема същата длъжност за наследника на Трайковски, Бранко Цървенковски, и заема поста между 2005 и 2009 г. Така той се свързва с двете водещи партии – ВМРО-ДПМНЕ (с работата за Трайковски) и СДСМ (чрез работата за Црвенковски). Стево Пендаровски представи в началото на април осем проекта, които ще започнат да се реализират през първите осем месеца на мандата му, ако спечели изборите в неделя. По собствените му думи тези проекти отразяват неговите ключови ангажименти и стълбове на програмата. Като първи проект той предвижда организирането на форум за безпартиен политически диалог. \"След години на конфликти и разделение на Македония е необходим междупартиен диалог по най-важните въпроси за гражданите. Президентът трябва да бъде глас на разума, баланс между политическите партии\", каза Пендаровски, добавяйки, че именно това е целта на този форум, който ще включва академичната и професионална общественост, бизнес общността, синдикатите и организациите на гражданското общество. Директни срещи с гражданите, с предварително определен годишен календар на срещите, президентски център за непрекъснато политическо образование, който ще бъде различен от сегашното училище за млади лидери на Георги Иванов, стипендиантска програма, годишна конференция за научно-техническия прогрес, жените в политиката и президент на всички граждани са проектите, върху които ще се фокусира Пендаровски. Кандитатът на СДСМ/ДСИ подготвя назначаването на специален съветник по въпросите на равенството между половете и ще насърчи участието на жените в политиката. Той подчерта ще подкрепи ангажимента за задължително участие на най-малко 50% жени в избирателните листи на парламентарни и местни избори. Кабинетът на президента, отбелязва Пендаровски, ще отразява мултикултурния характер на обществото. \"Аз ще бъда президент, ще бъда на всички граждани и първо ще го докажа в моя кабинет. Кабинетът на президента ще има представители от всички етнически общности, подбрани според тяхната компетентност и професионализъм\", каза Пендаровски. След като доста време беше национален координатор за присъединяването на Македония към НАТО, наскоро Пендаровски заяви, че през 2020 г. Скопие вече ще е столица на държава-членка на Северноатлантическия алианс. Охридчанката, която гледа в президентския пост на северна Македония   е кандидатът, издигнат от опозиционната ВМРО-ДПМНЕ. Тя е родом от Охрид. Юрист по образование, тя защитава докторска степен по право Любляна през 1993 г.  От 1990 до 1992 е член на конституционната комисия в македонския парламент. От 1992 до 1994 е министър без ресор в първото правителство на социалдемократа Бранко Цървенковски. След това се отдава на преподавателска дейност като асистент в Скопския университет. От 2000 г. е доцент, а от 2004 г. – професор по конституционно право и политически системи. Член е на Венецианската комисия от 2008 до 2016 г. Любопитни са нейните скорошни изяви, които в политически план я правят малко приемлива за широки кръгове от македонските избиратели. През 2017-2018 г. като общественик Смиляновска-Давкова се обявява срещу закона за разширяване употребата на албанския език. Това едва ли е зарадвало албанците, а те не са от късопаметните. Освен това кандидат-президентът е срещу Преспанското споразумение, което сложи край на близо 30-годишния спор между Атина и Скопие за името на Македония. Трудно е да се приеме, че потенциален държавен глава на една държава не приема договора от Преспа, който постави Македония най-сетне на пътя за влизане в евроатлантическата общност. На 16 февруари 2019 г. е избрана от ВМРО-ДПМНЕ за неин кандидат за президент на Северна Македония. На предизборен митинг във Велес Смиляновска-Давкова заяви, че след като победи на 21 април, ще се отвори път за предсрочни парламентарни избори. \"Нашата победа означава поражение на немакедонската, ненационалната и антимакедонската политика, ако изобщо това може да се нарече политика\", подчерта тя. Тя дори направи и смелата прогноза как ще изглеждат оформилите се като образ в съзнанието ѝ нов парламент и ново правителство:\"Няма да изискват от нас да забравяме думите на химна, ще пее [парламентът и правителството] с нас ,флагът ще се вее с нас, ние ще произнасяме святото име, с което сме израсли, а Северна нека си я пишат и изговарят те, но това не е наше име.\"  Университетският професор и бивш посланик Блерим Река е независим кандидат – тази странна формулиравка при надпревара за президентския пост – подкрепян от Алиансът на Албанците и Движението БЕСА. Още в началото на март той беше уверен, че ще спечели. Или поне така звучеше:\"Защо мисля, че ще победим? Защото използваме концепция за връщане на републиканството и републиката. Ние сме за евроатлантическа и мултиетническа република. Македония е държава, но не е република. Ще бъде република, ако на местата на властта на личността ще има върховенство на закона, но не сега, когато съдебната власт е политизирана, администрацията е политизирана, докато парламентът дава имунитет и амнистия на отговорни за престъпления\". Според него тези неща не могат да бъдат приети от ЕС, за разлика от НАТО, където за целите на сигурността Македония ще стане много бърза част от Алианса.\"Ще бъдем много скоро част от НАТО, но за ЕС ще са ни необходими много дълбоки реформи\". Седмица преди вота на митинг в Тетово Блерим Река каза, че за да има държава, трябва да има върховенство на закона. \"нямаме друга опция освен ЕС и НАТО, а корупцията и безработицата трябва да спрат. Трябва да се знае също така, че ние не сме статистически народ, а сме албанци.\"", "date": "2019.04.21", "title": "Президенски избори в Северна Македония"}
{"url": "https://www.novinite.bg/articles/174404/189-zadarjani-pri-protesta-na-jaltite-jiletki-v-Parij", "text": "Общо 27 900 души са участвали в антиправителствени протести във Франция вчера, от които 9 000 в Париж, предадоха ДПА и ТАСС, цитирайки официални данни. Това означава, че акцията, обявена от организаторите за \"ултиматум на правителството\", е имала по-скромни мащаби от протестите миналата седмица.На 13 април на френските улици излязоха 31 100 души, отбелязва ТАСС.Организаторите обаче съобщиха значително по-високи цифри от официалната статистика. Според тях в протестите вчера са участвали 101 125 души.Протестите в Париж бяха концентрирани предимно в източната част на френската столица. Стигна се сблъсъци между силите за сигурност и протестиращи. Запалени бяха множество превозни средства.Протестиращите палеха огньове по време на шествието си, за да покажат на правителството, че възстановяването на катедралата \"Нотр Дам\" не е единственият проблем, който има нужда от решение.Полицията използва водни струи и сълзотворен газ, за да контролира радикалните елементи, но въпреки сблъсъците с маскирани протестиращи, протестите бяха предимно мирни, предаде Асошиейтед прес.При сблъсъците бяха ранени 14 полицаи и задържани 189 протестиращи, съобщава ТАСС. Отбелязва се, че 122 души от общия брой на задържаните са оставени в ареста. По-рано се съобщаваше за 137 задържани.Протестите на \"жълтите жилетки\" се провеждат за 23-и пореден уикенд. Движението иска по-ниски данъци, по-високо заплащане и повече използване на механизмите на пряката, а не представителна, демокрация, припомня ДПА.", "date": "2019.04.21", "title": "189 задържани при протеста на \"жълтите жилетки\" в Париж"}
{"url": "https://www.novinite.bg/articles/174421/Ostaviha-v-aresta-komandosa-zadarjan-za-iskan-podkup-za-kola", "text": "Съдът остави в ареста командоса от отряда за борба с тероризма, съобщи Нова тв.  Той беше задържан, защото предложил съдействие за връщане на откраднат автомобил срещу 11 000 лева откуп. Задържан е в момента, в който получавал парите.В залата той заяви, че е набеден и настояваше заседанието да е закрито. Искането беше отхвърлено.Защитата на обвиняемия заяви, че няма доказателства, че е взимал пари, а това били само твърдения на свидетели. Съдът отхвърли тези доводи и обяви, че имало данни за условията, при които се провеждали срещите между командоса и един от свидетелите – те да бъдат в отсъствието на собственика на луксозния автомобил, който е откраднат, а парите да бъдат занесени в плик, без да ги докосва, след което да бъдат отнесени в неизвестно чейндж бюро. Всички тези разговори командосът провеждал от чужда сим карта. ", "date": "2019.04.21", "title": "Оставиха в ареста командоса, задържан за искан подкуп за кола"}
