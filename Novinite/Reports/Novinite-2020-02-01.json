{"url": "https://www.novinite.bg/articles/185307/Policiyata-tarsi-chetirima-za-tejko-prestaplenie-SNIMKI", "text": "Полицията издирва четирима мъже във връзка с извършено тежко криминално престъпление. Търсените са Христо Петров Станиев на 22 години по прякор Малкия Бобе, Иван Василев Борисов на 25 години по прякор Иван Къртача, 37-годишният Бисер Димитров Шопов – Бисер Кашона и 33-годишният Тони Стоилов Георгиев – Тони Компира.Информация за тях може да бъде съобщена на тел. 112, както и в най-близкото поделение на МВР. ", "date": "2020.02.01", "title": "Полицията търси четирима за тежко престъпление (СНИМКИ)"}
{"url": "https://www.novinite.bg/articles/185283/Prokuraturata-chaka-dokumenti-potvarjdavashti-che-zadarjaniyat-v-OAE-e-Bojkov", "text": "Българската прокуратура чака днес официално потвърждение за задържането на издирвания бизнесмен Васил Божков на територията на Обединени арабски емирства (ОАЕ), предаде БГНЕС.Новината за задържането на издирвания от няколко дни бизнесмен съобщи на брифинг в петък вечер главният прокурор Иван Гешев, като уточни, че информацията не е потвърдена, но официалните документи за ареста се очакват днес.„Информацията за момента е неофициална. Ако тя се потвърди в утрешния ден, а аз съм сигурен, че ще се потвърди… когато получим официален документ и информация от ОАЕ”, каза Гешев.Задържани са още двама души. Тяхната самоличност не е потвърдена. За единия се предполага, че може би е един от обвиняемите, които се издирват с европейска заповед за арест. Третият все още не е ясно кой е.Васил Божков е обвиняем по 7 обвинения – за ръководител на организирана престъпна група, за принуда, за изнудване, за опит за подкуп на длъжностно лице, както и за подбудителство и престъпление по служба. Той бе обявен за общодържавно издирване преди три дни.", "date": "2020.02.01", "title": "Прокуратурата чака документи, потвърждаващи, че задържаният в ОАЕ е Божков"}
{"url": "https://www.novinite.bg/articles/185291/Hvanaha-edin-ot-izdirvanite-pokraj-Bojkov-na-letishte-Viena", "text": "Бизнесменът Борис Бекяров, който беше обявен за издирване заедно с Васил Божков, е бил задържан преди няколко часа на летището в австрийската столица Виена, предаде БНР.В момента Бекяров се намира в поделение на австрийската полиция. Очаква се българските власти да направят необходимото той да бъде върнат в страната ни.Освен Васил Божков, с Европейска заповед за арест се издирват приближените му Александър Тумпаров от Надзорния съвет на ПФК “Левски” и Борис Бекяров, както и двамата меценати и колекционери като Божков.", "date": "2020.02.01", "title": "Хванаха един от издирваните покрай Божков на летище „Виена“"}
{"url": "https://www.novinite.bg/articles/185300/Prokuraturata-se-vdiga-na-vojna-sreshtu-bitovata-prestapnost", "text": "Обещах държавата да свърши това, което отдавна трябваше да свърши по отношение на битовата престъпност. Обявяваме война на битовата престъпност.Това заяви главният прокурор Иван Гешев, който пристигна на място в столичния квартал „Христо Ботев”, където се извършва специализирана операция по линия на битовата престъпност. Там е установен член на престъпната група, която е извършвала въоръжени грабежи на бензиностанции в столицата, предаде БГНЕС.Тези, които убиват, изнасилват, тормозят възрастни граждани по селата, крадат, грабят, трябва да преосмислят поведението си, заяви Гешев и съобщи, че случващото се не е инцидентна акция, това е кампания. Започват регулярни акции срещу битовата престъпност в цялата страна, заяви още Гешев.Задържано е едно лице, издирват се още четири, съобщи от своя страна главният секретар на МВР главен комисар Ивайло Иванов.Главният прокурор съобщи, че разкритата група, освен с обири на бензиностанции, се занимавала с грабежи, кражби и отнемане на моторни превозни средства.Въпросната група е извършвала престъпления не само в София, и на територията на СДВР, но и извън страната. Бандитите са се опитали да оберат магазин за цигари миналата вечер.Иван Гешев добави, че в целия квартал „Христо Ботев” се извършва специализирана операция по отношение на битова престъпност, проверява се контингентът с повече от едно висящи дела, досъдебни производства и др. ", "date": "2020.02.01", "title": "Прокуратурата се вдига на война срещу битовата престъпност"}
{"url": "https://www.novinite.bg/articles/185296/Protestite-na-edin-narod-", "text": "В изминалите няколко седмици се организираха и проведоха два протеста. Станахме свидетели на един вот на недоверие към правителството. А един министър си подаде оставката и е подсъдим по дело. Първият протест беше за водата на Перник. За което беше и вотът на недоверие и оставката. А вторият – за вече печално известната Наредба Н-18 на НАП. Хем сме наясно, хем не сме. Декември месец обявиха режим на водата. Представете си, 21 век, държава членка на Европейския съюз, която климатичните промени още не са застигнали. И водоснабдяването е нарушено само на няколко километра от столицата. Защото язовирът е пресъхнал. Как се случва това, предстои да разберем. Или не!Перник отдавна обяви и бедствено положение. А в София умуват как да се справят с кризата. И хората протестират. Неслучайно!Първият протест за Перник се проведе още декември. В Перник. На 20 декември хората поискаха спешни мерки за справяне с проблема. Повече от месец по-късно водата още е в режим. Вината е установена, уж, но мерките – май не напълно.На 25 януари Перник дойде в София, за да протестира по-близо до властимащите. На 25 януари, в деня на отменения фестивал Сурва, перничани поискаха вода. Протестите се проведоха пред Министерство на регионалното развитие и благоустройството, както и пред Министерски съвет. Освен вода, хората поискаха и оставките на целия Министерски съвет. Естествено, оставки още няма. Но и вода няма.Министерски съвет проведе заседание за спешни мерки за справяне с водната криза и се взе решение да се изгради водопровод, който ще използва инфраструктурата на ВиК София и ще откарва вода от язовира Белмекен до Перник. Спешните мерки бяха гласувани повече от месец след началото на водната криза!Съвсем очаквано и в духа на времето и мястото, на което живеем, правителството оцеля и четвъртия вот на недоверие в ранното утро на 29 януари, само няколко дни след протеста за Перник.В същия ден, в който правителството оцеля (заради Перник), се проведе още един протест – този срещу „страшилището“ Наредба Н-18 на НАП за новия софтуер за касовите апарати. Без да влизаме в излишни обяснения дали и защо е толкова страшна тази наредба, ще кажем следното. В деня преди протеста, на 28 януари, Капитал организираха традиционната си конференция Правителството среща бизнеса. А тъй като въпросът с наредбата е на дневен ред вече цял месец, Бойко Борисов набързо каза, че тя ще бъде отложена. Дали това целеше да затвори устите на питащите и да спре насрочения за следващия ден протест, не е ясно. Факт е обаче, че влизането ѝ в сила се отлага с 6 месеца.Това малко напомня за протестите срещу Истанбулската конвенция и новата Стратегия за детето, като едната беше обявена за противоконституционна, а другата – спряна. Засега!Ресторантьорите и хотелиерите се събраха в София и протестираха срещу Наредба Н-18 пред Народното събрание и Министерски съвет. После се отправиха към Орлов мост и кръстовището на Софийски университет. До сериозни стълкновения с полицията не се стигна.Според тях малкият и среден бизнес е заплашен от изчезване заради новите правила, които иска да въведе НАП. Настояват и за по-ниско ДДС. На протеста бяха забелязани представители на БСП, на „Възраждане“, както и бившият омбудсман Мая Манолова. Коя ли политическа сила ще яхне протеста?Не е ясно още как ще се отрази този протест на правителството. Обещанието е да започнат разговори и преговори с бизнеса, за да се направят промени в спорната наредба. Дали това ще се случи, предстои да видим. Едно е сигурно обаче. Стратегията за управление на водните ресурси и стратегията за излизане на българския бизнес от сивия сектор няма да стане от днес за утре и няма да стане със силови, несъгласувани мерки. Трябва единна и ясна визия за управлението на всяка една от тези области и холистичен подход в управлението на държавата. Надали искаме толкова много!Автор: Петя Георгиева", "date": "2020.02.01", "title": "Протестите на един народ ..."}
{"url": "https://www.novinite.bg/articles/185303/Trima-v-aresta-i-17-kg-konfiskuvana-treva-pri-akciya-v-Parvomajsko-i-Haskovo", "text": "Специализирана полицейска операция е предприета на територията на първомайското с. Искра по сигнал за предстояща на 30 януари сделка за покупка на марихуана, близо до язовир Брягово. Задържан е 51-годишен разпространител на марихуана от селото, установен в момент на сделката. Установен и задържан е и 34-годишен купувач от Хасково, придвижвал с лек автомобил „БМВ“.В последствие, в хода на оперативно-издирвателните действия е изяснено, че 51-годишният е действал в съучастие с 48-годишния си брат. На територията на село Искра са извършени множество процесуални действия по претърсване и изземване. В имот на двамата братя от Искра, в две стаи със закрити прозорци в къщата им униформените открили въжени простори по стените с  накачени за сушене множество стръкове канабис заедно с листата и съцветията.Претърсени са и два частни имота на територията на Хасково, откъдето е купувачът. Иззети са  общо близо 17 кг  марихуана,  електронна везна, мобилни телефони и сумата от близо 14 хиляди лева. Тримата мъже са задържани за срок до 24 часа в РУ Първомай. По случая е образувано досъдебно производство по чл. 354а, ал.1 от НК. Работата по случая продължава под наблюдението на Окръжна прокуратура. ", "date": "2020.02.01", "title": "Трима в ареста и 17 кг конфискувана трева при акция в Първомайско и Хасково"}
{"url": "https://www.novinite.bg/articles/185306/29-godishna-be-otkrita-martva-v-apartament-v-Shumen", "text": "Досъдебно производство по член 123 от Наказателния кодекс за причиняване смъртта на млада жена поради незнание или немарливо изпълнение на занятие или на друга правно регламентирана дейност, представляваща източник на повишена опасност, ръководи Окръжната прокуратура в Шумен.Разследването е поето от следовател от Окръжния следствен отдел към Окръжната прокуратура в Шумен.На 31 януари около 21:30 часа приятелят на 29-годишната Г.А., която е от Каолиново, не я открил на мобилния й телефон. Заедно със свой приятел той отишъл в квартирата, където е живеела младата жена. Апартаментът бил заключен. Повикан бил ключар. При влизане в апартамента Г.А. била намерена мъртва.На място е повикан медицински и полицейски екип. Извършен е оглед. Установено е, че смъртта на 29-годишната жена е причинена от токов удар.Назначена е съдебномедицинска експертиза. Действията по разследването продължават с разпит на свидетели.", "date": "2020.02.01", "title": "29-годишна бе открита мъртва в апартамент в Шумен"}
{"url": "https://www.novinite.bg/articles/185310/Sadat-puska-na-svoboda-shefa-na-Komisiyata-po-hazarta-sreshti-40-000-garanciya", "text": "Специализираният съд остави в ареста бившия председател на Държавната комисия по хазарта Огнемир Митев като взе за него най-тежката мярка за неотклонение „задържане под стража”, предаде БГНЕС.По-рано стана ясно, че настоящият председател на комисията Александър Георгиев, който също беше привлечен като обвиняем, е освободен срещу “парична гаранция” в размер на 40 000 лева.Александър Георгиев е направил самопризнания, че е покровителствал бизнеса на Васил Божков. За съдействието на разследващите от страна на Георгиев потвърди днес и главният прокурор Иван Гешев.Прокурор Венцислав Фердинандов съобщи, че освен Георгиев още един служител на Комисията по хазарта е привлечен към наказателна отговорност.", "date": "2020.02.01", "title": "Съдът пуска на свобода шефа на Комисията по хазарта срещи 40 000 гаранция"}
{"url": "https://www.novinite.bg/articles/185286/Sapartijcite-na-Tramp-spryaha-impijchmanta", "text": "Последният от колебаещите се сенатори републиканци Лиза Мурковски (щата Аляска) обяви, че ще гласува срещу привикването на свидетели на процеса в Сената по процедурата за импийчмънт срещу президента Доналд Тръмп, съобщи в. „Вашингтон пост”, предаде БГНЕС. Това лишава демократите от възможността да получат нови доказателства и да проточат процеса.„Отчитайки несъстоятелността на този импийчмънт от самото му начало и по-нататък в неговия ход, аз стигнах до извода, че в Сената няма да има справедливо разглеждане”, твърди сенаторката, цитирана от изданието. Тя повтори, че е обмисляла възможността да гласува за привикването на свидетелите, но в крайна сметка се отказала от тази идея. „Не мисля, че продължаването на този процес ще промени нещо. Тъжно е да се признае, но Конгресът като институция не съумя да изиграе своята роля”, изтъкна сенаторката.Гласът на Мурковски беше последната надежда на демократите да представят свидетели, защото за целта бе необходимо поне трима републиканци да подкрепят предложението им, припомни tass.ru. Първоначално по този въпрос се колебаеха четирима републиканци: Сюзън Колинз (щата Мейн), Мит Ромни (щата Юта), Ламар Александер (щата Тенеси) и Мурковски. Колинз и Ромни заявиха, че ще подкрепят демократите. Александер съобщил, че ще гласува против предложението им.Ако Мурковски бе застанала на страната на демократите, предложението можеше теоретично да мине при условие, че председателстващият процеса в лицето на председателят на Върховния съд на САЩ Джон Робъртс бе взел страната на демократите. Но дори и в този случай той, най-вероятно, би подкрепил Тръмп и инициативата щеше да бъде отклонена.Сега Сенатът изпълнява функции на съд със съдебни заседатели, а Камарата на представителите играе ролята на обвинител. За отстраняването на президента от длъжност е необходима подкрепата на две трети от сенатори или на 67 сенатора. При сегашния състав на Сената това е малко вероятно, защото в горната камара на Конгреса републиканците държат 53 от общо 100 места. ", "date": "2020.02.01", "title": "Съпартийците на Тръмп спряха импийчмънта"}
{"url": "https://www.novinite.bg/articles/185287/Kraj-ot-dnes-sme-27-v-ES", "text": "В полунощ на петък срещу събота Великобритания приключи почти половин век интеграция с най-близките си съседи и напуска Европейския съюз, като започне нова, но все още несигурна, глава в своята дълга история.Една минута след полунощ Великобритания стана първата държава, напуснала 28-членния Евросъюз. Официалните празненства няма да бъдат твърде шумни поради уважение към близо половината от населението, което искаше да остане в ЕС и продължава да се страхува от раздялата, предаде БГНЕС, позовавайки се на АФП.Тази година раздялата няма да е пълна. Предстои 11-месечен преходен период, договорен като част от споразумение за напускане на ЕС и Великобритания, ратифицирано тази седмица. Кралството и ЕС ще продължат да съществуват така, сякаш не е имало никакъв „развод”- Британците ще могат да работят и да търгуват свободно с нациите на ЕС до 31 декември и обратното, въпреки че Великобритания вече няма да бъде представена в институциите на блока.Все пак до края на годината двете страни ще трябва да съгласуват всички условия за бъдещото съществуване и взаимодействие и най-вече да се опитат да сключат споразумение за свободна търговия. Но в правен аспект Великобритания е вън – без лесен път назад.Британските евроскептици десетилетия наред водят кампания за освобождаване на страната си от това, което те виждат като прекалено бюрократична и необяснима институция.Джонсън обеща да напусне единния пазар на ЕС и митническия съюз, за да може Великобритания да сключва търговски сделки по целия свят.Но как точно ще работи това – и на каква цена за фирмите, които зависят от бизнеса на ЕС, не е ясно.Сделката за развод реши проблема с дълговете на Лондон, правата на емигрантите от ЕС, статута на Северна Ирландия и преходния период.Но Джонсън си даде само 11 месеца за договаряне на ново партньорство, обхващащо всичко – от търговията до сътрудничеството в областта на сигурността. Той изрази желание да постигне „амбициозно” споразумение за свободна търговия, а и да се договори също за запазването на тясно сътрудничество в редица области, преди всичко в сферата на сигурността и разузнаването.Ако преговорите между Великобритания и ЕС се провалят, страната ще се изправи пред най-тежкия от всички възможни сценарии за напускане: въвеждане на мита, рязък скок на цените, опашки на тировете по границите, възможен дефицит на лекарства и европейски продукти. Премиерът Джонсън ще представи плановете си в реч в понеделник, но Брюксел вече предупреди, че трябва или да ограничи амбициите си, или да поиска повече време.Отделно Обединеното кралство тази година ще трябва да приеме нова мигрантска политика, а също да започне търговски преговори със страните, които не влизат в ЕС. Правителството заяви в петък, че се надява в продължение на три години да постигне споразумения за свободна търговия, които да обхващат 80% от търговския оборот. Джонсън също иска търговска сделка със САЩ, чийто президент Доналд Тръмп е голям привърженик на Брекзит. Държавният секретар Майк Помпео приветства потенциалните възможности по време на посещение в Лондон в четвъртък, казвайки: “Ще видите огромните ползи, които се полагат и на двете ни държави в резултат на това.” ", "date": "2020.02.01", "title": "Край, от днес сме 27 в ЕС"}
{"url": "https://www.novinite.bg/articles/185289/Garcite-otnovo-zatyagat-kontrola-po-granicite-sreshtu-migranti", "text": "Гърция ще засили контрола по границите си с повече гранични патрули и специални камери за наблюдение, които да спират нелегалните мигранти, пише в. “Катимерини”, предаде БГНЕС.Границата между Гърция и Турция е притегалетелен център за хиляди мигранти, които я ползват за нелегално влизане в Европейския съюз.Бежанските лагери, в които се настаняват повечето новопристигащи мигранти и които са разположени на гръцките острови, отдавна са претъпкани. През тази седмица страната оповести намерението си да създаде плаваща бариера, която да възпре лодките на мигрантите в Егейско море.Засилено присъствие на гранични полицаи вече има на североизточната сухопътна граница с Турция по протежението на река Еврос, където армията и полицията вече имат съвместни патрули. Полицията в страната обяви наемането на още 400 гранични служители, които да бъдат разположени по границите, съобщиха властите.„Вече започнахме съвместните патрули“, съобщи Илиас Акидис, шеф на полицейското управление в град Орестиада. „Скоро започва и инсталирането на 11-те камери за наблюдение по поречието на реката.“ Камерите ще бъдат издигнати на 50-метрови стълбове, като всяка от тях ще може да наблюдава 10-километрова отсечка от 200-километровата граница.Гърция вече издигна 10-километрова ограда по протежение на част от границата по поречието на реката, но на места все още няма възпиращо съоръжение, а това дава добра възможност на мигрантите да преминат.„Камерите ще покрият онова, което не можем да наблюдаваме напълно с персонал на място… защото това е дълъг участък на реката“, каза Акидис.В момента Гърция има най-голям брой пристигащи мигранти в Европа, като само за миналата година в страната са влезли 75 000, – включително около 15 000 на Еврос. Данните са на Агенцията за бежанци на ООН – UNHCR.Страната беше една от най-засегнатите през 2015 година, когато само за година влязоха над един милион нелегални мигранти.И – за разлика от 2015 г., когато почти всички мигранти продължиха по пътя си към Западна Европа, сега повечето от бежанците останаха в страната заради по-строгия контрол на европейските граници. Това остави над 112 000 мигранти блокирани в Гърция.Жителите на Еврос казват, че напливът на бежанци е постоянен.„През 2019 г. имаше повече набези на мигранти, отколкото през 2015 г.“, каза Харис Теохаридис, бивш кмет на село Питио. „Вече няма семейства бежанци. Всички пристигащи са около 30-те си години, само мъже, и идват на групи от 20 до 90 човека. Повечето казват, че искат да продължат пътя си към Италия”.Онези мигранти, които не искат да рискуват на лодка в открито море по пътя си до Италия, плащат огромни суми на каналджии, които да ги прекарат през границата на Северна Македония или Албания.В петък полицията в Солун спаси четирима афганистанци, хванати на кораб, пълен с контейнери с телевизори. Пратката е била от Китай, но трябвало да пътува и с влак през Северна Македония до Унгария.При ареста си афганистанците обясниха, че три дни са пътували в контейнер с телевизори, преди да влязат в Солун. Те успели да стигнат до границата със Северна Македония, но при проверка от граничните власти било забелязано, че контейнерът не е затворен добре, и той бил върнат обратно в Солун.  ", "date": "2020.02.01", "title": "Гърците отново затягат контрола по границите срещу мигранти"}
{"url": "https://www.novinite.bg/articles/185292/Shte-nastanyavat-v-razlichni-bolnici-pristigashti-ot-Kitaj-i-takiva-sas-samneniya-za-koronavirus", "text": "След спешната извънредна среща на Световната здравна организация, заради опасния коронавирус в Китай, беше обявена глобална заплаха. Вече има стотици жертви и хиляди заразени, включително в Европа. В Ухан строят болници за дни, а светът въвежда извънредни мерки, за да се пази.\"Двама от българите, които се прибират от Ухан, тряваше да пътуват с френски самолет и след това транспортирани в Белгия. Днес може те да не си дойдат, но ако се завърнат, инфекциозната клиника на ВМА е прекрасна. Този вирус е нов и не знаем поведението му. Не се знае колко близък контакт трябва, за да се разболееш\", каза в ефира на Нова телевизия проф. д-р Тодор Кантарджиев, директор на Националния център по заразни и паразитни болести.Той обясни, че коронавирусът в Китай се предава по-лесно и заплахата не е голяма за младите хора. \"Младите хора се заразяват, но не боледуват бурно. Опасното е, че като са заразени, той е в добро физическо състояние и има опасност другите да се прихванат. Присъствам на четири глобални заплахи, обявени от Световната здравна организация\", каза още проф. Кантарджиев.По думите му коронавирусът е сериозна заплаха за света. \"Този вирус може да се разпространи и чрез хората, които се прибират по летищата. В България е предвиден план на Министерствто на здравеопазването, чрез който едни клиники да са само за карантина, а в други да бъдат настанени хора, започнали да боледуват\", заяви той.Според него хората, които се връщат от Китай, ако тестовете след изследванията им покажат отрицателни резултати, това не значи нищо. Той уточни, че те трябва да бъдат изолирани, защото са били в контакт с болните в Ухан. ", "date": "2020.02.01", "title": "Ще настаняват в различни болници пристигащи от Китай и такива със съмнения за коронавирус"}
{"url": "https://www.novinite.bg/articles/185299/Prikazkata-za-Sofiya-Kenin-zavarshi-s-trofeya-na-Australian-Open", "text": "Сензацията София Кенин е новата шампионка на Australian Open. 21-годишната американка от руски произход победи на финала Гарбине Мугуруса с 4:6, 6:2, 6:2 след малко повече от два часа игра. Така аутсайдерката триумфира.Двете направиха страхотен финален двубой, който започна с предимство за 26-годишната испанка, но приключи изцяло по вкуса на Кенин.Американката стана 8-ата различна шампионка за последните 9 издания на турнирите от Големия шлем. С успеха днес тя ще запише рекордно класиране в ранглистата - №7.Финалът започна отлично за Мугуруса, която първа стигна до пробив и поведе с 2:1 гейма. Кенин не се предаде и успя да изравни за 4:4, но веднага след това допусна нов брейк, който впоследствие ѝ коства сета.През втората част американката излезе преобразена и тотално взе надмощие в играта. Тя успя да реализира два пробива и след успех с 6:2 вкара финала в решаващ сет. В него Мугуруса имаше преднина 40:0 при 2:2 гейма, но не успя да направи пробив, след което до края на срещата не взе нито един гейм. Мачът приключи с двойна грешка на Гарбине.", "date": "2020.02.01", "title": "Приказката за София Кенин завърши с трофея на Australian Open"}
{"url": "https://www.novinite.bg/articles/185308/Protesti-sreshtu-Brekzit-v-Shotlandiya-ot-snoshti", "text": "Протестиращи срещу Брекзит шотландци започват да се събират в Единбург ден след излизането на Обединеното кралство от ЕС, за да протестират срещу премиера Борис Джонсън, предадоха БГНЕС и БНТ.В петък, часове преди официалния Брекзит, протестиращи в Шотландия организираха митинги на стотици места в страната с искане да се подновят призивите за независимост на Шотландия.Протестите са организирани от членовете на организацията за независимост \"Stand up For Scotland\".През 2016 година се проведе референдумът за излизане на Обединеното кралство от ЕС. На него 51,9% от британците гласуваха за напускане на ЕС, но 63% от шотландците гласуваха за оставане в Европейския съюз.", "date": "2020.02.01", "title": "Протести срещу Брекзит в Шотландия от снощи"}
{"url": "https://www.novinite.bg/articles/185281/Uikendat-zapochva-s-hubavo-i-toplo-vreme", "text": "Днес до обяд облачността ще намалее и в следобедните часове ще бъде слънчево. Вятърът постепенно ще отслабва и до вечерта в повечето райони ще стихне. Максималните температури ще бъдат предимно са между 13 и 18 градуса, в София около 15, сочи прогнозата на НИМХ.Атмосферното налягане е и ще се задържи близко до средното за месеца.Над планините ще бъде предимно слънчево с повече облаци в часовете преди обяд. Преди обяд ще духа умерен, по високите и открити части и временно силен северозападен вятър, който след обяд ще отслабва и ще се ориентира от запад. Максимална температура на 1200 метра – около 10 градуса, на 2000 метра – около 3.Над Черноморието ще преобладава слънчево време, с временни увеличения на облачността в часовете преди обяд. Ще духа слаб до умерен западен вятър. Максималните температури ще са между 13 и 16 градуса. Температурата на морската вода е около 8. Вълнението на морето ще бъде 2 бала. ", "date": "2020.02.01", "title": "Уикендът започва с хубаво и топло време"}
{"url": "https://www.novinite.bg/articles/185312/SZO-uspokoyava-Pratkite-ne-prenasyat-koronavirusa", "text": "Получателите на пратки и писма от Китай могат да бъдат спокойни, че не са изложени на риск от заразяване с новия коронавирус 2019-nCoV, причиняващ смъртоносна пневмония. Това съобщи Световната здравна организация в профила си в Twitter, предаде БГНЕС, позовавайки се на ТАСС.“Хората, които получават пакети от Китай, не са изложени на риск от заразяване с 2019-nCoV. Според последните анализи коронавирусите не живеят дълго по повърхностите на обекти като писма или пакети”, уверяват от Организацията.В края на декември 2019 г. китайските власти регистрираха огнище на пневмония в град Ухан. Освен в Китай, болестта е открита в 23 други държави. Към момента броят на заразените в Китай надхвърли 11,7 хиляди души, а смъртните случаи са 259.", "date": "2020.02.01", "title": "СЗО успокоява: Пратките не пренасят коронавируса"}
{"url": "https://www.novinite.bg/articles/185282/Otbelyazvame-Trifon-Zarezan-po-nov-stil", "text": "Трифоновден е православен празник в чест на свети Трифон, който се отбелязва от Българската православна църква на 1 февруари (по Юлианския календар). Традицията пази Трифон Зарезан и на 14 февруари, припомня БГНЕС.Празникът е включен към цикъл от три последователни дни, наречени Трифунци — 1, 2, 3 февруари. Те се празнуват както следва: 1 февруари — Трифоновден; 2 февруари — Сретение Господне и 3 февруари — Свети Симеон.Народният празник Трифон Зарезан се почита от лозарите, соколарите, градинарите и кръчмарите. В България е запазено и отбелязването на празника Трифон Зарезан на 14 февруари.Свети мъченик Трифон се родил около 225 г. в с. Комсада, близо до гр. Апамия, в малоазийската област Фригия, Римската империя. Родителите на св. Трифон били дълбоко вярващи християни и отрано се потрудили над своето чедо да разгорят в сърцето му любов и преданост към Бога. Трудът на родителите скоро дал своя плод. Свети Трифон бил още дете, когато по негова молитва Бог вършел чудеса.Римският император Гордиан (238-244) не бил християнин, но не преследвал последователите на Иисус. И Бог му сторил милост за това. Той имал дъщеря Гордиана – умна и хубава. За нея идвали видни и прославени момци. Но в това време тя тежко заболяла душевно. Мъченица и терзана, тя се хвърляла в огън, хвърляла се и във вода от мъка. Идвали най-способни лечители, но накрай родителите й се убедили, че за болестта й няма лек. Тя обаче непрестанно повтаряла едно и също: “Никой не може да ме излекува, освен Трифон.” Тия думи отдавали на душевното й страдание и ги отминавали без внимание. Но когато нямало вече какво да правят, императорът наредил да се провери навсякъде из империята има ли такъв човек Трифон, който лекува болни, и да го доведат.Св. Трифон тогава бил 17-годишен. Довели го в Рим. И понеже Бог тъкмо чрез него дал изцеление на Гордиана от тая болест, истинността на обясненията му, че живият и истинският Бог, в когото вярват християните, е излекувал девойката, била очевидна за всички. Мнозина повярвали и се кръстили. Императорският дом се изпълнил с радост. Благоволението на императора към християните станало толкова явно, че вече го смятали за таен християнин. Той дарил богато свети Трифон и с благодарност го изпратил у дома му. Но сърцето на юношата било чуждо за богатството, затова той раздал из пътя си всичко на нуждаещите се.Свети Трифон се счита за пазач на лозята и празникът е в негова чест. Имен ден имат: Трифон, Трифона.  ", "date": "2020.02.01", "title": "Отбелязваме Трифон Зарезан по нов стил"}
{"url": "https://www.novinite.bg/articles/185284/Dneven-horoskop-za-sabota", "text": "Докажете на някой непознат колко много си струвате. Способни сте на повече, отколкото хората предполагат и е време да им го покажете. Денят е подходящ да направите стъпка напред.Обмислете добре финансовото си положение, и то няколко пъти. Възможно е да имате проблеми, а да не го осъзнавате. Опитайте да разпределяте парите си по-разумно.Опитайте да не се притеснявате прекалено за приятелите си, те могат да се грижат сами за себе си. Ще получите много комплименти и похвали днес. Денят ще е изпълнен с положителни емоции.Дневният хороскоп на останалите зодии – на  ", "date": "2020.02.01", "title": "Дневен хороскоп за събота"}
{"url": "https://www.novinite.bg/articles/185290/Dnes-Balgariya-otdava-pochit-na-jertvite-na-komunizma", "text": "На 1 февруари 2020 г. се навършват 75 години от най-черната дата в съвременната българска история – масовото избиване на българския елит от комунистите, припомня БГНЕС. В тази връзка на днешната дата се отбелязва Денят на признателност и почит към жертвите на комунистическия режим.На 1 февруари 1945 г. органът на червения терор – така нареченият Народен съд, произнася най-много смъртни присъди в историята на България. Клането е извършено още същия ден през нощта. Държавници, политици, военни и интелектуалци са избити до запустяла яма в Орландовци, изровена от бомбардировките.Сред жертвите са братът на цар Борис III – княз Кирил Преславски, заедно с другите двама регенти на малолетния цар Симеон – световноизвестният учен проф. Богдан Филов, и ген. Никола Михов. Заедно с тях са екзекутирани министрите в двата кабинета на Богдан Филов, както и министрите в правителствата на Добри Божилов, Иван Багрянов и Константин Муравиев, депутати, военни и др.Общо избитите от Народния съд в България са над 2730 души, с което страната ни се нарежда на първо място в света по смъртни присъди, произнесени заради избухването на Втората световна война /1939-1945 г./, а ние дори не воюваме срещу съюзниците от антихитлеристката коалиция, и се включваме във войната на страната на Оста през 1941 г., цели две години, след като тя е започнала. В Германия, която е главният виновник за разпалването й, са произнесени 12 смъртни присъди от Нюрнбергския процес. Осъдените на смърт от Токийския трибунал са 14 души.Жертвите на новата комунистическа власт, водена от вожда Георги Димитров, не се ограничават само с избитите на 1 февруари 1945 г. Избиването на българския елит започва още с момента на взимането на властта на 9 септември 1944 г. През първите дни след преврата, по различни оценки, са избити няколко хиляди души без съд и присъда. Това са преди всичко представители на елита, който, според комунистите, може да се противопостави на новите управници-рецидивисти, слезли от горите или освободени от затворите. По-късно Народният съд ще осъди вече избитите, за да легализира отнемането на тяхната чест и имущество.Не само политици и военни стават жертва на новата народна власт. Тя е безпощадна и към интелектуалния елит на страната. Подсъдими са 101 писатели, художници и журналисти, сред тях са вече убитите Райко Алексиев и Данаил Крапчев.Сред физическите извършители на убийствата личат имената на бъдещия диктатор Тодор Живков, на садистите Мирчо Спасов /от който, както казват, – дори Живков се е респектирал/ и Лев Главинчев. Последният е най-масовият убиец в българската история. На неговата съвест лежат убийствата на княз Кирил, световноизвестните учени и ректори на Софийския университет проф. Богдан Филов и проф. Александър Станишев, както и много други – стотици от най-уважаваните българи преди преврата от 9 септември. Някои от тях са убити заради своето обществено положение, а други – защото са българи и не са искали да променят своята националност, според плановете на Сталин, Тито и Коминтерна начело с Димитров. На погребението на садиста Главинчев, неговият брат ще се „похвали“, че последният е „убил 226-ма македонски фашисти“…Много от емблематичните сгради в центъра на София, които днес сме свикнали да свързваме с културни и обществени институции, в първите дни след девети се превръщат в сцена на жестоки убийства и саморазправа. Такива са сградата на днешната Агенция „Архиви“, на ъгъла на улиците „Московска“ и „Малко Търново“, където са се помещавали арестантските килии за разпити на страховитата Държавна сигурност, или пък „Славянска беседа“ на улица „Раковски“, където е бил щабът на Народната милиция. Не по-малко зловеща е сградата на Дирекция на полицията на Лъвов мост, прочула се като „Народен дом на терора“.В периода от 9 септември 1944 до 1948 г. България губи много свои синове и дъщери, които не приемат насилствената промяна на самосъзнанието на населението в Пиринска Македония, извършена от зловещия тандем Тито-Димитров. Последният дори подготвя предаването на националния суверенитет с желанието си да влезем в Югославия, която се разпадна в кървави войни през 1991-1999 г.Еднакво трагична е съдбата на хората от Вардарския и Пиринския край на Македония – един народ с обща история, култура и религия, но разделен по силата на несправедливия договор от Букурещ /1913 г./. За броени дни в навечерието на Коледа през 1944 г. на територията на днешна Македония са избити хиляди без съд и присъда. Тази трагедия е известна като “Кървавата Коледа”. По заповед на югославския диктатор Йосип Броз Тито хиляди са товарени на камиони и избивани в дерета и горски местности. Така е в Скопие, Куманово, Щип, Велес, Охрид, Гостивар, Битоля, Владимирово, Берово и Прилеп. Операцията по избиването им се ръководи от комунистическия лидер по онова време в Скопие Лазар Колишевски. Той стриктно изпълнява нарежданията на Светозар Вукманович – Темпо, личният пратеник на диктатора Тито. По същото време в България се ликвидира ВМРО.Историците определят днес така наречения „Народен съд“ като политически процес за разправа с неудобните противници. Неговите престъпления не могат да бъдат оправдани. Те нанасят жесток удар по България, от който тя не може да се съвземе и днес. ", "date": "2020.02.01", "title": "Днес България отдава почит на жертвите на комунизма"}
{"url": "https://www.novinite.bg/articles/185311/Lo-Pen-Sled-Brekzit-ES-vliza-v-nachaloto-na-kraya-si", "text": "Лидерът на френската крайна десница Марин Льо Пен нарече излизането на Обединеното кралство от ЕС \"Началото на края на съюза в сегашния му вид\", и \"Старт на формирането на независими европейски държави\", предадоха БГНЕС и нова ТВ.\"Денят на Brexit трябва да отбележи началото на изграждането на нов Европейския съюз на независимите държави. Нещо, за което ние призоваваме отдавна. Сегашният Европейски съюз ще остане в историята като огромен провал!\". Това написа Льо Пен в профила си в Twitter.Френският президент Еманюел Макрон заяви, че обмисля визита в Обединеното кралство, за да засили двустранните връзки с Лондон след Brexit. Макрон подчерта, че отношенията между Франция и Великобритания ще продължат да бъдат близки.Обединеното кралство напусна Европейския съюз в петък вечерта. Сега за Великобритания започва едногодишен преходен период, през който Лондон ще трябва да постигне съгласие с други държави за сътрудничество в редица области.", "date": "2020.02.01", "title": "Льо Пен: След Брекзит ЕС влиза в началото на края си"}
{"url": "https://www.novinite.bg/articles/185305/Pojar-v-plovdivskata-bolnica-Sv-Georgi-nyama-postradali-dva-etaja-sa-evakuirani", "text": "Пожар избухна в Университетската болница в Пловдив. Сигналът за инцидента е подаден на тел. 112 в 14:00 ч. Незабавно на място са изпратени пет екипа на Регионалната дирекция по пожарна безопасност в Пловдив, съобщава БНТ.По първоначални данни e възникнало запалване в болнична стая на петия етаж. Огънят е потушен незабавно, без да успее да се разпространи.Няма пострадали. Поради силното задимяване обаче всички хора от 5 и 6 етаж са евакуирани.В момента се проветрява отделението по ортопедия и травматология.Предстои да бъде изяснена причината за пожара.", "date": "2020.02.01", "title": "Пожар в пловдивската болница „Св. Георги“, няма пострадали, два етажа са евакуирани"}
{"url": "https://www.novinite.bg/articles/185293/Borisov-Demokraciyata-i-mirat-sa-naj-cennite-neshta-v-dneshniya-svyat", "text": "Днес в България почитаме паметта на жертвите на комунистическия режим. Точно на 1 февруари преди 75 години са произнесени присъдите на Първи и Втори състав на престъпния Народен съд. Винаги съм казвал, че демокрацията и мирът са най-ценните неща в днешния свят. Това написа премиерът Бойко Борисов във Facebook.Радостен съм, че сега българите живеят в разбирателство и взаимно уважение, но това не означава, че не трябва да помним подобни режими в човешката история и поуките от тях. Ето защо благодарение на усилията на правителството в новите програми за десетокласниците вече влиза изучаване на комунизма в България. Важно е да се знае цялата историческа истина за тоталитарните режими, но още по-важно е никога повече да не ги допускаме и остро да осъждаме всяко посегателство върху достойнството на човека. Поклон пред паметта на жертвите на комунистическия режим!, написа още Борисов. ", "date": "2020.02.01", "title": "Борисов: Демокрацията и мирът са най-ценните неща в днешния свят"}
{"url": "https://www.novinite.bg/articles/185298/2019-nCoV-dosega-259-jertvi-11-791-bolni-koronavirusat-stigna-i-do-Shveciya", "text": "Към полунощ на тази събота броят на починалите вследствие на новия коронавирус в Китай нараснал до 259 души, а общо болните към момента са 11 791. Това съобщи Дъргавния комитет на КНР в редовното си осведомително комюнике, разпространявано всекидневно по темата, предаде Интерфакс.През изминалото денонощие броят на заразените в страната се е увеличил с 2021, на починалите – с 46, 45 от които са в провинция Хубей – епицентър на вирусното огнище.Под наблюдение са 17 998 души, които са със съмнение, че са са заразени със смъртоносната болест.243-ма са изписани след проведено успешно лечение.Извън континенталната част на държавата са регистирарни 30 случая на новата пневмония в Хонконг, 7 – в Макао, 20 – в Тайван.Снощи стана ясно, че 2019-nCoV е стигнал и до Швеция. В град Йоншьопинг е потвърден първи случай на болен от коронавирус, съобщиха шведските здравни власти, цитирани от Интерфакс. Заболялата е млада жена, която се е завърнала от Ухан на 24 януари. Първоначално тя нямала никакви симптоми, но впоследствие се свързала с лекар заради кашлица. Към момента състоянието не се оценява като тежко.Испания също съобщи за първи потвърден случай на зараза с вируса. Пациентът се намира на най-големия от Канарските острови, Ла Гомера. Мъжът и още четирима души са в изолация и под наблюдение на острова от четвъртък, след като било установено, че са били в контакт с германец, диагностициран с вируса, посочи испанското здравно министерство.Потвърдените случаи на коронавируса в Германия вчера станаха седем, след като властите в провинция Бавария съобщиха, че пробите за вируса при шести служител в компанията за доставки на автомобилни части Уебасто са били положителни. По-рано през деня министерството на здравеопазването потвърди, че дете на заразен работник в Уебасто също се е разболяло.Във Велкобритания заболелите са двама. Според съобщението на местните власти болните са на специално лечение, а Министерството на здравеопазването от своя страна активно се опитва да определи с кого са имали контакт, за да предотврати по-нататъшното разпространение на болестта.Финландия също информира за един заболял - става дума за китайски пътник, пристигнал от Ухан. Той е поставен в изолация в болница в Лапландия, в северната част на страната. Още 15 души, за които се предполага, че са били в контакт с него, са под наблюдение.Във Франция в петък бе потвърден шести случай на заразяване с новия коронавирус. Здравните власти съобщиха, че това е лекар от частна компания. Той е хоспитализиран в Париж.В Италия потвърдиха  два случая на болни от новия коронавирус. Става дума за двама китайски туристи в Ботуша. Премиерът на страната Джузепе Конте информира, че болните са хоспитализирани и са под карантина в болница в Рим. По думите му състоянието им се оценява като задоволително.Също вчера Русия обяви за два случая на заболели от новия коронавирус. Единият е в Забайкалието, а дргият -  в Тюменска област, информира вицепремиерът Татяна Голикова. По думите й и двамата болни са граждани на Китай. Състоянието им е стабилно, без тежки клинични прояви и висока температура. Според руски медии един от болните е пресякъл границата с Русия на 26 януари след едномесечен престой в Китай, а другият - на 28 януари.В САЩ пък бе регистриран първият случай на заразяване с коронавируса на човек от човек в страната. Става въпрос за мъж, който се заразил с вируса на съпругата си. \"Втори човек в щата Илинойс, който има положителен резултат за новия коронавирус, е жител от Чикаго и е съпруг на първия потвърден случай…\", заяви директорът на Центровете за контрол и превенция на заболяванията Робърт Редфийлд.Световната здравна организация (СЗО) вече обяви глобална тревога заради новия коронавирус и призова държавите към координирани действия за ограничаване на разпространението му. По думите на генералния директор на организацията Тедрос Гебрейесус, СЗО вярва във възможностите на Китай да спре епидемията.УНИЦЕФ пък изпрати 6 тона помощи за Ухан, включително маски и защитни екипи за медицинския персонал, борещ се с епидемията.Междвременно американсските гиганти-авиопревозвачи American Airlines и Delta Air Lines съобщиха, че спират всичките си полети от и до Китай заради епидемията на новия коронавирус.Превод и редакция: iNews", "date": "2020.02.01", "title": "2019-nCoV досега - 259 жертви, 11 791 болни, коронавирусът стигна и до Швеция"}
{"url": "https://www.novinite.bg/articles/185304/Borisov-razporedi-zatyagane-na-merkite-sreshti-kitajskiya-virus-u-nas", "text": "Премиерът свика среща за взимане на мерки за превенция, противодействие и лечение на короновируса у нас. Той заяви, че мерките трябва да се затегнат, но това трябва да стане без да влошим прекрасните си дипломатически отношения с Китай, предаде БНТ.Министърът на външните работи Екатерина Захариева предложи въвеждане на четвърта степен на опасност, което означава силна препоръка, даже забрана на български граждани да пътуват за Китай.Министърът на здравеопазването Кирил Ананиев обяви, че гражданите, пристигащи от Китай ще преминат през щателна проверка още при кацането си в страната. За тези, за които се установи, че имат висока температура и неразположение ще бъдат изпратени в лечебно заведение. Останалите, които нямат симптоми, ще бъдат поставяни под домашна карантина.", "date": "2020.02.01", "title": "Борисов разпореди затягане на мерките срещи китайския вирус у нас"}
{"url": "https://www.novinite.bg/articles/185285/Prodajbata-na-mesechni-vinetki-za-kamioni-spira-ot-utre", "text": "Днес – 1 февруари, е последната възможност за покупка на месечна винетка за тежкотоварните автомобили с обща технически допустима максимална маса над 3,5 тона с краен срок на валидност 29 февруари 2020 г. От 2 февруари се преустановява продажбата на месечните е-винетки.Промяната е свързана с въвеждането от 1 март 2020 г. на тол таксуване за тежкотоварните превозни средства над 3,5 тона. Тежкият трафик ще плаща на база изминато разстояние при ползването на 3115 км автомагистрали и първокласни пътища. Останалите близо 17 000 км от около 20 000 км републикански пътища ще бъдат безплатни за превозните средства над 3,5 тона.По същата причина от 24 февруари 2020 г. ще бъде спряна продажбата на седмични винетки за тежкотоварните превозни средства. От 24 до 29 февруари 2020 г. за автомобилите над 3,5 тона ще могат да се купуват само дневни електронни винетки, чиято продажба ще бъде преустановена в 23:59 часа на 29 февруари.Препоръчваме на шофьорите, които плащат електронни винетки с банков трансфер, да съобразяват началната дата на валидност на винетките. В случай на покупка с банков трансфер на повече от една е-винетка, ако в таблицата има сгрешени данни дори само на едно пътно превозно средство, електронната система за пътни такси няма да може да активира платените винетки за всички леки или тежкотоварни превозни средства в нея. В същото време ще бъде генериран PAY код, с който ще може парите да се наредят с банков превод.За леките коли с обща технически допустима максимална маса до 3,5 тона остават валидни електронните винетки. Цените са непроменени – годишна винетка за 97 лв., тримесечна за 54 лв., месечна за 30 лв., седмична за 15 лв. и уикенд винетка за 10 лв. ", "date": "2020.02.01", "title": "Продажбата на месечни винетки за камиони спира от утре"}
{"url": "https://www.novinite.bg/articles/185294/Obshto215deca-sa-podali-zayavleniya-da-poluchat-podkrepa-ot-17-oto-izdanie-na-Balgarskata-Koleda", "text": "Общо 215 заявления за подпомагане на деца са постъпили в Администрацията на президента от началото на 17-ото издание на благотворителната кампания под патронажа на държавния глава „Българската Коледа“. Исканията са основно за диагностика, медикаментозна терапия, рехабилитация, медицински изделия и помощни средства.Приемането на заявления за подпомагане на деца от „Българската Коледа“ продължава през цялата година. Целогодишно се набират и дарения за инициативата. От стартирането на седемнадесетото издание на кампанията на 29 декември 2019 г. до настоящия момент получените средства чрез банкови преводи възлизат на 1 858 000 лева. Изпратените кратки съобщения и гласови обаждания са на стойност 544 000 лева. Така бюджетът, с който „Българската Коледа“ 2019/20 разполага, е 2 400 000 лв.Кампанията, която ще продължи през цялата 2020 година, е под наслов „Да дарим бъдеще на болните деца“, а целите – подпомагане на нуждаещи се от лечение и рехабилитация деца, и осигуряване на съвременна високотехнологична апаратура за диагностика, лечение и рехабилитация.Редът за кандидатстване за подпомагане е публикуван на сайта на кампанията  Постъпилите заявления за подпомагане се разглеждат от Комисията и Експертния съвет  към инициативата. За формиране на становище по всяко заявление се използва предоставената от заявителите информация.Дарителската банкова сметка и номерата за телекомуникационната услуга са посочени на интернет страницата на инициативата . ", "date": "2020.02.01", "title": "Общо 215 деца са подали заявления да получат подкрепа от 17-ото издание на „Българската Коледа“"}
{"url": "https://www.novinite.bg/articles/185309/Zapochna-izgrajdaneto-na-vodoprovoda-za-Pernik", "text": "Ако се окаже, че времето е с нас и природата е по-благосклонна, и пролетта е малко по-влажна, в края на пролетта може вече да говорим за различна картина в Перник. Това каза кметът на бедствия град Станислав Владимиров, цитиран от БГНЕС.Тази сутрин започнаха строителните дейности и изкопните работи по изграждане на водопровода от село Мало Бучино до Перник, по който градът да получи вода.Министърът на икономиката Емил Караниколов се извини на всички, които ще имат неудобство следващите около 40 дни. „Имаме бюджет от 27 039 000 лв. с ДДС, който е за изпълнение на тази дейност тук както и за изпълнение на още две дейности”, каза Караниколов. „За този проект специално имаме непредвидени дейности около 1 900 000 с ДДС, които вероятно ще възстановим, от сега го казвам, толкова са предвидени по проекта”, каза министърът. Той обясни, че във всеки един проект има непредвидени дейности. „Аз затова казвам точната стойност отсега, да я знаете 1,9 млн. с ДДС. В случай, че има нещо, ще ви уведомявам, проектът ще бъде качен в понеделник на страницата на МИ”, обърна се Караниколов към медиите.„Тук сме, тръбите идват”, заяви още министърът. Общо 130 камиона се очакват, има график между 23 дни и 25 дни да е поръчката. Започваме строителство, има машини, има техника и съм сигурен, че в един срок до 40 дни ще се справим”, посочи Караниколов и добави, че ще се работи денонощно.Икономическият министър подчерта още, че за последните 4 дни няма загуби в язовир „Студена”. Но там продължават да си остава около 111 см до мъртвия обем.„Язовирът не спада, в момента притокът е добър”, каза от своя страна кметът на Перник Владимиров и изрази надежда с новоизграждащия се водопровод, че ще бъде подпомогнато за неговото захранване.„В момента, в който се изгради това съдържание и почнем да подаваме по него вода към Перник, спираме водоподаването от язовир „Студена” и той ще започне по възможно най-бързия начин да се пълни. В момента, в който достигнем обем, който ще ни даде по-дългосрочна перспектива, че няма да има риск пак отново да изпаднем в такава криза, водният режим ще бъде първо намален и след това отменен”, каза кметът.За това какви са оптимистичните срокове, Владимиров посочи, че все пак зависим от природата. „Тук ще подаваме 300 л в секунда. 300 л в сек няма да взимаме вече от яз. „Студена”, така че той ще започне с по-бързи темпове да се пълни. В момента, в който достигнем над 10 млн. кубика, ще имаме по-дългосрочна перспектива”, заяви градоначалникът. ", "date": "2020.02.01", "title": "Започна изграждането на водопровода за Перник"}
{"url": "https://www.novinite.bg/articles/185297/Hvanaha-bandata-obrala-nyakolko-benzinostancii", "text": "Задържана е престъпната група, извършвала въоръжени грабежи на бензиностанции в последните седмици, научи БНР. Това е станало в рамките на специализирана операция на полицията и прокуратурата срещу битовата престъпност.Акцията се провежда в столичния квартал „Христо Ботев“. Тя е във връзка с мерките, разпоредени от главния прокурор за проверки на лица с две и повече висящи дела.По-късно ще бъде дадена допълнителна информация.", "date": "2020.02.01", "title": "Хванаха бандата, обрала няколко бензиностанции"}
{"url": "https://www.novinite.bg/articles/185301/Partiya-MIR-i-nejni-privarjenici-zapochvat-bezsrochen-protest-za-mashinno-glasuvane", "text": "Граждани, организирани от партия МИР, се събраха пред Министерския съвет с искане да бъде незабавно въведено машинно гласуване. Според демонстрантите това е единствената гаранция за провеждането на честни избори, съобщава БНР.Протестът е обявен като безсрочен.Събралите се призоваха правителството до пет дни да бъде обявена обществената поръчка за машини за всички избирателни секции.Ако това не стане, ще бъде организират палатков лагер пред Министерския съвет.В Изборния кодекс е заложено въвеждането на машинното гласуване. Затова протестиращите настояват управляващите да спазват закона.Лидерът на партия МИР Симеон Славчев каза, че „ако няма реакция от правителството, пред Министерски съвет ще бъде инсталиран палатков лагер, докато министър-председателят Бойко Борисов не спази закона“.Пред два дни се проведе поредното съдебно заседание по дело, заведено от бившите депутати Петър Славов, Мартин Димитров и Методи Андреев срещу ЦИК. Според тях година преди редовните парламентарни избори нищо реално не е свършено, за да спази Изборния кодекс за въвеждане на машинно гласуване.През януари, на среща за промени в изборното законодателство, президентът Румен Радев отново настоя за машинно гласуване и призова процедурата да започне още сега.Всички партии в парламента вече обявиха, че ще участват в работна група, в която ще обсъждат промени в Изборния кодекс.", "date": "2020.02.01", "title": "Партия МИР и нейни привърженици започват безсрочен протест за машинно гласуване"}
{"url": "https://www.novinite.bg/articles/185288/70-godishen-zagina-udaren-ot-vlak-predpolaga-se-samoubijstvo", "text": "Влак по линията София-Петрич блъсна и уби човек. Инцидентът е станал между гарите Кресна и Струмяни малко преди девет часа снощи. По непотвърдена информация загиналият е мъж, на около 70-сет години, предаде БНТ. Според служители на БДЖ най-вероятно става дума за самоубийство.В района на инцидента влакът се е движил със скорост 80-90 км в час и е нямало как да бъде спрян.Двамата машинисти са отведени за разпит в полицията в Сандански, взети са им кръвни проби за наличие на алкохол в кръвта.Във влака е имало малко пътници и няма други пострадали. Движението по линията беше спряно. Днес вече се извършва по разписание. ", "date": "2020.02.01", "title": "70-годишен загина ударен от влак, предполага се самоубийство"}
{"url": "https://www.novinite.bg/articles/185295/Borisov-privikva-trima-ministri-zaradi-2019-nCoV", "text": "Министър-председателят Бойко Борисов ще проведе съвещание във връзка с мерките за ограничаване и разпространение на коронавируса в България днес. На нея ще присъстват вицепремиерът и министър на външните работи Екатерина Захариева, министърът на здравеопазването Кирил Ананиев и министърът на вътрешните работи Младен Маринов.", "date": "2020.02.01", "title": "Борисов привиква трима министри заради 2019-nCoV"}
{"url": "https://www.novinite.bg/articles/185302/Gazova-butilka-gramna-v-Dupnica-postrada-maj", "text": "Взрив на газова бутилка предизвика пожар в къща в Дупница, съобщи говорителят на полицията в Кюстендил Катя Табачка, цитирана от Нова ТВ. Пострадал е мъж, за преглед в лечебно заведение са откарани жена и дете.Инцидентът е станал тази сутрин на ул. \"Македония\" в града. Взривът е станал на първия етаж на къща и е избил стъклата на прозорците. Експлозията и последвалия пожар са нанесли значителни щети на първия етаж на къщата, щети са нанесени и на втория етаж от нея.Причините за взрива на газовата бутилка предстои да бъдат изяснени, но най-вероятните са техническа неизправност или неправилна експлоатация.", "date": "2020.02.01", "title": "Газова бутилка гръмна в Дупница, пострада мъж"}
