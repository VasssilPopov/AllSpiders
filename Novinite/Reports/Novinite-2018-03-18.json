{"url": "http://www.novinite.bg/articles/157744/Jena-postrada-pri-vzriv-na-gazova-butilka", "text": "Жена е пострадала при взрив на газова бутилка в апартамент в кв. „Западен парк“. Това съобщиха от МВР. Около 11.00 часа бил получен сигналът за гръмнала газова бутилка на остъклена тераса на апартамент в кв. „Западен парк“. На място веднага са изпратени екипи от пожарникари и спасители. По първоначални данни от взрива е пострадала жена, която е откарана в болница.Няма нанесени поражения по съседни апартаменти в сградата. Експерти ще установяват причините за възникналия инцидент. ", "date": "2018.03.18", "title": "Жена пострада при взрив на газова бутилка"}
{"url": "http://www.novinite.bg/articles/157749/Vzimat-vtori-probi-ot-vodata-v-selo-Kazanka", "text": "Нови проби от двата водоизточника на старозагорското село Казанка ще бъдат взети и изпратени за нови изследвания в Националния център по радиобиология. Дотогава остава в сила забраната за пиене и готвене с водата в селото, която се оказа, че съдържа естествен уран над нормата. В селото живеят около 80 души.Ето и предположенията на жителите и кмета на селото как уранът може да е достигнал до питейната вода.„Само казаха може да се къпе и да се пере с тая вода, за друго не ставала. Просто не знам от какво дойде този уран”, казва Тинка, която живее в село Казанка.„Смятам, че е от военните. Нямам друго обяснение. Дано да не съм права, ама няма от къде другаде да дойде този уран. Водоемите ни са под военните, там наклонът е голям и смятам, че е влязла подпочвена вода от полигона и е влязла във водоема. Аз така си го обяснявам, но доколко е вярно, не зная”, казва Елка Михайлова, кметски наместник.", "date": "2018.03.18", "title": "Взимат втори проби от водата в село Казанка"}
{"url": "http://www.novinite.bg/articles/157732/Stopanite-na-Kremal-Elcin-Putin-Medvedev", "text": "На 18 март руснаците за седми път избират държавен глава.След разпадането на Съветския съюз в края на 1991 г. Русия има трима президенти. Това са Борис Елцин, Владимир Путин и Дмитрий Медведев.  Той е първият демократично избран държавен глава на Русия. В резултат на провелите се на 12 юни 1991 г. избори Елцин е избран за президент на Руската съветска федеративна социалистическа република, която по онова време е една от 15 съюзни републики в СССР. За него гласуват 57% от избирателите, побеждава петима кандидати. Два месеца по-късно е изправен пред първото си голямо изпитание – опитът за преврат срещу Михаил Горбачов. Елцин печели доверието на гражданите заради смелите си действия по време на августовските събития на 1991 г., където той е заедно с тях на барикадите по улиците на Москва, коментира БГНЕС. След оттеглянето на Михаил Горбачов и разпадането на Съюза през декември същата година, Елцин запазва поста си вече като държавен глава на Руската федерация.По време на неговото управление започват икономическите реформи в Русия, трансформиращи страната от планова социалистическа икономика в пазарна. Прилага се шоковата терапия, либерализират се цените и се извършва приватизация. В резултат на тази политика благата в Русия се концентрират в малка група от облагодетелствани, наричана олигарси. Мнозинството от руски граждани обаче е губещо и е обречено на бедност, сочи анализът на агенцията.Елцин е преизбран за президент през 1996 г., побеждавайки лидера на КПРФ Генадий Зюганов. През втория си мандат той е загубил своята сила и страда от различни болести, в държавата процъфтява корупцията и организираната престъпност. Икономическата ситуация в Русия продължава да се влошава, стига се до обявяване на дефолт през август 1998 г. Елцин се оттегля изненадващо от своя пост на 31 декември 1999 г. в полза на министър-председателя Владимир Путин.Елцин има добри отношение с първия демократично избран президент на България Желю Желев, който му оказва силна морална подкрепа през август 1991 г. На следващата година по време на визитата си в България Желев убеждава Елцин да признае независимостта на Република Македония под нейното конституционно име, което е голям успех на българската дипломация. Владимир Путин е вторият президент на Русия и вторият най-дълго управлявал руски държавник за последните 100 години след Октомврийската революция /1917 г./. От 2000 до 2008 г. той има два последователни четиригодишни мандата. Първите му години в Кремъл съвпадат с благоприятната икономическа конюнктура и високите цени на суровините, на първо място петрол и природен газ. Това му позволява да води успешна икономическа политика, да плати дълговете на страната и да натрупа един от най-големите златно-валутни резерви в Европа.Въпреки икономическия подем и стабилизацията на Русия Путин е обвиняван в авторитаризъм и отстъпление от принципите на демократичната държава, в налагането на цензура и ограничаването на свободата на словото, в изграждането на система, която ще получи названието „суверенна демокрация“, предава БГНЕС.По времето на Путин българо-руските отношения ще се активизират след десетилетието на застой през 90-те години. Русия ще предложи на България да участва в три големи енергийни проекта – газопровода „Южен поток“, петролопровода Бургас-Александруполис и АЕЦ „Белене“. Договорите за тях се подписват по време на визитата на Путин през януари 2008 г. в София. На нея той за пръв път ще представи в чужбина и своя наследник Дмитрий Медведев. Той единственият президент на Русия, който не се кандидатира за втори мандат. Медведев влиза в Кремъл в изключително благоприятна обстановка, макар че над страната се появяват вече първите сенки заради избухналата световна икономическа криза през 2008 г. и усложняването на международната обстановка. Путин се спира на Медведев за наследник не на последно място и заради неговите либерални възгледи, като знак на реверанс към Запада.Още в първите месеци на мандата на новоизбрания държавен глава отношенията на Руския със Запада са поставени на изпитание.През август 2008 г. избухва краткотрайна война между Русия и Грузия за Абхазия и Южна Осетия. В резултат на нея Москва успява да откъсне тези два анклава, но по време на конфликта с ясно око се виждат големите проблеми на руската армия. Русия е подтикната да проведе военни реформи свързани с имената на министрите Анатолий Сердюков и Сергей Шойгу, които дават резултат по време на следващия сблъсък с Украйна през 2014 г. Конфликтът с Грузия хвърля съмнения, доколко Медведев е самостоятелен играч, защото инициативата е в ръцете на Владимир Путин, който е премиер, припомня агенцията.Най-големият успех на Медведев е рестартирането на отношенията със САЩ, където на власт е избран нов президент – Барак Обама. Двамата подписват Договора за СНВ-3, който съкращава допълнително ядрените арсенали на двете суперсили. Споразумението става възможно и заради отказа на новата американска администрация да размести елементи на ПРО на територията на Полша и Чехия.Във вътрешен план Медведев става инициатор на изграждането на голям технологичен парк в Сколково, който трябва да приюти руските високотехнологични компании. За пример е взета Силициевата долина в Калифорния, която Медведев посещава по време на една от визитите си в САЩ.В отношенията с България продължават преговорите по трите големи енергийни проекти с новото правителство на премиера Бойко Борисов. През ноември 2010 г. страната ни е посетена от премиера Путин. Като по време на визитата Русия изразява готовност да даде твърде цена на АЕЦ „Белене“ и да намери чуждестранни инвеститори. В крайна сметка постепенно един по един пропадат трите българо-руски проекта. Първи е спрян петролопроводът Бургас-Александруполис, а през пролетта на 2012 г. и АЕЦ „Белене“, за който руската страна завежда дело срещу НЕК и го печели през 2016 г., осъждайки ни да платим около 600 милиона евро.През втората половина на 2011 г. става ясно, че Путин ще се завърне в Кремъл. Това предизвиква острото недоволство на Запада, който предпочита да разговаря със смятания за либерален Медведев, вместо с твърдия Путин, пише БГНЕС. В Москва също има няколко граждански протеста, но те по никакъв начин не могат да попречат на завръщането на Путин, който е преизбран с внушителните 63% през пролетта на 2012 г. Третият мандат на Путин, който вече е шестгодишен, е белязан от присъединяването на Крим през март 2014 г. и участието на Русия в конфликта в Източна Украйна, налагането на западни санкции и ответните руски контрасанкции, политическата изолация на Русия от Европейския съюз и Северна Америка, руската намеса във войната в Сирия, продължителната рецесия и спада на цените на петрола.Присъединяването на Крим е кулминацията в управлението на Владимир Путин. Неговият рейтинг достига рекордните над 80% одобрение. В същото време това е началото на силно противопоставяне със Запада, което не е завършило. Страната плаща висока цена – девалвация на рублата, понижаване на жизнения стандарт на обикновения руснак, налагането на санкции, което силно засяга самочувствието на Русия, претендираща за ролята на една от водещите световни сили наред със САЩ и Китай, коментира агенцията.И макар руската икономика да е 11-та по големина в света и да се завръща към траекторията на растежа през 2017 г. благодарение на стабилните цени на петрола, Москва е изправена пред сериозни проблеми свързани с модернизацията. На първо място това е въпросът за намаляването на ролята на държавата в икономиката, която непрестанно нараства през последните 18 години, през които Путин доминира властта в Русия.", "date": "2018.03.18", "title": "Стопаните на Кремъл: Елцин, Путин, Медведев"}
{"url": "http://www.novinite.bg/articles/157733/Vladimir-Putin-pusna-byuletinata-si", "text": "Действащият руски президент Владимир Путин пусна бюлетината си в избирателния участък в Руската академия на науките, информира БГНЕС.Путин гласува не за първи път в това избирателно бюро, където е пуснал бюлетината си и на изборите на 4 март 2012 г., припомня ТАСС.Медиите отбелязват, че не е имало засилване на мерките за сигурност заради появата на руския президент и достъпът на желаещите да упражнят правото си на глас не било ограничено. ", "date": "2018.03.18", "title": "Владимир Путин пусна бюлетината си"}
{"url": "http://www.novinite.bg/articles/157736/V-Albaniya-zadarjaha-balgari-poradi-falshificirane-na-pasporti-i-lichni-karti", "text": "След продължително международно полицейско разследване са разкрити 7 престъпни структури, които са действали в 10 държави. Те са помагали на албанци нелегално да влизат в Европейския съюз с фалшиви паспорти и лични карти\". Това съобщи директорът на албанската полиция Арди Велиу, цитиран от БГНЕС. Той поясни, че всеки един от получилите фалшиви документи е заплащал между 9750 и 30 000 долара.\"До момента по този начин в САЩ, Канада и Великобритания са пристигнали около 1000 албанци. При акцията са арестувани двама български граждани. Общо броят на арестуваните е 39. Силите на реда издирват още 12 души\", уточни Велиу.Директорът на албанската полиция съобщи, че при акцията са задържани компютри, мобилни телефони, автомобили, пари, оръжие и много документи.", "date": "2018.03.18", "title": "В Албания задържаха българи поради фалшифициране на паспорти и лични карти"}
{"url": "http://www.novinite.bg/articles/157737/Makkejb-vodel-zapiski-za-sreshtite-si-s-Tramp-i-gi-predal-na-razsledvashti", "text": "Уволненият заместник-директор на ФБР Андрю Маккейб си е водел бележки, в които е описвал в детайли срещите си с президента. Той ги е предал на офиса на специалния прокурор Робърт Мълър, който разследва предполагаемата руска намеса в американските избори и евентуални връзки на предизборния екип на Доналд Тръмп с Русия, предаде Асошиейтед прес.В записките на Маккейб имало освен детайли за неговите срещи с президента и равносметка на различни разговори, които той е имал и с Джеймс Коми, отстранения шеф на ФБР, казва запознат източник. Точното съдържание на записките на Маккейб не е известно. Но те могат да помогнат за потвърждаването на твърдението на Маккейб, че той е бил несправедливо злепоставен от Белия дом, за който той казва, че е обявил \"война\" на ФБР и на разследването на Мълър. Смята се, че в записките има детайли относно срещи между представители на администрацията на Тръмп и ФБР, които биха заинтересували Мълър.Маккейб бе уволнен от министъра на правосъдието и главен прокурор Джеф Сешънс. Тръмп нарече това \"страхотен ден за демокрацията\" и каза, без да навлиза в детайли, че Маккейб е знаел за всички лъжи и за корупцията, ставащи по високите етажи на ФБР.Сешънс каза, че е взел решението за уволнението на Маккейб по препоръка на дисциплинарния орган на ФБР и въз основа на доклад на главния инспектор, според който Маккейб е разрешил изтичането на информация на медиите и не е бил откровен, дори под клетва, пред контролния орган относно разследването за имейлите на Хилари Клинтън", "date": "2018.03.18", "title": "Маккейб водел записки за срещите си с Тръмп и ги предал на разследващи"}
{"url": "http://www.novinite.bg/articles/157748/Predi-vechnoto-derbi-dva-potrosheni-avtobusa-dvama-zadarjani", "text": "Двама души са задържани след инцидент на пътя в района на Ябланица около 10.30 часа, съобщават от пресцентъра на МВР. Пътуващи с два автобуса и два автомобила фенове на единия от отборите, които ще участват в днешното дерби Левски-ЦСКА, са засекли автобус и кола, в които били привърженици на другия отбор. Маскирани излезли от двата автомобила и с бухалки започнали да трошат стъклата на превозните средства на опонентите си. От инцидента няма пострадали, има нанесени материални щети. Хората са потърсили помощ в РУ-Ябланица. В района на Тетевен е засечен единият от автомобилите и са задържани двамата мъже, пътуващи в него. Предприети са действия за задържането на останалите участници в инцидента. По-рано бе съобщено, че автобусът на фен клуба на „Левски“ в Панагюрище е бил засечен от десетина коли в района на Вакарел на автомагистрала „Тракия“ и изпотрошен с камъни. Томи Наплатанов, пътник с автобуса, обясни пред Фокус, че от автомобилите са излезли около 30-40 души, които са хвърляли камъни по автобуса и са изпочупили стъклата. „В автобуса има и деца, като по чудо няма пострадали“, коментира Наплатанов.Предприети са действия за установяването на извършителите, както и на всички обстоятелства около случая с потрошения с камъни автобус на АМ „Тракия“, съобщават от МВР.", "date": "2018.03.18", "title": "Преди вечното дерби: два потрошени автобуса, двама задържани"}
{"url": "http://www.novinite.bg/articles/157738/Boris-Djonsan-Nie-imame-priyateli-po-celiya-svyat-a-Putin-nyama", "text": "Руският отговор на британските мерки, взети заради отравянето на Сергей Скрипал и дъщеря му, е безполезен. Това заяви в статия във в. \"Сън\" британският външен министърБорис Джонсън, предаде ДПА.\"Тези безполезни мерки само ще накажат обикновените руснаци, като ги лишат от безобидни възможности да научат английски език и да кандидатстват за британски визи\", казва Джонсън.\"Днес Русия стои сама и е изолирана. Този факт илюстрира най-подчертаната разлика между Великобритания и руския президент Владимир Путин - ние имаме приятели по целия свят, а Путин няма\", допълни Джонсън.В отговор на британските мерки Русия вчера обяви, че гони 23 британски депутати, закрива консулството си в Санкт Петербург и преустановява работата на Британския съвет.В началото на март бившият руски разузнавач Сергей Скрипал и дъщеря му бяха отровени с невропаралитично вещество пред търговски център в английски град Солсбъри. Двамата са в болница в критично състояние. Британското разследване стигна до заключението, че веществото е разработваното в СССР \"Новичок\". Премиерът на Великобритания Тереза Мей и външният министър Борис Джонсън посочиха Русия и президента Владимир Путни като \"много вероятно\" отговорни за химическата атака срещу Скрипал. Москва категорично отрича да има нещо общо със случая. Говорителят на руското Министерство на външните работи Мария Захарова заяви, че чрез случая Скрипал Западът се опитва да отвлече вниманието от действията си в Ирак и Сирия.", "date": "2018.03.18", "title": "Борис Джонсън: Ние имаме приятели по целия свят, а Путин няма"}
{"url": "http://www.novinite.bg/articles/157745/Turciya-prevze-sirijskiya-grad-Afrin", "text": "Реджеп Ердоган обяви, че сирийският град Африн е превзет. Според президента на Турция техните части контролират центъра на града изцяло, а над кметството се вее турско знаме. Африн е целта на мащабна военна кампания, която предизвика протести по целия свят. Сирия беше против влизането на турски войски на нейна територия, а отряди на кюрдите, срещу които се води операцията, често са използвани от американците в борбата с ИДИЛ. Според кюрдската управа на града 150 000 души са избягали от боевете в последните дни. Стотици цивилни загинаха, а хиляди са без дом. Вчера в Германия имаше многохиляден протест срещу турската офанзива. ", "date": "2018.03.18", "title": "Турция превзе сирийския град Африн"}
{"url": "http://www.novinite.bg/articles/157752/Izmamnici-se-pravyat-na-blagorodnici-ot-Monako", "text": "Измамници се представяли за видни личности в Монако, включително крал Алберт II, за да получават пари от жертви с високи доходи, предаде БГНЕС.Измамниците използвали онлайн платформи за съобщения, включително WhatsApp, за да се свържат с техните мишени.Правителството на Монако излезе с изявление, потвърждаващо измамите, но не уточни, че и принцът е бил използван като „лице“ на мошениците.Известен френски журналист съобщи на местните медии, че фалшивият принц се е свързал с него по време на видео разговор. Мишел Кота заяви пред вестник \"Монако-Матен\", че един човек, наподобяващ принц Алберт II, се свързал с нея през септември чрез WhatsApp и поискал пари, за да бъде освободен журналист, отвлечен от ислямистка група.Няколко бизнес лидери също казват, че са били взети на прицел от \"организирана престъпна група\" в продължение на няколко седмици, съобщава вестникът.„В някои случаи документите на официални бланки с подписи, като че ли подписани от служители, са били използвани за заблуждаване на жертвите, както и обаждания, показващи на приемащия апарат номера на таблото на тези организации \", заяви правителството в изявление, цитирано от вестник „Уест Франс“.Целта на тези ужилвания е паричните преводи да се извършват по сметки в чуждестранни банки, особено в Азия.Правителството на Монако описва измамата като \"разработена в детайли\", насочена към \"лидерите на обществото или отговорни хора\".Полицията в княжество започна разследване и призова хората да бъдат предпазливи и скептични при всякак опити за контакти с такива лица.Албер управлява Монако от смъртта на баща си, крал Рение през 2005 г. Майка му е холивудска звезда, превърнала се в принцеса Грейс Кели. Неговото състояние се оценява на около 2 млрд. евро.", "date": "2018.03.18", "title": "Измамници се правят на благородници от Монако"}
{"url": "http://www.novinite.bg/articles/157728/Preduprejdavat-za-valeji-i-vyatar-v-stranata", "text": "Днес през страната ще премине средиземноморски циклон и свързания с него студен атмосферен фронт и времето ще е много динамично. Ще преобладава облачно време и още в сутрешните часове в Западна България ще започнат валежи от дъжд, които през деня ще обхванат страната.Оранжев код за валежи и силен вятър е обявен за цялата страна за 18 март, неделя, показва справка в сайта на Националния институт по метеорология и хидрология към БАН. Валежите в страната ще са от дъжд, като в североизточните райони след обяд с понижение на температурите дъждът ще премине в сняг и там са възможни поледици. По линията на преминаващия студен фронт валежите временно ще са интензивни, на места значителни по количество. Ще има гръмотевична дейност, възможни са и градушки. След пладне в югозападните райони валежите ще спрат и за кратко облачността ще се разкъса.През деня в цялата страната югозападният вятър ще се смени с умерен и временно силен северозападен, в Източна България – североизточен. С нахлуването на студен въздух от север ще започне и бързо понижение на температурите, чувствително в Северна България,особено в североизточните райони, където след обяд дъждът ще премине в сняг и там са възможни поледици.Сутрешните часове температурите ще бъдат все още високи – между 9 градуса и 14 градуса, в североизточните райони по-ниски, а към 14 часа - в широк интервал от 0 градуса в североизточните до 20 градуса в югоизточните райони, където през по-голямата част от деня все още ще духа югозападен вятър.Над планините ще е облачно, с валежи и намалена видимост. На места валежите ще са интензивни, придружени с гръмотевици. Ще духа силен и бурен югозападен вятър, който в ниските части ще се ориентира от северозапад. Максималната температура на височина 1200 метра ще е около 7 градуса, на 2000 метра - около 2 градуса, но през деня ще се понижават. Над Черноморието ще е облачно, след обяд с валежи от дъжд, на места интензивни. Възможни са гръмотевици. Преди обяд по южното крайбрежие ще духа силен югозападен вятър, а по северното – североизточен. След обяд вятърът и по южното крайбрежие ще се ориентира от североизток и ще се усили. От североизток ще нахлува студен въздух и температурите ще се понижават, бързо и чувствително по северното крайбрежие, където до вечерта дъждът ще примесва със сняг. Около обяд температурите ще бъдат в широки граници от 6 до 20 градуса, но още ще се понижават и вечерта по северното крайбрежие вече ще са 0-2°. Температурата на морската вода е 7-8°. Вълнението на морето ще бъде 3-4 бала.", "date": "2018.03.18", "title": "Предупреждават за валежи и вятър в страната"}
{"url": "http://www.novinite.bg/articles/157739/Nablyudateli-ot-20-darjavi-sledyat-vota-v-Krim", "text": "Наблюдатели от 20 държави, сред които Великобритания, САЩ и Украйна пристигнаха в Крим за изборите на президент на Русия, които се провеждат на полуострова за първи път след анексирането му през 2014 г., информира БГНЕС. „Изборите в Крим ще бъдат наблюдавани от 43 международни наблюдатели от 20 държави“, съобщи пред медиите председателя на изборната комисия на региона Михаил Малишев. Освен тях вота ще бъде следен от 3600 обществени наблюдатели. Процесът на гласуване ще бъде отразяван не само от руски, но и от френски и шведски медии.Право на глас на полуострова имат около 1,5 млн. души.На 11 март 2014 г. върховният съвет на Крим и севастополският градски съвет на фона на политическата криза и смяната на държавна принадлежност излязоха с декларация за независимостта на автономната Република Крим и град Севастопол. На 16 март пък беше проведен референдум, на който се явиха близо 4/5 от имащите право на глас гласуваха, 96,77% от които гласуваха за присъединяването към Русия. И на 18 март беше подписан договорът за приемането на новите структури в състава на Руската федерация.", "date": "2018.03.18", "title": "Наблюдатели от 20 държави следят вота в Крим"}
{"url": "http://www.novinite.bg/articles/157750/Bez-balgarski-praskovi-tazi-godina", "text": "Реколтата от праскови в Сливенско е под въпрос. Заради големите температурни разлики в последните седмици овошките измръзнаха. Над 70% са засегнатите дървета. Долината на прасковите тази година ще остане без праскови. В Сливенско не са виждали подобно поголовно измръзване на овошките повече 30 години.„Поражението е 100%. Да не кажа и да се вади градината догодина. Листът вече почва да се развива, подава се отдолу, обаче на плодната пъпка е спряло развитието, измръзнала е. Тази година нулева година. Поне разходите да избием, но и разходите няма да избием”,оплаква се Васил Василев, земеделски производител.Загубите за стопаните са за стотици хиляди левове.„Ако държавата помогне някой лев, помогне. Ако ли не, банките, кредити и така нататък”,казва Иван Митев, земеделски производител.Земеделците не могат да разчитат и на застраховка на продукцията си.„По това време на годината, застрахователните компании не сключват застраховки. Те тръгват чак от май месец”, обяснява Йордан Стойков, земеделски производител.Производителите очакват оценка на щетите от комисия към Областната земеделска служба.„Въз основа на тези данни, които ще получат от министерството, се надяваме да получим някаква държавна помощ”, казва Коста Петров, председател на Сдружение „Българска праскова”.В област Сливен се отглеждат над 20 000 декара с праскови. Тази година обаче ще се разчита на внос.", "date": "2018.03.18", "title": "Без български праскови тази година"}
{"url": "http://www.novinite.bg/articles/157729/Blizo-50-signala-za-padnali-kloni-i-darveta-v-stolicata-za-chasove", "text": "Екипи на Столична община са реагирали на близо 50 сигнала за паднали клони и дървета, както за  паднали ламарини от 23 обекта и части от четири билборда. През системата 112 са получени близо 100 сигнала от вчера следобед до тази сутрин, съобщават от общината.Екипите на аварийна помощ и пожарната са работили през цялата нощ и дейността по почистване и обезопасяване продължава. Отстранени са опасни клони на ул. „Българска морава“, паднали клони на ул.”Искър” върху контактно-кабелната мрежа.Градският транспорт се движи навсякъде. Временно бе скъсен маршрутът на трамваите 20 и 23, като те се движеха до спирка „Гео Милев”, а в участъка от „Гео Милев” до Гара Искър и до \"Дружба 2” бяха осигурени автобуси за обслужване на пътниците. Аварийните екипи са отстранили паднало върху мрежата дърво на ул.”Искърско шосе”. Малко след 8.00 часа трамваите по двете линии отново се движеха редовно по цялото трасе.Дежурните екипи на дирекция „Аварийна помощ и превенция“ към Столична община са извършили обходи на територията на Столична община и са огледали състоянието на реките и водните обекти.Прогнозата за времето е за продължаване на вятъра умерен до силен, като се очакват валежи от дъжд, временно интензивни и придружени с гръмотевици. Властите напомнят на хората да бъдат внимателни при придвижването си на открито в неделния ден.", "date": "2018.03.18", "title": "Близо 50 сигнала за паднали клони и дървета в столицата за часове"}
{"url": "http://www.novinite.bg/articles/157734/538-sedmoklasnici-se-boryat-za-myasto-v-Amerikanskiya-kolej", "text": "538 седмокласници ще се борят за място в Американския колеж в София на изпит днес.От 294-те момичета и 244-те момчета ще бъдат приети 180 ученици - според резултата, независимо от техния пол. Те са с 20 повече от миналата година.Изпитът се състои от пет части - есе, две математически части, логическа част и четене с разбиране. Тестът носи 80% от крайната оценка, а съчинението, темата за което не е свързана с материала от училище - останалите 20%. Кандидатите разполагат с 30 минути за съчинението.Четирите раздела на теста могат да включват математически, езикови и логически задачи. Времето за работа върху всеки от тях е 25 минути. Форматът на въпросите може да изисква от кандидата или да впише отговора сам, или да го избере от няколко изброени варианта. Отговорите се нанасят в отделен формуляр.Основните критерии при оценяването са обединени в две групи: реторични способности (умения за формулиране на теза и за създаване на цялостен текст, оригиналност на подхода към поставената тема) и езикова култура (правопис, пунктуация, стил). Всеки компонент се оценява по точкова система, като максималният брой точки, който може да даде всеки проверител, е 20. Съчиненията се преглеждат от двама проверители и крайният резултат е сборът от техните оценки. При разлика от четири или повече точки, работата се проверява от арбитър.Таксата за 2018/2019 г. е 6350 евро - с 200 повече от тази година Предлагат се три пълни стипендии и финансова помощ - семействата, които не могат да си позволят да платят сумата, кандидатстват за намаляването ѝ, което може да варира от 5 до 95%.В Колежа могат да кандидатстват само ученици в седми клас с успех най-малко 5.00 от първия учебен срок. Те плащат такса за полагането на изпита в размер на 60 лева.", "date": "2018.03.18", "title": "538 седмокласници се борят за място в Американския колеж"}
{"url": "http://www.novinite.bg/articles/157735/Izpitite-za-priem-v-SU-zapochvat-s-literatura-i-fizika", "text": "Започват изпитите от първата кандидатстудентска сесия за прием в Софийския университет.Първите ще се проведат днес. Те са по български език и литература - от 9 ч., и по физика - с начален час 14. За литература са се записали 1547 кандидати, а за физика - 48.Изпитът по литература проверява и оценява уменията за: четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст, създаване на аргументативен тип текст (есе) в обем до 3 страници.Изпитът се състои от две части: тест с 50 въпроса (70 точки, 1/3 от точките са за въпросите по литература) и задача за изграждане на аргументативен тип текст по даден проблем - есе (30 точки). Максималният брой точки е 100.Създаването на текст е задължителен компонент от изпита, което означава, че без него не се присъждат точки независимо от броя верни отговори на теста.Продължителността на изпита е 4 часа.4 часа продължава и изпитът по физика, който започва в 14 ч. Той се състои от тест и една задача, която има за цел да провери умението на кандидатите да прилагат знанията си за решаване на конкретен физически проблем.Тестът е съставен от 20 въпроса, обхващащи всички дялове на физиката.Допуска се използването на калкулатори, но не и на електронни бележници, портативни компютри и калкулаторите към мобилните апарати.Идната неделя - 25.03. - са изпитите по математика II (от 9 ч.) и химия (14 ч.), на 1 април са изпитите по история на България и писменият по журналистика. Изпити ще има и на 15-и, и на 22 април. Тези по биология, география и събеседването за специалността \"Музикални медийни технологии и тонрежисура\" са насрочени за 15 април, а на 22-ри са: математика I; събеседване за специалността \"Изобразително изкуство\"; теология (устен); музикален инструмент или пеене; събеседване за специалността \"Графичен дизайн\".Докато текат изпитите, в Ректората и съответните факултети, където има изпити, няма да бъдат допускани външни лица. За тази неделя забраната се отнася до: Ректорат - до 14 ч.; Факултет по химия и фармация - до 14 ч., и Ректорат - Северно крило, четвърти етаж - до 19 ч.За явяване на изпит кандидатите плащат по 30 лв., съгласно приетите от Университета условия.Само в пет от 117-те специалности оценките от матури не могат да се използват за вход: регулираните \"Право\", \"Медицина\" и \"Фармация\", както и \"Журналистика\" и \"Връзки с обществеността\".", "date": "2018.03.18", "title": "Изпитите за прием в СУ започват с литература и физика"}
{"url": "http://www.novinite.bg/articles/157740/Atanas-Dalchev-se-padna-na-izpita-po-balgarski-ezik-i-literatura-v-SU", "text": "Над 1500 кандидат-студенти се явиха на изпита по български език и литература тази сутрин в Софийския университет \"Свети Климент Охридски\". Малко преди 9:00 часа темата беше изтеглена - цитат на Атанас Далчев - \"Приятно е да бъдеш възмутен: едновременно чувстваш другите виновни и съзнаваш собственото си превъзходство\". \r\n\r\n ", "date": "2018.03.18", "title": "Атанас Далчев се падна на изпита по български език и литература в СУ"}
{"url": "http://www.novinite.bg/articles/157730/Nad-800-uchastnici-vav-festivala-na-maskaradnite-igri", "text": "Над 800 участници събира Двадесетото юбилейно издание на Фестивала на маскарадните игри в Стара Загора. Колоритното множество от кукери, бабугери, арапи, васильовци и др. си дава среща на 18 март в 10.30 часа на площада пред Съдебната палата.За участие в един от най-колоритните и атрактивни фестивали пристигат общо 23 групи от цялата страна. Най-малките участници са от три детски градини от Стара Загора – „Българче“, „Светлина“ и „Загоре“, както и детско-юношески състав от Хисар. В игрите ще се включат още групи от областите Благоевград, Перник, София, Пазарджик, Пловдив, Шумен, Разград, Сливен, Ямбол, Бургас, Варна, Хасково и Стара Загора. Това съобщи основният организатор на Фестивала академик Крум Георгиев.Всеки от участниците в маскарадните игри ще представи типичен за родното си място обичай. Компетентно жури ще оценява изявите. Негов председател е доц. Ангел Янков, а членове: акад. Крум Георгиев, доц. Евгения Иванова, Юлия Славова и Кирил Кирчев.Групите ще се съберат пред Съдебната палата, откъдето ще влязат в Античния форум и ще дефилират по Античната улица.Според акад. Крум Георгиев едни от най-интересните участници са тези от село Отец Паисиево, които ще се появят с триметрови маски, тези от Оборище пък ще пристигнат с оригинално черешово топче, а калоферци идват с техен оригинален гайдарски оркестър. Ще има още много интересни участници, обещават организаторите.", "date": "2018.03.18", "title": "Над 800 участници във фестивала на маскарадните игри"}
{"url": "http://www.novinite.bg/articles/157741/Pojarnikari-i-spasiteli-reagirali-na-nad-100-signala-zaradi-silniya-vyatar", "text": "През изминалото денонощие пожарникари и спасители са участвали в общо 104 спасителни операции. Голяма част от тях са били свързани със сигнали за закъсали автомобили, паднали дървета, спасяване на животни, отстраняване на предмети, съдействие на граждани, отводнявания на административни и частни сгради.До 09.00 часа днес са получени сигнали за над 50 произшествия в страната, 20 от които са възникнали на територията на  София. Всички столични екипи на пожарната са насочени към адреси за отстраняване на паднали дървета, ламарини и мазилки. Няма пострадали хора.Метеорологичната обстановка през днешния ден остава изключително динамична. Издадено е  предупреждение от втора степен – оранжев код за цялата страната. Очакват се значителни валежи, силен вятър, рязко понижение на температурите и гръмотевици. Възможни са градушки. В североизточните райони, с нахлуването на студения въздух, дъждът ще премине в сняг, там се очакват и поледици.", "date": "2018.03.18", "title": "Пожарникари и спасители реагирали на над 100 сигнала заради силния вятър"}
{"url": "http://www.novinite.bg/articles/157751/Zatoplyane-ot-2-gradusa-v-svetoven-mashtab-moje-da-ostavi-5-miliona-dushi-bez-dom", "text": "Затопляне от два градуса Целзий на глобалната температура може да остави 5 милиона души в света без домове, предаде агенция ЮПИ.Рамковата конвенция на ООН по изменение на климата поставя две главни цели за предотвратяване на глобалното затопляне. Едната е държавите да не позволяват температурите да се покачат с повече от 2 градуса Целзий. Парижкото споразумение за климата постави още по-оптимистичен таргет - от 1,5 градуса до края на века. Оказва се, че разликата от 0,5 градуса никак не е маловажна.\r\n\r\n\r\n ", "date": "2018.03.18", "title": "Затопляне от 2 градуса в световен мащаб може да остави 5 милиона души без дом"}
{"url": "http://www.novinite.bg/articles/157746/Ekspert-Parijkoto-sporazumenie-shte-nakara-Yugoiztochna-Evropa-da-stroi-novi-yadreni-centrali", "text": "Увеличаването на енергоемките технологии на фона на ускореното прекратяване на използването на въглища означава, че до 10 години Югоизточна Европа може да почувства недостиг на енергийно производство. Това заяви Тим Йео, председател на New Nuclear Watch Europe, по време на провелата се в София конференция „Ролята на НПО при формиране на енергийна политика в ЮИЕ“, организирана от Института за енергиен мениджмънт с подкрепата на Министерство на енергетиката и в рамките на българското председателство на Съвета на Европейския съюз.Тим Йео представи основните изводи от анализ на New Nuclear Watch Institute (NNWI) – част от New Nuclear Watch Europe, който показва несигурния баланс на енергийните пазари в Югоизточна Европа. Авторите на изследването обръщат внимание на трудните и спешни политически предизвикателства, пред които е изправен регионът с оглед на предстоящите промени в общоевропейската енергийна политика.Според проучването, три неизбежни тенденции, които се развиват паралелно, ще нарушат съществуващия енергиен баланс в Югоизточна Европа, заплашвайки региона с недостиг на електроенергия. Сред тях са увеличаващата се подкрепа на европейско ниво за ускореното прекратяване на използването на въглища след Парижкото споразумение, нарастващият с бързи темпове брой електрически автомобили и повсеместното прилагане на енергоемки технологии за обработка на данни.На практика това означава, че електроснабдяването, което досега разчита на въглища и природен газ, ще намалее значително, докато търсенето в региона и в експортните пазари ще нарасне след повсеместното навлизане на електрическите автомобили и на енергоемките технологии като Blockchain и Internet of Things (IoT), подчерта Тим Йео. Законодателното въздействие от присъединяването към ЕС на страните кандидатки от Югоизточна Европа – което се отнася специално до политиката по климата и което все още не е достатъчно заложено в дългосрочната енергийна стратегия на правителствата на тези страни, ще превърне региона от традиционен износител на енергия в търсещ стабилни електродоставки. В този контекст, страните от региона трябва да заложат на строителството на нови базови безвъглеродни мощности, подчерта още Тим Йео. ", "date": "2018.03.18", "title": "Експерт: Парижкото споразумение ще накара Югоизточна Европа да строи нови ядрени централи"}
{"url": "http://www.novinite.bg/articles/157743/Uraganniyat-vyatar-nanese-mnogo-shteti-tazi-nosht-vav-Vraca", "text": "Ураганен вятър със скорост над 160 км в час премина тази нощ над Враца и нанесе множество щети. Най-големи са пораженията в квартал \"Кулата\", където има къщи, останали без покрив и повалени дървета. Хората в квартала са и без ток, заради скъсаните жици. Във Враца има потрошени коли, върху които са падали клони и дървета.Най-големи са пораженията по къщата на семейство Петрови. Сградата е останала без покрив, след като стихията вдигнала цялата конструкция и я захвърлила на улицата и в двора.Къщата, останала за покрив, е застрахована и стопаните ще чакат обезщетение. Съседите им обаче нямат застраховани и сега ще чакат помощ от общината. Казват, че след урагана веднага ще се застраховат.Пламен Гергов показва пораженията по двете си коли - едната е със счупено задно стъкло, а върху другата паднало дърво.В момента екипи на пожарната и електроснабдителното дружество отстраняват нанесените щети по инфраструктурата. Хората от пострадалите къщи пък бързат да поправят покривите си, защото дъждът може да съсипе покъщнината им. ", "date": "2018.03.18", "title": "Ураганният вятър нанесе много щети тази нощ във Враца"}
{"url": "http://www.novinite.bg/articles/157747/Maj-e-s-opasnost-za-jivota-sled-katastrofa", "text": "30-годишен мъж от Троян пострада тежко при пътен инцидент край Велико Търново, съобщиха от Областната дирекция на МВР във Велико Търново. Произшествието е станало около 06.40 часа тази сутрин. По първоначална информация автомобил \"Фолксваген Голф\", управляван от 30-годишен мъж от град Троян, движейки се в посока към Велико Търново, малко след разклона за село Балван, е напуснал пътното плато и се е преобърнал канавка. В резултат на това е пострадал водачът. Той е откаран във великотърновската болница с множество травми и с опасност за живота. Причините за инцидента се изясняват. По случая е започнато досъдебно производство.", "date": "2018.03.18", "title": "Мъж е с опасност за живота след катастрофа"}
{"url": "http://www.novinite.bg/articles/157742/Ruskite-grajdani-u-nas-mogat-da-glasuvat-na-4-mesta", "text": "Руските граждани в България могат да гласуват на 4 места у нас. Избирателната активност е висока. В секцията в Руското посолство в София до 11:00 часа са гласували над 400 души.", "date": "2018.03.18", "title": "Руските граждани у нас могат да гласуват на 4 места"}
{"url": "http://www.novinite.bg/articles/157731/MVnR-Vazmojno-e-oshte-poleti-ot-Hijtrou-da-badat-otmeneni-zaradi-snega", "text": "Във връзка с влошената метеорологична обстановка в Лондон и силния снеговалеж, който се очаква да продължи и през следващите 24 часа, летищните власти не изключват възможносттаза отмяна или отлагане на полетите, излитащи или кацащи от и на летище „Хийтроу“, информира посолството ни в Лондон. Към този момент има 70 отменени полета, основно за северната част на страната, Париж, Милано, Ница и др. В тази връзка, Министерството на външните работи препоръчва на  българските граждани да проверяват актуалната информация за статута на техните полети на интернет страницата на съответната авиокомпания. При необходимост, българските граждани могат да се обръщат за съдействие към посолството ни в Лондон на следните телефони: + 442075813144 и + 442075849400Денонощен телефон за съдействие на български граждани в чужбина на дирекция „Ситуационен център”: +359-2-948-2404; +359-2-971-3856Телефон за неспешна информация за граждани в приемната на МВнР: ‪+359-2-948-2018; +359-2-971-1054", "date": "2018.03.18", "title": "МВнР: Възможно е още полети от \"Хийтроу\" да бъдат отменени заради снега"}
