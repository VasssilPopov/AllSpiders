{"url": "http://www.novinite.bg/articles/148414/Speshna-sreshta-v-Bryuksel-zaradi-krizata-SASht-Severna-Koreya", "text": "Върховният представител на Европейския съюз по въпросите на външните работи и политиката на сигурност Федерика Могерини свика спешна среща на посланиците на държавите от Европейския съюз по повод напрежението между САЩ и Северна Корея, на което светът стана свидетел през последните дни, съобщава германското издание Der Spiegel, предаде „Фокус“.В рамките на преговорите, които трябва да се проведат в понеделник, 14 август, трябва да бъдат обсъдени „следващите възможни стъпки“ на ЕС в кризата, подчерта говорител на Брюксел в късните часове на петък.", "date": "2017.08.12", "title": "Спешна среща в Брюксел заради кризата САЩ-Северна Корея"}
{"url": "http://www.novinite.bg/articles/148416/Zemetresenie-i-svlachishte-v-Peru-edin-e-zaginal-dvama-sa-raneni", "text": "Един човек загина, а други двама пострадаха в резултат на свлачище, причинено от земетресението в южните части на Перу. Това съобщи днес в \"Туитър\" губернатора на департамента Арекипа - Ямила Осорио. Инцидентът се е случил на пътя между градовете Секоча и Ураски в провинция Камана.БГНЕС припомня, че по рано геологическата топографска служба на САЩ съобщи за земетресение с магнитуд 5,6 в Перу. То бе регистрирано на перуанското крайбрежие, на 18 км югоизточно от град Атико и на 89 км северозападно от Камана. Епицентърът на труса пък се намираше на близо 35 км дълбочина.", "date": "2017.08.12", "title": "Земетресение и свлачище в Перу, един е загинал, двама са ранени"}
{"url": "http://www.novinite.bg/articles/148415/V-Sofiya-pak-izostaviha-bebe", "text": "Втори случай на изоставено дете в София само в рамките на няколко дни. Момиченце на видима възраст между 5 месеца и 1 годинка беше намерено в Западния парк в София снощи. Сигналът е подаден в Трето районно управление около 19:00 часа, предаде БНТ. Детето е намерено от случайни минаващи мъж и жена, които са открили до него и плик с дрехи.Момиченцето е в добро общо състояние и без следи от насилие. Откарано е с екип на Бърза помощ към столична педиатрична болница без опасност за живота. Детенцето обаче не е потърсено от родителите си. От столичното Трето районно управление заявиха за БНТ, че в района, където е открито детето няма камери, което значително ще затрудни разследващите.Полицията разпространи снимки на бебето, за да може някой да го познае. Тази сутрин дядото на намереното момиченце е отишъл в полицията, за да го вземе. Униформените обаче са отказали да му го предадат, тъй като е бил в нетрезво състояние. ", "date": "2017.08.12", "title": "В София пак изоставиха бебе"}
{"url": "http://www.novinite.bg/articles/148423/Pekin-predupredi-Vashington-za-vnimava-s-ritorikata-kam-Phenyan", "text": "По време на телефония си разговор с Доналд Тръмп китайският президент Си Дзинпин го е призовал да избягва по-нататъшни \"думи и дела\", които биха \"обострили\" и без това вече напрегнатата ситуация на Корейския полуостров. В рамките на беседата Си е изтъкнал, че \"Китай и САЩ имат общ интерес да осъществят денуклеаризацията на Корейския полуостров и да поддържат мира и стабилността в района\", което може и трябва да бъде постигнато единствено чрез \"диалог, преговори и политически договорености\", а не чрез провокации, предаде БГНЕС.Китайската държавна телевизия съобщи, че Пекин е изключително притеснен от нарастващата война на думи между Вашингтон и Пхенян, която включва и предупрежденията от страна на Тръмп, че Северна Корея ще се изправи срещу \"огън и ярост\", ако продължи със заплахите си към САЩ и че \"искрено ще съжалява\", ако предприеме някакво военно действие.", "date": "2017.08.12", "title": "Пекин предупреди Вашингтон за внимава с риториката към Пхенян"}
{"url": "http://www.novinite.bg/articles/148421/Darjavata-gotova-da-poeme-sama-izgrajdaneto-na-tol-sistemata", "text": "По 2 години не можем да почнем тол системата и по 1,5 млн. лв. на ден губим. Ако в понеделник не стартира след 2-годишни кански усилия, които водим, имаме готовност, ще направим от държавата. Това каза пред журналисти министър-председателят Бойко Борисов, който присъства на официалния старт на ремонта на бул. „Васил Левски“ във Варна, предаде „Фокус“.\"Това е безумие при този трафик заради умишлено обжалване губим по 1,5 млн. на ден. Представете си сума, която отива пряко само в пътната инфраструктура, директно в АПИ за преасфалтиране, мостове, за „Хемус“, за тунела под Шипка. Просто, ако и този път не успеем, правим я държавна и почваме да изграждаме. Тогава над 3,5 тона, тези, които всъщност най-много рушат пътищата, те ще плащат най-много. Няма никакъв проблем за обикновения човек\", коментира Борисов. Премиерът коментира и казуса с магистрала \"Струма\": \"Европейските проекти са така, 1 км да не си направил, връщаш парите за всичко, което си взел по тази програма. Тук не е шега Кресненското дефиле. Аз разбирам всичко, но там, ако допуснем провал, ще изяде парите и за „Хемус“ и всичко останало, защото трябва да се върнат на куп\".Борисов присъства на първа копка на разширението на бул. „Васил Левски“ в град Варна, който има за цел да облекчи трафика в морската столица и към курортите. „Когато говорихме какво да направим за облекчаването на трафика, кметът постави този булевард като основен приоритет”, обяви министър-председателят. Вече сме в готовност, почваме от днес, и проектът може да бъде завършен за празника на града следващата година, ако общината процедира бързо с отчуждителните процедури, посочи Борисов.Кметът на общината Иван Портних подчерта, че изграждането на бул. „Васил Левски“ е най-мащабният проект след изграждането на Аспаруховия мост, който се реализира в града. Той благодари на премиера и на правителството за подкрепата им за разрешаването на големия проблем с трафика.„Не искаме да допускаме това, което се случи в Бургас – „Тракия“ влезе в самото сърце на града и след това няколко години правим обходи, за да можем да оправим трафика в града”, обясни премиерът Борисов. Той посочи, че във Варна ще бъде направен и нов път, който да изведе тежкия трафик от и до пристанището, започва рехабилитация на три булеварда в кв.„Аспарухово“, а изграждането на кампус към Математическата гимназия в града е друг общ приоритет на общината и правителството.", "date": "2017.08.12", "title": "Държавата готова да поеме сама изграждането на тол системата"}
{"url": "http://www.novinite.bg/articles/148417/Voennomorskite-ni-sili-chestvat-138-mata-si-godishnina", "text": "Военноморските сили (ВМС) на Република България отбелязват тържествено 138-ата годишнина от своето създаване с поредица от събития през цялата седмица. Кулминацията на тържествата ще е днес и утре. В честването на годишнината, която се отбелязва във Варна, ще ще участват министърът на отбраната Красимир Каракачанов, началникът на отбраната генерал-лейтенант Андрей Боцев и заместник-министърът на отбраната Атанас Запрянов. Специално за събитието днес в морската ни столица пристига и президентът Румен Радев.От 10:00 ч. днес в Зала 1 на Фестивален и конгресен център – Варна ще се проведе тържественото връчване на дипломите на студентите от „Випуск 2017” на ВВМУ „Н. Й. Вапцаров”. В церемонията ще участва заместник-министърът на отбраната Атанас Запрянов. Дипломират се 230 студенти в образователно-квалификационна степен „бакалавър”. Дипломи ще получат и 52-ма студенти от образователно-квалификационна степен „магистър”. Първенец на студентите от „Випуск 2017” на ВВМУ “Н. Й. Вапцаров” с общ успех „Отличен - 5.94” е Калина Димова от специалност „Океанско инженерство”, образователно–квалификационна степен „бакалавър”. Във Фестивалния и конгресен център във Варна от 18:00 ч. ще се проведе тържествен концерт, на който приветствие към личния състав на Военноморските сили ще отправи техният командир контраадмирал Митко Петев. Министърът на отбраната Красимир Каракачанов и началникът на отбраната генерал-лейтенант Андрей Боцев ще връчат награди на военнослужещи и цивилни служители от ВМС. Утре от 09:00 ч. на Морска гара Варна ще се проведат ритуалите по тържествено издигане на военноморския флаг и присвояване на първо офицерско звание на курсантите от „Випуск 2017” на ВВМУ „Н. Й. Вапцаров”. Офицерски пагони ще получат 17 курсанти - 4 жени и 13 мъже, от специалност „Организация и управление на тактическите подразделения от ВМС” от специализации „Корабоводене” за ВМС, „Военноморски комуникационни и радиотехнически системи“ и „Корабни машини и механизми за ВМС”. Първенецът на випуска с успех „Отличен - 5.60” е мичман Виктор Атанасов от специалност „Организация и управление на военни формирования на тактическо ниво”, специализация „Корабоводене за ВМС“.По-късно, по повод празника на Военноморските сили, от 12:00 до 15:00 ч. отново на Морска гара Варна военни кораби ще бъдат отворени за посещение от гражданите и гостите на града.", "date": "2017.08.12", "title": "Военноморските ни сили честват 138-мата си годишнина"}
{"url": "http://www.novinite.bg/articles/148419/Yajca-s-fipronil-i-v-Honkong", "text": "Скандалът със заразените с инсектицида фипронил яйца, обхванал 15 държави от ЕС и Швейцария, достигна и до Хонконг. Това става в момент, в който Еврокомисията призова към провеждане на специална среща във връзка с разрастващата се криза. Брюксел официално обяви, че Хонгконг е получил някои заразени яйца от Холандия, като така китайският град се е превърнал в първото място в Азия, за което е известно, че е засегнато. Министърът на здравеопазването на Хонконг заяви, че властите в събота са \"засилили\" инспекциите на яйца от Европа, предаде БГНЕС.Така Китай става 16-ата държава в света, засегната от пробема със заразените яйца. Досега партиди бяха засечени в Белгия, Холандия, Германия, Франция, Швеция, Великобритания, Австрия, Ирландия, Италия, Люксембург, Полша, Румъния, Словакия, Словения и Дания.Милиони яйца вече са изтеглени от рафтовете на супермаркетите в цяла Европа. Десетки птицеферми са затворени. Въпросът предизвика спор между Белгия, Холандия и Германия, трите страни в епицентъра на кризата, от колко време са знаели за проблема. \"Обвинението и порицанието няма да ни донесат нищо и искам да спра това\", каза еврокомисарят по въпросите на здравеопазването и безопасността на храните Витенис Андриукайтис , който обяви срещата. \"Трябва да работим заедно, за да извлечем необходимите уроци и да продължим напред\". Междувременно европейските институции вече започнаха да се задействат, за да се предотврати повторение на ситуацията в бъдеще. Министри и шефове на служби за сигурност на храните от държави от ЕС ще се съберат на среща на 26 септември в опит да убедят страните да престанат да се обвиняват и да се преструват за страха, свързан с химическия фипронил. ", "date": "2017.08.12", "title": "Яйца с фипронил и в Хонконг"}
{"url": "http://www.novinite.bg/articles/148422/Opasni-kolichestva-uran-vav-vodata-na-oshte-edno-selo", "text": "Констатирано е наднормено наличие на уран във водата в село Брягово, община Първомай. Това съобщиха от Регионалната здравна инспекция (РЗИ), предаде „Фокус“. Поради наличието на уран водата от водопроводната мрежа в населеното място е забранена за използване за питейни цели и за приготвяне на храна. Водата може да се използва за хигиенни цели. За предприемането на тези задължителни мерки е уведомен кметът на село Брягово, посочиха от Регионалната здравна инспекция. Резултатите от взетите проби са потвърдени от Националния център по радиобиология и радиационна защита.Все още водата в другите три села – Пъдарско, Драгойново и Караджалово, в която също бе открито наднормено съдържание на уран, не може да се използва за пиене и готвене.Жителите на всички четири засегнати села се снабдяват с вода с помощта на водоноски. Извършва се зачестен контрол и се проследява дали стойностите на уран се понижават или се задържат константни. За завишени нива на уран във водата на двете пловдивски села – Пъдарско и Драгойново бе съобщено в края на месец май, а за село Караджалово – в края на месец юни.", "date": "2017.08.12", "title": "Опасни количества уран във водата на още едно село"}
