{"url": "http://www.novinite.bg/articles/158435/Namereni-sa-martvi-domashnite-jivotni-na-skripal", "text": "Домашните любимци на бившия руски шпионин Сергей Скрипал, който бе отровен във Великобритания, са мъртви, съобщи говорителка на британското министерство на околната среда, цитирана от Франс прес. Тя разказа пред агенцията, че когато е получил достъп до жилището на Скрипал, ветеринарен лекар е открил двете му морски свинчета мъртви. Една котка е била намерена в тежко състояние и ветеринарен хирург е решил да я евтаназира, за да сложи край на мъките й, предаде Нова ТВ.Цитираната говорителка не уточни дали домашните любимци на Сергей Скрипал, който остава в критично състояние в болница, са починали от отравяне вследствие на атаката с нервнопаралитично вещество срещу техния стопанин, или впоследствие от глад.Печалната участ на животните, отглеждани от бившия руски шпионин, бе направена публично достояние от британската полиция повече от един месец след покушението срещу него в Солсбъри, Югозападна Англия, на 4 март, отбелязва Франс прес.Британската полиция смята, че Сергей Скрипал е бил изложен в своя дом на действието на химическото вещество заедно с дъщеря си Юлия. Най-висока е била концентрацията на дръжката на входната врата, припомня Франс прес.Агенцията отбелязва, че в сряда Русия е повдигнала въпроса за съдбата на домашните любимци на Скрипал. Британският таблоид \"Сън\" писа, че труповете на двете морски свинчета и на котката са били изгорени. Според руското посолство в Лондон Скрипал е имал още котка, за която обаче говорителката на британското министерство на околната среда не спомена нищо. ", "date": "2018.04.06", "title": "Намерени са мъртви домашните животни на скрипал"}
{"url": "http://www.novinite.bg/articles/158433/Trima-saratnici-na-Puchdemon-izlyazoha-na-svoboda", "text": "След като каталунският лидер Карлес Пучдемон беше пуснат от германския арест, трима бивши каталунски министри и негови сподвижници също бяха освободени в Белгия. Това са Меричел Серет, Антони Комин и Луис Пуч. Те излязоха от ареста, въпреки че испанското правителство искаше да бъдат екстрадирани, предаде бТВ.Тримата бяха членове на каталунското регионално правителство, разформировано през октомври след неуспешния си опит да отцепи областта от Испания. В края на същия месец тримата намериха убежище в Белгия заедно с още един бивш каталунски министър – Клара Понсати и самия Пучдемон.Миналия месец Испания издаде срещу тях европейска заповед за арест заради бунт и отклоняване на държавни средства. Вчера следобед обаче белгийски съдия следовател е разпитал тримата и е решил да ги освободи при условия, които остават в тайна. Сега въпросът за екстрадирането им ще бъде отнесен до съдебните власти в Брюксел. ", "date": "2018.04.06", "title": "Трима съратници на Пучдемон излязоха на свобода"}
{"url": "http://www.novinite.bg/articles/158428/Donor-spasi-dva-jivota-sled-insult-i-mozachna-smart", "text": "Мъж спаси два живота, след като получи тежък инсулт и изпадна в мозъчна смърт. Роднините на 56-годишния пациент от Кюстендил са се съгласили органите му да отидат за трансплантации. Така човекът даде надежда за по-добър живот на двама пациенти на диализно лечение в УМБАЛ „Александровска“.Реципиенти на бъбреците са двама мъже: И.А. На 52 г. и В.Х. На 48 г. Трансплантираните се възстановяват в реанимация, състоянието им е стабилно. Екипът на Александровска болница е съпричастен към скръбта на семейството на починалия и адмирира хуманното им решение да дарят органите му за спасяването на други човешки животи в най-трудния за тях момент.", "date": "2018.04.06", "title": "Донор спаси два живота след инсулт и мозъчна смърт"}
{"url": "http://www.novinite.bg/articles/158434/Izbyagalite-zatvornici-se-izdirvat-s-chervena-byuletina-na-Interpol", "text": "Вече трети ден няма никаква следа от избягалите затворници Владимир Пелов и Радослав Колев. Полицията продължава активното издирване, предаде БНТ. Над 200 са вече сигналите за избягалите затворници, които е получило Министерството на вътрешните работи от вторник до сега. Според разследващите, по 38 от тях се работи по-сериозно. Анализът към този момент сочи сравнително широк периметър, в който е твърде възможно да се укриват Пелов и Колев.Въпреки интензивния трафик на много места по основните, второкласните и дори третокласните пътища екипи на полицията проверяват пътуващите. Продължават и разпитите на близките на затворниците и на всички, които са имали връзка с тях. В СДВР е създаден специален щаб, който проверява всички достигнали до полицията сигнали. Двамата бегълци се издирват и с червена бюлетина от Интерпол.", "date": "2018.04.06", "title": "Избягалите затворници се издирват с червена бюлетина на Интерпол"}
{"url": "http://www.novinite.bg/articles/158439/Italiya-zalovi-visokopostaven-bos-na-kalabrijskata-mafiya", "text": "В Южна Италия арестуваха един от най-влиятелните босове на калабрийската мафия „Ндрангета“ Джузепе Пеле, който е издирван от 2016 г. В операцията по задържането му са взели участие 50 служители на правоохранителните органи, предаде Нова ТВ.58-годишният мафиот е смятан за един от босовете на изключително влиятелния клан от селището Сан Лука, което е сочено като крепост на организираната престъпна групировка „Ндрангета“. Сан Лука има славата на Корлеоне в Сицилия.Джузепе Пеле е открит в изолирана труднодостъпна къща в покрайнините на Реджо ди Калабрия. Той не е оказал съпротива при задържането му. Следователите отбелязват, че Джузепе Пеле е оказвал влияние върху взимането на стратегическите решения вътре в престъпната организация. Той е представител на едно от мафиотските семейства от Сан Лука, които се прочуха по време на кървавата касапница в Дуйсбург, когато край местна пицария бяха разстреляни 8 млади италианци. При разследването стана ясно, че причината за убийствата е стара вражда между двата калабрийски клана Пеле-Вотари и Нитра-Странджо.  ", "date": "2018.04.06", "title": "Италия залови високопоставен бос на калабрийската мафия"}
{"url": "http://www.novinite.bg/articles/158443/Makron-se-razbra-s-Putin-da-otide-v-Moskva-prez-maj", "text": "Президентите на Русия и Франция Владимир Путин и Еманюел Макрон обсъдиха по време на телефонен разговор предстоящата визита на френския лидер в Москва. „Бяха засегнати актуални въпроси на руско-френските отношения с оглед на предстоящата визита на Еманюел Макрон в Русия през май“, се казва в съобщение на пресслужбата на Кремъл, предаде БГНЕС.Стопанинът на Елисейския дворец също така се е обявил за продължаване на диалога между Москва и Париж за Сирия с цел постигането на съгласувано решение за урегулирането на конфликта в тази страна. “Президентът на републиката е подчертал необходимостта да се сложи край на ескалацията, която наблюдаваме през последните месеци, за да се осигури защитата на мирното население, да се възобновят преговорите за политически преход и да се предотврати повторното усилване на „Ислямска държава“. Макрон е призовал Русия да използва влиянието си върху сирийския режим за постигане на това“, се посочва в изявлението.", "date": "2018.04.06", "title": "Макрон се разбра с Путин да отиде в Москва през май"}
{"url": "http://www.novinite.bg/articles/158425/Otnovo-napadenie-sreshtu-nadziratel-v-Sofjskiya-zatvor", "text": "Нов инцидент в Софийския затвор. За щастие този път няма избягал престъпник, но има пострадал надзирател.В късните часове вчера служителят на затвора е бил нападнат от осъден, когото е трябвало да придружи до болницата на затвора. Надзирателят е със счупен нос и аркада на веждата, съобщава БНТ. Информацията е потвърдена пред телевизията и от Ивайло Григоров от Синдиката на служителите в затворите.  ", "date": "2018.04.06", "title": "Отново нападение срещу надзирател в Софйския затвор"}
{"url": "http://www.novinite.bg/articles/158424/Dneven-horoskop-za-petak", "text": "Вниманието ви към детайлите гарантира, че днес ще почистите- преносно и буквално. Ще получите похвала от човек, който не сте очаквали, че ще ви похвали.Ваш близък се нуждае от помощ. Възползвайте се от ситуацията да натрупате бонус точки. Навиците, които имате ще помогнат да го направите по най-добрия начин.Днес ще получите добри новини, свързани с финанси. Възползвайте се от ситуацията максимално. Поискайте съвет, няма нищо срамно.Представителите на останалите зодиакални знаци могат да намерят дневния си хороскоп на ", "date": "2018.04.06", "title": "Дневен хороскоп за петък"}
{"url": "http://www.novinite.bg/articles/158436/Izrael-prati-takove-v-gaza-sreshti-palestinski-protest", "text": "Израелски танкове и снайперисти заеха позиции преди очаквания масов протест на палестинците на оградата по границата между Израел и ивицата Газа, предаде Нова ТВ, позовавайки се на Асошиейтед прес.На едно място протестиращи запалиха няколко гуми близо до оградата и районът бе обхванат от гъст пушек. Палестинците възнамеряват да запалят още гуми, надявайки се по този начин да затруднят видимостта на снайперистите.Планираното за днес шествие в зоната е второто от обявените от управляващите в Газа шестседмични протести срещу продължаващата от десетилетие блокада на палестинския анклав. Израел твърди, че Хамас се опитва да извършва нападения по границата под покритието на протести, и заяви, че на всяка цена ще попречи оградата да бъде пробита.", "date": "2018.04.06", "title": "Израел прати такове в газа срещи палестински протест"}
{"url": "http://www.novinite.bg/articles/158445/I-Sergej-Skripal-veche-ne-e-v-kritichno-sastoyanie", "text": "Бившият руски двоен агент Сергей Скрипал вече не е в критично състояние, съобщиха от болницата в Солсбъри, където той беше настанен веднага след отравянето му преди месец, предаде бТВ.Той се е повлиял добре от лечението и се възстановява бързо, след беше атакуван с нервнопаралитичен агент, за който се смята, че е руското вещество „Новичок”.Новината за неговото сериозно подобрение идва само ден след като беше оповестено и че дъщеря му Юлия вече е добре.", "date": "2018.04.06", "title": "И Сергей Скрипал вече не е в критично състояние"}
{"url": "http://www.novinite.bg/articles/158448/SASht-sas-sankcii-sreshtu-24-ma-ruski-biznesmeni-i-darjavnici", "text": "Вашингтон наложи нови санкции на 7 руски олигарси и на 17 представители на руското правителство. Обвиненията срещу тях са, че са подкрепяли президента Владимир Путин и са се възползвали от опитите му да подрива западните демократични системи, предаде БГНЕС. Сметките на тези хора ще бъдат замразени в Съединените щати.Източници от Капитолия описват руснаците, на които са наложени санкции, като много богати бизнесмени, работещи на международния пазар, които обаче са част и от най-близкото обкръжение на Путин. Сред тях са металургичният магнат Олег Дерипаска, както и президентът на държавния „Газпром“ Алексей Милер.Представител на Белия дом нарича мерките ответна реакция от Вашингтон за продължаващата намеса на руското правителство в целия свят. По думите му, това включва „окупацията“ на Крим, неспиращото насилие в Източна Украйна, подкрепата за режима на Башар Асад в Сирия и кибератаките, идващи от Русия.", "date": "2018.04.06", "title": "САЩ със санкции срещу 24-ма руски бизнесмени и държавници"}
{"url": "http://www.novinite.bg/articles/158423/Razpeti-petak-e-na-krasta-Hristos-izkupuva-grehovete-na-horata", "text": "Днес е Разпети петък – петият ден от страстната седмица. Нарича се още Велики петък и е най-тъжният, най-тежкият ден за Божия син Иисус Христос. Той бил разпитван, вменили му вина, а римският наместник Пилат Понтийски, подстрекаван от тълпата, която ревяла \"Разпни Го\", му издал тежка присъда, припомня БГНЕС.Разпети петък е най-тъжният и драматичен ден за всички християни. Иисус трябва да отговаря на подстрекателските въпроси на Синедриона, за да бъде обвинен в богохулство и съден според юдейските закони. След като не успяват с тази стратегия, съдиите Го обвиняват, че се е нарекъл Цар юдейски и подготвя бунт срещу римското управление на провинция Юдея. Така те Го предават на съд на римския легат в провинцията Пилат Понтийски.Той също смята обвиненията за неверни и предлага да Го освободи, но тълпата, която се е събрала пред двореца му крещи: \"Разпни го, разпни го\". Това е същата тази тълпа, която в неделя е скандирала в екстаз \"Осанна, Осанна\". Пилат си измива ръцете, за да не паднe кръвта на Христа върху него и Го предава на войниците. За присмех те възлагат на главата Му трънен венец вместо корона и Го повеждат към Голгота - лобното място за разпъване на кръст на разбойниците и враговете на империята.Нарамил тежкия кръст, с изранени нозе и обляно в пот и кръв лице, Иисус поема последния си път към хълма Голгота. Състрадателната Вероника изтрива лицето Му с кърпата си и я хвърля върху керемидите на оградата покрай, която минават. Така се появяват първите неръкотворни образи на Спасителя - \"Свети Убрус\" /\"Светото покривало за глава\"/ и \"Светата Тигла\" /от латинското тегула - керемида/.На лобното място Христос е прикован към Кръста и разпнат между двама престъпници. \"Беше третият час и Го разпнаха. Имаше надпис за вината Му: Цар юдейски. С Него разпнаха и двама разбойници, единият отдясно Нему, а другият отляво. И се сбъдна Писанието, което казва: \" и към беззаконници бе причислен\" /Марк, 15:25-28/.", "date": "2018.04.06", "title": "Разпети петък е – на кръста Христос изкупува греховете на хората"}
{"url": "http://www.novinite.bg/articles/158440/Blizo-90-ot-balgarite-podkrepyat-reakciyata-na-kabineta-po-sluchaya-Skripal", "text": "88% одобряват позицията на правителството по случая „Скрипал“. 61% смятат, че по такива теми следва да има консенсус  между основните партии, докато 35% предпочитат управляващата пaртия сама да носи полагащата й се отговорност. Традиционно, у нас отношението към Русия е позитивно, а към него се добавя и влиянието на правителствената позиция върху общественото мнение. На този фон 81% не виждат реални доказателства за вината в ситуацията със Скрипал. За 6% от българите доказателствата до този момент са достатъчни.Това са част от резултатите от експресен сондаж, проведен на 3 и 4 април от „Галъп интернешънъл“. В него са анкетирани 801 пълнолетни българи по телефона с ползване на панелна методика, която обезпечава достатъчна представителност на данните. Максималното стандартно отклонение е ± 3.5 при 50% дялове.Сондажът показва най-вече първите обществени инстинкти в казус със сравнително малко информация и с противоречиви сведения. Данните фиксират моментната картина в доста динамична среда. При липсата на яснота по случая, мнозинство от 52% смятат, че Западът е виновен за създалото се напрежение, докато 18% сочат Русия.  Мнозинство от 54% възприема мнението, че случаят „Скрипал“ е провокация срещу Русия, а 30% смятат, че действията след случая „Скрипал“ са необходима мобилизация на Запада срещу нарастващата руска агресия. Останалите се колебаят.Обществото е доловило и любопитната ситуация на единодушие на Борисов и Нинова и разногласие между Борисов и Цветанов. Например, 80% одобряват това, че Нинова поздрави Борисов за позицията му, а 13% се против това, а останалите се колебаят. А когато избират между позициите на Борисов и Цветанов 81% избират позицията на Борисов срещу 5% - тази на Цветанов. 12% избират „нито един от двамата“, а останалите се колебаят.", "date": "2018.04.06", "title": "Близо 90% от българите подкрепят реакцията на кабинета по случая „Скрипал“"}
{"url": "http://www.novinite.bg/articles/158422/Predimno-oblachno-s-dajd-v-Centralna-i-Zapadna-Balgariya", "text": "Днес облачността ще е значителна и на много места, главно в Западна и Централна България ще има валежи от дъжд с гръмотевици. Ще духа слаб до умерен вятър от север-северозапад. Максималните температури ще са между 15 и 20 градуса.Атмосферното налягане ще се повишава и ще е по-високо от средното за месеца.В планините ще бъде предимно облачно и с валежи от дъжд, над около 1800-2000 метра – от сняг. Ще духа умерен вятър от изток-североизток, по високите части – от югоизток. Максималната температура на височина 1200 метра ще е около 9 градуса, на 2000 метра – около 4.По Черноморието облачността ще е значителна. Ще духа слаб до умерен североизточен вятър. Максималните температури ще са 10-14 градуса. Температурата на морската вода е 8-10. Вълнението на морето ще е 2-3 бала.  ", "date": "2018.04.06", "title": "Предимно облачно с дъжд в Централна и Западна България"}
{"url": "http://www.novinite.bg/articles/158431/Policai-zastrelyaha-balgarin-v-Djakarta-pri-saprotiva-pri-arest", "text": "Българин е бил прострелян смъртоносно от полицията в Индонезия, след като се опитал да нападне униформените по време на ареста му. Това съобщава индонезийското издание „Джакарта пост“, предаде Нова ТВ.Сънародникът ни бил заподозрян в скимиране на банкови карти. При обиск в дома му били открити близо 1000 скимирани карти, лаптопи, камери и устройства за подправяне на данни. Заподозреният е действал заедно с двама съучастници, които се издирват. ", "date": "2018.04.06", "title": "Полицаи застреляха българин в Джакарта при съпротива при арест"}
{"url": "http://www.novinite.bg/articles/158447/KZP-s-dejurni-ekipi-za-Velikden", "text": "Комисията за защита на потребителите (КЗП) ще има дежурни екипи за Великденските празници, съобщи нейният председателят Димитър Маргаритов. „На разположение ще бъде нашият телефон 0700 111 22, на който може да се направи консултация или да се подаде сигнал за нередност в търговски или туристически обект. Нашите дежурни екипи в цялата страна ще могат да реагират своевременно, независимо от кое населено място се получи оплакването”, каза още Маргаритов.Около 20 са екипите на КЗП, които по думите на председателя динамично се прегрупират в различните краища на България. „По-засилено е присъствието в курортните комплекси, където се развива туристическа дейност. Но не подценяваме и търговската мрежа и пазарите”, добави Маргаритов. ", "date": "2018.04.06", "title": "КЗП с дежурни екипи за Великден"}
{"url": "http://www.novinite.bg/articles/158426/Cipras-iska-glasove-i-ot-opoziciyata-v-podkrepa-na-dogovora-s-Makedoniya", "text": "Правителството на гръцкия премиер Алексис Ципрас очаква договорът за разрешаване на спора за името на Република Македония да бъде одобрен от поне 180 народни представители. Това съобщават няколко портала в Гърция. В парламента в Атина има 300 депутати. Управляващото мнозинство на премиера Ципрас разполага със 154 депутати. В правителството в момента се води дебат как след като Договорът влезе в Народното събрание той да получи подкрепата на 180 депутати, предаде БГЕС. \"Ако се постигне споразумение с Бивша югославска република Македония, сътрудниците на премиера обсъждат варианта как той да бъде внесен в парламента и да бъде одборен, но не с обикновено мнозинство. Дебатите имат за цел да се увеличи мнозинството на 180 народни представители. Това е необходимо, защото става въпрос за международен договор и той не трябва да бъде приет с обикновено мнозинство\", съобщава гръцкият портал in. Друг гръцки портал - Eurotoday уточнява: Няма конституционно задължение гръцкият премиер да търси подкрепата от 180 депутати, но както обяснява един негов сътрудник, разрешаването на един национален въпрос, който стои нерешен вече 25 години, не трябва да се приема с обикновено мнозинство\". Гръцкият министър на външните работи Никос Кодзияс приключи с консултациите с политическите партии в страната. Той подробно информира за хода на преговорите между властите в Скопие и Атина. На 12-ти април се очаква нова среща между македонският министър на външните работи Никола Димитров и Никос Кодзияс. Тя ще се състои в Охрид, в Република Македония. ", "date": "2018.04.06", "title": "Ципрас иска гласове и от опозицията в подкрепа на договора с Македония"}
{"url": "http://www.novinite.bg/articles/158437/Noshtni-tramvai-trolei-avtobusi-i-metro-za-Velikdenskata-nosht-v-Sofiya", "text": "Освен, че Великденската нощ ще стане първата, в която ще тръгнат новите нощни автобуси на София, ще работят извънредно и част от останалите линии на градския транспорт. С удължено разписание ще се движат също и част от трамваите, тролеите, както и метрото, съобщиха от Столична община.За осигуряване обществен транспорт по време на християнския празник Възкресение Христово на 7 срещу 8 април ще бъде удължено работното време на част от обществения транспорт до 1:00 часа по линии, както следва:Трамваен транспорт: Линии 5, 6, 7, 20, 22,Тролейбусен транспорт: Линии 1, 2, 5, 9, Автобусен транспорт: Линии 11, 76, 85, 94, 102, 213, 280, 285, 309, 310, 604Метро: -в участъка метростанция “Сливница” – метростанция “Младост 1” - 15 минути;в участъците метростация “Младост 1” – метростанция “Летище София”; метростанция “Младост 1” – метростанция “Бизнес парк” и метростанция “Сливница” – метростанция “Витоша” на интервал от 30 минути.Паралелно с това ще бъдат затворени за движение на автомобили и улиците в районите на по-големите храмове. От 21:00 часа утре до 2:00 часа във Великденската нощ се забранява влизането в двете посоки, престоят и паркирането на пътни превозни средства, както следва:- по ул. „Оборище” между ул. „Г.С.Раковски” и бул. „Васил Левски”;- по ул. „15-ти ноември” между бул. „Цар Освободител” и пл. „Св. Александър Невски”;- по ул. „11-ти август” между бул. „Княз Александър Дондуков” и пл. „Св. Александър Невски”;- по ул. „Княз Борис І” между ул. „Неофит Рилски” и бул. „Патриарх Евтимий”;- по ул. „Хан Аспарух” между бул. „Христо Ботев” и ул. „Княз Борис І”;- по ул. „Цар Самуил” между бул. „Патриарх Евтимий” и ул. „Хан Аспарух”;- по ул. „Цар Шишман” между ул. „Патриарх Евтимий” и ул. „Ген. Паренсов”;- по ул. „6-ти септември” между ул. „Ген. Гурко” и ул. „Граф Игнатиев”;- по ул. „Георги Бенковски” между ул. „Екзарх Йосиф” и ул. „Цар Симеон”;- по ул. „Цар Симеон” между ул. „Будапеща” и ул. „Г.С.Раковски”;- по бул. „Македония” между пл. „Руски паметник” и пл. „Македония”, с изключение на трамвайните мотриси на градския транспорт.Столична дирекция на вътрешните работи осигурява охрана, постове за контрол и регулиране на движението.", "date": "2018.04.06", "title": "Нощни трамваи, тролеи, автобуси и метро за Великденската нощ в София"}
{"url": "http://www.novinite.bg/articles/158427/Otnovo-zasilen-trafik-po-patishtata-chengetata-shte-debnat-i-za-izbyagalite-zatvornici", "text": "Втори ден по пътищата на България трафикът ще е засилен. И днес продължава голямото пътуване за дългия уикенд. Освен по междуградските шосета, интензивно вдижение се очаква и към някои от изходните точки на страната – най-вече към Гърция и Сърбия, където много българи са избрали да отпразнуват Великден. За разлика от вчера обаче, когато следобед тежките камиони бяха стрени от движение, за днес забрана за преминаването им по основните пътни артерии няма, което е предпоставка за допълнително утежняване на трафика. Особено интензивен се очаква да бъде той през граничен пункт „Кулата”. Оттам през днешния ден вероятно ще преминат около 10 000 автомобила. Хиляди ще бъдат и колите, които ще влизат в България от Гърция, предаде Нова ТВ.Над 200 000 автомобила вече напуснаха София още вчера. За броени часове в четвъртък на всеки от изходите на столицата бяха отчетени по над 10 000 преминаващи автомобила. Пътна полиция призовава за внимателно шофиране. С оглед по-голяма сигурност навсякъде по пътищата са разположени патрули, работят и всички налични стационарни и мобилни камери за скорост, включително и най-новите, които влязоха в употреба съвсем наскоро. Навсякъде, освен традиционните проверки за употреба на алкохол и наркотици, пътните патрули проверяват и за съмнителни автомобили, в които могат да се укриват избягалите вече трети ден затворници. Не е изключено те да използват именно засиления трафик, за да се измъкнат, сливайки се със стотиците хиляди по пътищата. ", "date": "2018.04.06", "title": "Отново засилен трафик по пътищата, ченгетата ще дебнат и за избягалите затворници"}
{"url": "http://www.novinite.bg/articles/158432/KZP-Sred-opasnite-stoki-u-nas-pochti-nyama-balgarski", "text": "Няма сериозни проблеми със стоки българско производство. Отделни са случаите на констатирано несъответствие с европейските стандарти за безопасност, като са предприети навременни действия за изземването им от пазара и тяхната преработка. Това съобщи председателят на Комисията за защита на потребителите (КЗП) Димитър Маргаритов по БНР. Той добави, че в общия каталог на забраняваните от контролния орган опасни стоки преобладават продукти от трети страни и делът на българските не е голям.„Обикновено става въпрос за детски дрехи с по-дълги връзки, шнурове за завързване около кръста или с дребни елементи по тях. Те биха могли да бъдат преработени и приведени в съответствие със стандартите. Поради факта и че те не са в големи количества, по-честият случай е този”, поясни Маргаритов. И добави, че конкретен пример за унищожаване на български стоки няма. „Но има редица случаи, в които е невъзможно и по чисто обективни причини стоката да бъде приведена в съответствие със стандарта и тогава единственото, което остава след забраната и изземването на разпространените на пазара количества, е унищожаване. То се извършва от търговеца, а ако той не го направи – контролният орган пристъпва към тези действия”, каза още председателят на КЗП.Маргаритов обясни, че преди пускането на пазара, всяка стока трябва да бъде изпитана в лаборатория за съответствие със стандартите за безопасност. „При нашите проверки изискваме от производителите и дистрибуторите документи, които удостоверят съответните изпитвания. Ако не бъдат предоставени, стоката се спира временно от продажба, за да бъде изпитана. Когато се окаже, че има рискове, свързани със здравето и живота на хората, разходите се поемат от търговеца, а ние издаваме заповед за нейната забрана и унищожаване”, посочи той. В България има различни изпитвателни лаборатории, а когато липсва такава за определен вид стока, изпитванията се извършват извън страната.Ако опасна стока стигне до потребителя, той има право да я върне на търговеца и да получи обратно парите си за нея, включително да получи съдействие за това от контролния орган. Освен това, чрез съда може да претендира за обезщетение за причинени от употребата и вреди.Държавите-членки на ЕС, Исландия и Норвегия обменят помежду си бърза информация за установени на територията на дадена страна опасна стока чрез системата RAPEX, като контролните органи незабавно предприемат действия за откриването и изтеглянето и от пазара. Това става чрез т. нар. досиета, които съдържат определени реквизити и описателни характеристики, чрез които дадена опасна стока може да бъде идентифицирана. За потребителите се поддържа публичен регистър на забранените опасни стоки в ЕС. „Там има информация, която описва и визуализира стоката. Най-вече родителите могат да се ориентират кои са групите детски стоки, за които повече трябва да се внимава”, посочи Маргаритов и коментира, че регистърът е полезен, той като по дефиниция, съдържащите се в него стоки са забранени за продажба, но би могло да се допусне хипотеза, в която търговци да се опитат отново да ги пласират.По данни от годишния доклад на системата RAPEX около 53% от откритите на европейския пазар опасни стоки са от Китай. Техният дял намалява в сравнение с предходни периоди, когато е надхвърлял 65%. Около 25-26% са с произход ЕС. Според Маргаритов това се обяснява с обстоятелството, че в повечето европейски държави се произвеждат автомобили и резервни части за тях, а те заемат около 20% от всички през миналата година опасни стоки в Евросъюза.", "date": "2018.04.06", "title": "КЗП: Сред опасните стоки у нас почти няма български"}
{"url": "http://www.novinite.bg/articles/158446/V-Google-otkazvat-da-razrabotvat-tehnologii-za-amerikanskite-voenni", "text": "Хиляди служители на Google са се подписали в отворено писмо, в което молят работодателя си да спре да работи по проекти на американското правителство. Проектът \"Мейвън\" включва в себе си използването на изкуствен интелект, за да подобри точността на попаденията на армията с дронове. Служителите на компанията се страхуват, че участието в този проект ще нанесе „непоправима щета” на марката, предаде БГНЕС.„Смятаме, че Google не трябва да бъде част от военния бизнес”, се казва в писмото, което е адресирано до главния изпълнителен директор на компанията Сундар Пичай. ”Ние искаме проектът \"Мейвън\" да бъде прекратен и документите за него да бъдат публикувани, и да се наложи ясна политика, според която, нито Google нито нейните служители да бъдат обвързвани със създаване на оръжия”, пише още в писмото. Писмото е подписано от 3 100 служители, включително „някой старши инженери”, съобщава „Ню Йорк Таймс“.Компанията има повече от 88 000 служители по целия свят. В отговор на повдигнатите въпроси, ръководителят на облачния бизнес на Google, Даян Грин успокои служителите, че тази технология няма да бъде използвана за разработката на оръжия или за управление на дронове. Независимо от това служителите, които са подписали писмото смятат, че компанията излага на риск потребителското доверие в нея и игнорира своята „моралната и етична отговорност”.„Ние не може да прехвърлим нашата морална отговорност на трети страни”, пише в писмото. „Една от най-важните ценности за Google е: всеки наш клиент ни вярва, нека да не предаваме доверието му. Никога”, заявяват служителите в писмото си. „Абсолютно недопустимо е създаването на тази технология заедно с американското правителство и потенциалните смъртоносни последици, до които може да доведе.” Google потвърждава, че е позволила на Пентагона да използва някой от технологиите за разпознаване на изображения, като част от военния проект, това стана ясно след разследване на сайта за технологии Gizmodo през март.Говорител на Google заяви през Би Би Си, че \"Мейвън\" е широко разпространен проект на министерството на отбраната на САЩ и Google работи само по част от него. Частта е специално подбрана да не бъде свързана с нараняване на хора и за нея се използва отворен код, който е достъпен за всеки потребител на Google Cloud”. „Моделите, по които работим са базирани само на несекретни данни. Технологията се използва за отбелязване на изображения и цели да спаси животи и да спаси служители от вършене на досадна работа, в която често се допускат грешки”, заявяват от Google.„Военните използват машини, които се самообучават, нормално е това да бъде повод за притеснение. В момента активно обсъждаме в компанията тази деликатна тема, а и не само в компанията. Разговаряме заедно с експерти извън компанията, с които да изградим заедно нашите правила относно разработването и употребата на нашите машини с изкуствен интелект”, допълниха от компанията.", "date": "2018.04.06", "title": "В Google отказват да разработват технологии за американските военни"}
{"url": "http://www.novinite.bg/articles/158438/Patriarh-Neofit-Neka-sledvame-v-vyara-Hrista-prez-vsichki-negovi-dni", "text": "Ние с вяра трябва да следваме Христа през всички дни на Неговия живот, за да бъдем честити в своята вяра и в своето упование и надежда. Това каза Негово Светейшество Българският патриарх Неофит на Разпети петък, когато във всички епархии на Българската православна църква се отслужват Царски часове и вечерня с изнасяне на св. Плащаница, предаде БГНЕС. „Господ Иисус Христос умря за нас и за нашето спасение, и остави своите Апостоли да благовестят Неговия живот, Неговото учение, Неговата Божествена сила. Ние с вяра трябва да следваме Христа през всички дни на Неговия живот, за да бъдем честити в своята вяра и в своето упование и надежда. Всички ние чувстваме силата Господня и затова при всички дни, и при всички радостни и тъжни дни Неговата сила, Неговата любов към нас да я чувстваме и тя да бъде за нас спасителен пристан. За много години!”, каза патриарх Неофит в митрополитската катедрала „Св. Неделя”. На Велики (Разпети) петък - най-тежкият ден за Божия син - не се отслужва литургия. Сутринта в храма се изнася светата плащаница, чието носене напомня за носенето на Христовото тяло към Гроба. Вечерта се извършва символичното опело Христово. При изнасянето на Плащаницата се спазва и специален ритуал. Певецът застава пред северната врата на Св. Олтар и започва бавно да пее първата стихира, а след него върви свещеникът и други църковнослужители, които носят Св. Плащаница, обикалят три пъти около разпятието и приготвената маса (кувуклия) и слагат плащаницата на масата. Храмовете и днес се изпълват с хора, които минават под Плащаницата.  ", "date": "2018.04.06", "title": "Патриарх Неофит: Нека следваме в вяра Христа през всички негови дни"}
{"url": "http://www.novinite.bg/articles/158442/Facebook-uspokoyava-Bryuksel-che-samo-na-27-mln-evropejci-sa-s-iztocheni-lichni-danni", "text": " С писмо до Европейската комисия Facebook потвърждава, че до 2,7 милиона потребители в ЕС са били засегнати от злоупотребата с лични данни покрай случая с \"Кембридж Аналитика\", съобщи говорител на комисията. Следващата седмица предстои представители на ЕК и на социалната мрежа да продължат диалога по тази тема. Разговорите ще засегнат новите правила за личните данни в ЕС и по-общо теми, свързани с демокрацията, поясни говорителят, предаде Нова ТВ.Той добави, че от 25 май в ЕС влизат в сила допълнителни правила, според които при нарушение на изискванията за съхранение на лични данни дружествата може да бъдат глобени с до четири процента от техния световен годишен оборот.При нарушение дружествата ще трябва да уведомяват потребителите до 72 часа. От следващия месец компаниите, обработващи лични данни в ЕС, ще трябва да получават изричното съгласие на своите клиенти да събират тези данни и то с ясно посочена цел, включително ако данните биват предоставени другиму. ", "date": "2018.04.06", "title": "Facebook \"успокоява\" Брюксел, че „само“ на 2.7 млн. европейци са с източени лични данни"}
{"url": "http://www.novinite.bg/articles/158430/Yujna-Koreya-osadi-bivshiya-si-prezident-na-24-godini-zatvor", "text": "Съдът в Сеул призна за виновна по обвиненията в злоупотреба отстранения от власт президент на Южна Корея Пак Гън Хе, която бе осъдена на 24 години затвор, предаде БГНЕС. Тя не присъства на произнасянето на присъдата. Пак Гън Хе открито бойкотира съдебния процес срещу себе си, твърдейки, че съдът не ѝ предоставя честен процес.Властите позволиха произнасянето на присъдата на бившия президент да се излъчва на живо по южнокорейската национална телевизия. Причината, която посочиха, е големият интерес към процеса.Политическият скандал около Пак Гън Хе и Чой Сун Сил се разгоря през 2016 година, след като Пак поднесе публично извиненията си за изтичане на информация към близката й приятелка Чой Сун Сил, която не е назначена на никакъв пост в апарата на президента, но е имала достъп и е нанасяла корекции по десетки текстове на речи и изказвания на държавния глава преди те да бъдат произнесени. По този начин Пак е предоставяла на Чой влияние над икономиката и политиката на страната, включително и по отношение на конфронтациите със Севера.Чой се е намесвала още в кадровите назначения и в работата на администрацията на президента. Освен това близката приятелка на Пак е използвала влиянието си, за да принуждава големи корпорации да дават милиони като дарение на обвързаните с нея фондации. Според редица публикации от международните медии, става дума за средства, възлизащи на над 72 млн. долара.Откритията предизвикаха един от най-големите политически скандали в историята на Южна Корея и най-мащабните демонстрации от въстанието в Куанджу през 1980 година насам, които доведоха и до позорното сваляне на Пак от власт.", "date": "2018.04.06", "title": "Южна Корея осъди бившия си президент на 24 години затвор"}
{"url": "http://www.novinite.bg/articles/158441/Noshtnite-avtobusni-linii-v-Sofiya-veche-imat-i-svoi-spirki", "text": "Подготовката за пускането на нощния градски транспорт в София е към своя край. Вече са готови и спирките, на които ще спират автобусите, предаде Нова ТВ, цитирайки БГНЕС. Утре вечер първите клиенти на нощния градски транспорт ще могат да се възползват от тях. Както стана ясно по-рано, линиите са 4, цената на картата ще е 2 лв., във всеки автобус ще има контрольор, който ще продава картата и ще следи да няма нередовни пътници. Тя важи за четирите линии и с една карта човек може да се прехвърля на друга линия през цялата нощ. Редовните карти за градската мрежа не могат да се ползват за нощен транспорт. На картата за нощен транспорт ще бъде изписвана и датата.Четири автобусни линии, с пресечна точка в центъра на София - на площад „Княз Александър I“, ще прекосяват по диагонали столицата, за да достигнат до големите крайни квартали. На площада, където се пресичат четирите линии, всеки пристигнал автобус ще изчаква 5 минути, за да може пътниците да извършат трансфер. Нощните автобуси осигуряват превоз на пътниците от 00:00 часа през нощта до 04:00 ч. сутринта. Линиите са номерирани като N1, N2, N3 и N4. Автобусите ще се движат през интервал от 40 минути и ще спират на обозначените спирки, когато има чакащи пътници, или желаещи за слизане.Вече може да се види например двупосочната спирка за изчакване и прекачване на пътниците между 4-те линии на пл. „Княз Александър I\". На табелката й има надпис: Нощен транспорт на български и на английски. До нея има и разписания, и схема на движение на четирите линии.Нощните линии ще се обслужват от 14 климатизирани автобуса. От съображения за сигурност водачът ще бъде отделен от салона за пътници, ще има и паникбутон за връзка с полицията. За сигурност на пътниците и екипажа, колите са снабдени с видео-наблюдение.Засега Столична община планира нощните автобуси да се движат до края на годината. През това време обещава да се води стриктно наблюдение и ще се правят анализи за използването им.", "date": "2018.04.06", "title": "Нощните автобусни линии в София вече имат и свои спирки"}
{"url": "http://www.novinite.bg/articles/158429/Edin-zaginal-i-chetirima-postradali-sled-katastrofa-mejdu-koli-i-TIR-do-Bansko-DOPANENA", "text": "Тежкотоварен камион се обърна на пътя край Банско, помитайки три леки автомобил. При катастрофата има пострадали хора, предаде БГНЕС. Малко по-късно стана ясно, че единият от хората всъщност е загинал. Тежката катастрофа е станала на пътя Симитли – Банско – Гоце Делчев. Към 10:45 часа на изхода на Банско в посока Добринище, ТИР-ът се преобръща и удря три леки автомобила. Според така предадения към спешния телефон 112 сигнал има петима пострадали. На място на инцидента се изпращат линейки от Банско и Разлог и пожарни екипи. Пътят е затворен. Трафикът е натоварен. Обходният маршрут е Банско – село Баня – Елешница, като движението се регулира. На място има екипи на Спешна помощ, полиция и пожарна.", "date": "2018.04.06", "title": "Един загинал и четирима пострадали след катастрофа между коли и ТИР до Банско (ДОПЪНЕНА)"}
{"url": "http://www.novinite.bg/articles/158444/Motorist-se-vryaza-v-bus-i-zagina", "text": "Втора катастрофа с жертва се случи за днес. Моторист загина при катастрофа на централен булевард в Хасково. Инцидентът е станал в ранния следобед.Моторът се е ударил в микробус, който по предварителна информация е предприел неправилна маневра, информират от областната дирекция на полицията, предаде Нова ТВ.Загиналият е млад мъж. Той се е движил в посока центъра на Хасково и се е врязал под буса. След катастрофата на шофьора на буса му е прилошало и е бил откаран в болницата.", "date": "2018.04.06", "title": "Моторист се вряза в бус и загина"}
