{"url": "https://www.novinite.bg/articles/178606/BABH-potvardi-oshte-edno-ognishte-na-Afrikanska-chuma-pri-domashni-svine-vav-Vidin", "text": "Българската агенция по безопасност на храните (БАБХ) потвърди ново огнище на Африканска чума при домашни свине в област Видин в лично стопанство, в което се отглежда една свиня. Става въпрос за вече станалия известен случай на подаден сигнал за съмнения за болно животно в квартал „Нови път“, град Видин.Това е първото огнище на болестта в тази област. В квартала има само нерегистрирани лични стопанства. В 3-километровата предпазна зона има една индустриална ферма, която е под ветеринарномедицински надзор, за да бъде предпазена от навлизане на вируса в нея.Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното умъртвяване по хуманен начин и обезвреждане в засегнатия обект, както и при свинете в рисковата зона с неясен здравен статус и произход, при спазване на нормативните изисквания.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор.Хуманно умъртвяване на домашни свине в личните стопанства ще бъде извършено в рисковите квартали на град Видин и село Новоселци.От БАБХ призовават хората да започнат да колят спешно свинете в задните си дворове, както и напомняме, че месото трябва да премине термична обработка.Превенцията в момента е най-важна с оглед овладяване на ситуацията. АЧС е опасно и бързо разпространяващо се заболяване. Превенцията му изисква отговорност, стриктност в прилагане на правилата за биосигурност и последователност на мерките, припомнят още от Агенцията.", "date": "2019.07.29", "title": "БАБХ потвърди още едно огнище на Африканска чума при домашни свине - във Видин"}
{"url": "https://www.novinite.bg/articles/178608/Geshev-ostava-edinstven-kandidat-za-posta-na-Cacarov", "text": "Заместник главният прокурор Иван Гешев остава единствената номинация на Висшия съдебен съвет (ВСС) за главен прокурор, предаде БГНЕС. Според правосъдния министър Данаил Кирилов наличието само на една кандидатура е историческо събитие.„Заради предложението на прокурорската колегия, които са номинирали Гешев, е проявление на принципа на магистратско самоуправление и го зачитат като съсловно предложение. Това съответства на измененията на Закона за съдебната власт, приета през 2016 г.“, заяви Кирилов и добави, че той и да направи номинация, подкрепата ще бъде в рамките на 14 гласа. „Това означава да не се стигне до избор и да се създаде предпоставка за противопоставяне на колегите, което не трябва да се допуска“, подчерта той.Гешев беше предложен от 11 прокурори, а за да бъде избран е необходимо да бъде подкрепен от още 6-ма съдии. Изборът ще се проведе на 24 октомври.Данаил Кирилов поиска от Пленума на ВСС да се направи и външен одит на системата за случайно разпределение на делата. Предстои това му предложение да бъде гласувано от съдебните кадровици.По повод номинацията, по-рано Гешев коментира:“Припомням, че когато 17 човека номинираха един друг главен прокурор, той беше единствена кандидатура и нямаше такива брожения. И изкара един изключително успешен мандат. Става въпрос за Борис Велчев”.„Сега в момента имам работа и нямам време да се занимавам с тези неща”, допълни Гешев. „Бях подкрепен от професионалната общност – това е видимо, не толкова от прокурорската колегия, а явно съм подкрепен от цялата професионална общност. Това е едно огромно доверие, което съм длъжен да оправдая. Не бягам от битки или от това да изразя личното си мнение. Важно е да казваш истината, трябва да правиш каквото трябва и да става каквото ще”, допълни Гешев по повод номинацията си за главен прокурор.В 18.30 часа днес пред Съдебната палата ще се проведе протест срещу кандидатурата на Иван Гешев за главен прокурор. Предварително обявеният „марш за правосъдие” ще е под надслов “Право и свобода”.Гражданската организация Инициатива “Правосъдие за всеки” вече поискаха оттегляне на номинацията на Гешев и посочване на друг кандидат за поста. В писмо до медиите неправителствената организация посочва, че изборът на главен прокурор не отговаря на стандартите за демократична държава. ", "date": "2019.07.29", "title": "Гешев остава единствен кандидат за поста на Цацаров"}
{"url": "https://www.novinite.bg/articles/178613/Spad-na-chujdencite-idvashti-v-Balgariya-i-rast-na-balgarite-hodeshti-v-chujbina", "text": "Пътуванията на български граждани в чужбина през юни 2019 г. са 717.1 хил., или с 5.9% над регистрираните през юни 2018 година . Увеличение на пътуванията на български граждани в сравнение със същия месец на предходната година е отчетено към: Турция - с 15.4%, Румъния - със 7.8%, Гърция - с 6.2%, Германия - с 5.1%, Австрия - с 3.0%, Република Северна Македония - с 2.9%, Италия - с 2.7%, Испания - с 1.8%, и други. Същевременно намаляват пътуванията на български граждани към: Белгия - със 7.9%, Сърбия - с 1.9%, Руската федерация - с 0.8%, и други. Това сочат данните на НСИ.В сравнение с юни 2018 г. e регистрирано увеличение по всички наблюдавани цели: „други“ - със 7.5%, „почивка и екскурзия“ - с 6.0%, и „служебна“ - с 2.7%. Най-голям относителен дял от общия брой пътувания на български граждани в чужбина през юни 2019 г. формират пътуванията с други цели (гостуване, обучение, посещение на културни и спортни мероприятия) - 41.6%, следвани от тези с цел почивка и екскурзия - 35.6%, и със служебна цел – 22.8%.През юни 2019 г. най-голям брой пътувания на български граждани са осъществени към: Турция - 185.4 хил., Гърция - 134.5 хил., Румъния - 64.5 хил., Република Северна Македония - 50.6 хил., Сърбия - 45.9 хил., Германия - 38.4 хил., Италия - 27.4 хил., Испания - 24.0 хил., Австрия - 23.4 хил., Франция - 16.4 хил.През юни 2019 г. посещенията на чужденци в България са 1.537 млн., или с 0.9% по-малко в сравнение с юни 2018 година. Регистрирано е намаление при пътуванията със следните цели: „служебна“ - с 4.5%, и „почивка и туризъм“ - с 2.5%, докато тези с цел „други“ (вкл. гостувания и транзитни преминавания) се увеличават с 3.0%. Транзитните преминавания през страната са 22.6% (347.5 хил.) от всички посещения на чужденци в България.От общия брой чужденци, посетили България през юни 2019 г., делът на гражданите от Европейския съюз е 55.9%, или с 5.4% по-малко в сравнение със същия месец на предходната година. Увеличават се посещенията на граждани от Ирландия - с 11.1%, Испания - с 5.1%, Обединеното кралство - с 4.3%, Унгария - с 0.7%, и други. Същевременно намаляват посещенията на граждани от Полша - с 13.6%, Германия - с 8.9%, Франция - със 7.0%, Румъния - с 3.7%, Гърция - с 3.2%, и други.Посещенията на граждани от групата „Други европейски страни“ се увеличават с 4.6%, като най-голямо е увеличението на посещенията на граждани от Украйна - с 33.2%. През юни 2019 г. преобладава делът на посещенията с цел почивка и екскурзия – 50.1%, следвани от посещенията с други цели - 36.0%, и със служебна цел - 13.9%.Най-много посещения в България през юни 2019 г. са реализирали гражданите от: Румъния - 252.0 хил., Гърция - 161.2 хил., Турция - 140.8 хил., Германия - 123.1 хил., Украйна - 123.1 хил., Руската федерация - 108.5 хил., Обединеното кралство - 70.6 хил., Полша - 64.7 хил., Сърбия - 59.5 хил., Република Северна Македония - 43.1 хил.", "date": "2019.07.29", "title": "Спад на чужденците, идващи в България и ръст на българите, ходещи в чужбина"}
{"url": "https://www.novinite.bg/articles/178593/Atina-shte-poiska-neshto-za-sebe-si-v-zamyana-na-podkrepata-za-chlenstvo-v-ES-na-SMakedoniya-i-Albaniya", "text": "Гърция няма да блокира амбициите на Северна Македония и Албания за членство в Европейския съюз, но трябва да се очаква, че ще поиска някои отстъпки в замяна, смятат анализатори, цитирани от гръцкия „Катимерини“, предаде БГНЕС.Комисията препоръча започване на преговори за присъединяване с двете държави. Остава да се види дали Съветът ще предприеме последващи действия по препоръката през октомври.“[Гърция] няма да каже ”не” на никого. Тя обаче ще определи условията си ”, казва източник, близък до премиера.Наблюдателите твърдят, че Атина ще поиска от Скопие стриктно да наложи Договора от Преспа, като същевременно настоява Берлин да отстъпи пред гръцките призиви за намаляване на целевия първичен бюджетен излишък.В случая с Албания се очаква Атина да изисква по-добра защита на правата на етническото гръцко малцинство в съответствие с международните договори и регулации.", "date": "2019.07.29", "title": "Атина ще поиска нещо за себе си в замяна на подкрепата за членство в ЕС на С.Македония и Албания"}
{"url": "https://www.novinite.bg/articles/178605/ES-shte-ima-oshte-laboratorii-ot-svetovna-klasa-za-izsledovateli", "text": "Научните изследователи от цяла Европа ще разполагат с още повече възможности за използване на съвременните съоръжения на Съвместния изследователски център към Европейската комисия.След първия кръг на инициативата за свободен достъп, в който бяха получени близо 100 отговарящи на условията предложения от 92 изследователски институции, допълнителни лаборатории вече са достъпни за външни учени. Те ще могат да провеждат експерименти, свързани с енергийни решения с нулеви емисии и с ядрената безопасност.Откакто Съвместният изследователски център (JRC) отвори своите съоръжения за първи път през 2017 г., научни изследователи от 21 университета от ЕС и 3 съседни държави провеждат опити в 12 от неговите лаборатории в Геел (Белгия), Испра (Италия) и Карлсруе (Германия). Инициативата понастоящем се разширява, за да обхване Петен (Нидерландия), където се намират изследователските лаборатории на Центъра в областта на енергетиката и транспорта. Изследователите от държавите от ЕС и държавите, асоциирани към програмата за научни изследвания„Хоризонт 2020“, се приканват да кандидатстват преди 30 септември.Две съоръжения, предназначени за разработване на водородни горивни технологии, вече са отворени в Петен: съоръжението за изпитване с природен газ под високо налягане и съоръжението за изпитване електролизьор.Съвместният изследователски център също така отваря две модерни лаборатории в Карлсруе, предназначени за научни изследвания в областта на актинидните материали.Създаден е специален публичен портал с информация относно всички аспекти, свързани с инициативата за отворен достъп до научноизследователска инфраструктура на Центъра, включително публикуване на покани за представяне на предложения, информация относно условията и критериите за достъп, както и за процеса на подаване на документи.", "date": "2019.07.29", "title": "EС ще има още лаборатории от световна класа за изследователи"}
{"url": "https://www.novinite.bg/articles/178595/Dneven-horoskop-za-ponedelnik", "text": "Днес ще имате способността да привличате и задържате вниманието на хората. Това е страхотна възможност да изразите мнението си и да кажете всичко, което искате да кажате.Днес ще има една малка пречка на пътя ви, която малко ще ви разтърси и ще промени плановете ви. Опитайте да направите нещо за условията си на живот днес. Време е за подобрения.Днес ще ви бъдат зададени доста въпроси и ще се наложи да отговорите на всичките. Добрата новина е, че повечето хора, които ще ви задават въпроси просто се нуждаят от съвет, не се изисква никаква лична информация.Представителите на останалите зодии могат да намерят дневния си хороскоп ", "date": "2019.07.29", "title": "Дневен хороскоп за понеделник"}
{"url": "https://www.novinite.bg/articles/178601/Kupon-na-trafikanti-na-jeni-i-migranti-priklyuchi-s-beleznici", "text": "Специализираната прокуратура и ГДБОП са разбили организирана престъпна група за трафик на мигранти и експлоатация на жени. Това съобщи на извънреден брифинг в Съдебната палата зам.-главният прокурор Иван Гешев, предаде БНТ.Организираната престъпна група се е заминавала с трафик на мигранти и с експлоатация на жени. Транспортирала е мигранти през вътрешността на страната до Видин, откъдето с бързи и дори луксозни моторни лодки за броени минути ги прехвърляла на румънския бряг на река Дунав, където ги поемали местните каналджии.„Вчерашният ден в един от тунелите на Витиня е задържан лек автомобил, в който има 9 мигранти, 3 от които са деца, 3 жени, 3 са възрастни мъже. 7 от тях са с иракски произход, двама са иранци. На остров на река Дунав е задържана част от групата, която е имала производствен банкет. За задържането ѝ са използвани катери на Гранична полиция. Така че празникът някак си е приключи тъжно“, казва Гешев.Прокуратурата има достатъчно данни, че именно тази група е поръчала неуспешният палеж на граничното полицейско урпавление във Видин преди няколко месеца, след който бяха задържани двама от евентуалните извършителите.Собственикът на фирмата, която е разследвана за хакерската атака на НАП днес се очаква да пристигне в България с полет от Истанбул. Гешев обаче не коментира, дали той ще бъде задържан, когато кацне в страната. По негови думи това е работа и решение на наблюдаващия прокурор.", "date": "2019.07.29", "title": "Купон на трафиканти на жени и мигранти приключи с белезници"}
{"url": "https://www.novinite.bg/articles/178602/Pojar-v-chast-ot-skladovete-na-shumenskata-borsa-nyama-postradali", "text": "Пожар горя в складове на шуменската търговска борса снощи. Няма данни за пострадали хора, съобщиха от полицията, предаде БНТ. Огънят се прехвърлил на покривите на съседните складове.Заради безопасност, електричеството в района беше спряно. Изгорели са велосипеди и техника. Овладяването на огъня продължило няколко часа. За да не се разгорят отново пламъците, през цялата нощ на място са дежурили екипи на пожарната. Причините за пожара все още се изясняват.", "date": "2019.07.29", "title": "Пожар в част от складовете на шуменската борса, няма пострадали"}
{"url": "https://www.novinite.bg/articles/178591/Posleden-den-za-nominacii-za-nov-glaven-prokuror", "text": "Висшият съдебен съвет се събира на последно заседание преди лятната ваканция. Днес изтича и крайният срок за номинации за главен прокурор. След издигането на единодушната кандидатура на Иван Гешев, по закон само министърът на правосъдието може да предложи друг кандидат, съобщи Нова телевизия, предаде БГНЕС. Ако Гешев остане единствен кандидат за поста, той трябва да бъде изслушан пред пленума на ВСС на 24 октомври. Веднага след това е гласуването.За да бъде избран, той трябва да получи подкрепата на не по-малко от 2/3 от членовете на ВСС. Ако бъде избран, ВСС ще изпрати предложение до президента, а той от своя страна може да подпише или да откаже да подпише указ за назначаването му. Ако Румен Радев се възползва от правомощията си, това може да е еднократно и трябва да обяви подробни мотиви за отказа. ", "date": "2019.07.29", "title": "Последен ден за номинации за нов главен прокурор"}
{"url": "https://www.novinite.bg/articles/178590/Trima-martvi-i-mnogo-raneni-pri-strelba-na-kulinaren-fest-v-Kaliforniya", "text": "Трима души са били убити при стрелбата в неделя на големия кулинарен фестивал в щата Калифорния, съобщи АФП, предаде БГНЕС.  ", "date": "2019.07.29", "title": "Трима мъртви и много ранени при стрелба на кулинарен фест в Калифорния"}
{"url": "https://www.novinite.bg/articles/178588/Vremeto-se-razvalya-v-Centralna-i-Zapadna-Balgariya-shte-vali", "text": "Днес главно над Западна и Централна България ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Очакват се градушки. Над Източна България ще преобладава слънчево време, след обяд с временни увеличения на облачността, но само на отделни места там ще превали и прегърми, сочи прогнозата на НИМХ.За 11 области е обявен жълт предупредителен код за интензивни валежи и гръмотевици. Това са Перник, София, София-област, Видин, Враца, Монтана, Плевен, Ловеч, Габрово, Велико Търново и Русе.Вятърът ще се ориентира от север-северозапад и ще е слаб до умерен, и с него ще прониква хладен въздух. Температурите ще се понижат, но все още в Горнотракийската низина и в крайните югозападни райони ще е горещо. Преобладаващите максимални температури ще бъдат в широк интервал от 26-27 градуса в Северозападна България и по високите полета до 34-36 на места в Югоизточна България.Атмосферното налягане ще е значително по-ниско от средното за юли, към края на деня от запад ще започне да се повишава.Над планините ще се развива мощна купесто-дъждовна облачност и на много места ще има краткотрайни, временно интензивни валежи и гръмотевични бури. Вятърът ще се ориентира от запад-северозапад и ще бъде предимно умерен, по върховете временно и силен. Максимална температура на височина 1200 метра около 21 градуса, на 2000 метра – около 14.По Черноморието ще преобладава слънчево време, след обяд с временни увеличения на облачността, но вероятността за валежи е много малка. Ще духа слаб до умерен вятър от изток-североизток, който до вечерта ще се ориентира от север-северозапад. Максимални температури на въздуха: 28-30 градуса. Температурата на морската вода е 26-27. Вълнението на морето ще бъде 2-3 бала. ", "date": "2019.07.29", "title": "Времето се разваля, в Централна и Западна България ще вали"}
{"url": "https://www.novinite.bg/articles/178592/Carkvata-otbelyazva-denya-na-Sv-Machenik-Kalinik", "text": "На 29 юли, на осмата неделя след Петдесетница, почитаме Св. Мъченик Калиник.Той се родил в Киликия (Мала Азия) и бил възпитан в християнския закон. Посветил живота си на проповядването на Божието слово и за целта обиколил много градове и села, където обръщал езичниците към Господ Иисус Христос, припомня БГНЕС.Когато пристигнал в Анкира езичниците го хванали. Завели го при градския началник и го обвинили във вероотстъпничество. На злостните обвинения светият отец отговорил с открита проповед за истинския Бог. Кротките му слова силно смутили началника. Той поискал от Калиник да се поклони на елинските богове. Подложил го на страшни изпитания, но светецът бил непреклонен.Тогава го изпратили в град Гангра, за да бъде съден. Пътят бил дълъг и изтощителен, а страданията му – нечовешки. Войниците, които го съпровождали, ги мъчела жажда и пек. Добродетелният Калиник намерил сили да се помоли на Господ и той утолил жаждата на неговите палачи.Милосърдието на Св. Калиник не трогнало враговете му. Когато пристигнали в Гангра на площада вече бил запален голям огън. Без никакво колебание светецът сам влязъл в него и там намерил мъченическата си смърт. Нетленното тяло на Св. Калиник било погребано от добродетелни християни с подобаваща почит.На 29 юли имен ден празнуват всички с имената Калин, Калина, Горан. ", "date": "2019.07.29", "title": "Църквата отбелязва деня на Св. Мъченик Калиник"}
{"url": "https://www.novinite.bg/articles/178610/Darjavata-vzima-nov-200-milionen-zaem", "text": "На 29 юли 2019 г. Министерството на финансите преотвори емисия 10,5-годишни държавни ценни книжа (ДЦК), деноминирана в лева, пусната в обращение на 21.06.2019 г., с падеж 21.12.2029 г. Емисията е референтна по отношение на хармонизирания дългосрочен лихвен процент за оценка степента на конвергенция, който е един от Маастрихтските критерии.На проведения аукцион бяха пласирани успешно ДЦК за 200 млн. лв. съвкупна номинална стойност при постигната среднопретеглена доходност в размер на 0,32 %. Отчетената доходност е рекордно ниска на първичен пазар за този матуритетен сегмент. Общият размер на подадените поръчки достигна 305,75 млн. лв., което съответства на коефициент на покритие от 1,53.Отчетеният спред спрямо аналогичните германски федерални облигации е в размер на 73 базисни точки. От страна на участниците беше отчетен висок интерес, като най-голямо количество ДЦК на аукциона придобиха банките – 73 %, следвани от застрахователните дружества с 18 %, пенсионни и гаранционни фондове – 8 %, и други инвеститори – 1 %.", "date": "2019.07.29", "title": "Държавата взима нов 200-милионен заем"}
{"url": "https://www.novinite.bg/articles/178596/Stoyat-nova-sgrada-na-uchastaka-v-Hitrino", "text": "Започва изграждането на новия полицейски участък в село Хитрино, съобщава БНТ. Сградата на стария бе срутена от взрива, след дерайлирането на влакова композиция, превозваща пропилен и пропан-бутан в района на гара \"Хитрино\", в ранната сутрин на 10 декември 2016 г. При експлозията загинаха 7 души, а близо 30 бяха ранени. Нанесени бяха материални щети за милиони левове. Делото за инцидента още не е приключило.", "date": "2019.07.29", "title": "Стоят нова сграда на участъка в Хитрино"}
{"url": "https://www.novinite.bg/articles/178600/Naj-mladite-balgari-emigrirat-za-da-uchat", "text": "Сертификатът за знание на български език да бъде признат като документ за владеене на чужд език в държавите от ЕС – това е голямата цел пред дипломатическите усилия на българските политици, по отношение обучението на българчетата зад граница. Работата в това направление започна с инициираната от Асоциацията на българските училища зад граница /АБУЧ/ “петицията за малките езици“. Тя беше приета в ЕП и получи препоръчително становище от Съвета на министрите по образование по отношение изучаването на езиците и полагането на изпити по тях в образователните системи на различните държави, предаде БНР.Препоръка е все още, но в сферата на образованието трудно се постига задължение –всяка европейска страна е автономна в тази област, каза пред Радио България Ирина Владикова, директор на българското училище „Св. Св. Кирил и Методий“ във Виена и председател на АБУЧ. Реална цел е сертификатът за знание на български език да се признава като оценка по владеене на един чужд език и да дава привилегия в университет – освобождаване от изучаването на четвърти чужд език. Защото по-големите деца имат много затруднения – идвайки в чужда държава те започват да учат местния език, програмите предвиждат още 2-3 чужди езика, а като прибавите и българския – става много трудно. Ако се признава този сертификат, един от тези езици ще може да бъде заменен с български. Много се надяваме, че това ще се случи.Преходът от средно към висше образование на българските деца, които живеят в чужбина е нов акцент в работата на нашата асоциация, изтъкна Ирина Владикова по време на 12-тата годишна конференция на АБУЧ в Пловдив на 27 юли. Представители на повече от 60 училища от всички точки на земното кълбо се събраха в европейската столица на културата, за да формулират приоритетните си задачи. Те се запознаха с новите моменти в образованието по български език, история и география на България в училищата зад граница. Бяха представени и новите учебни помагала, издадени специално за образователните звена извън пределите на България, като за първи път в тяхната разработка участват и преподаватели от училищата в чужбина.Според премиера Бойко Борисов владеенето на български език се оказва пречка за завръщане в родината на семействата на второ и трето поколение българчетата от чужбина. Основната спънка не са само заплатите. Затова сте ми толкова важни – да подготвим децата там по български език, за да може родителите да вземат решение да се приберат в България, каза премиерът към учителите и обеща с минимум два милиона лева да бъдат увеличени средствата, които държавата отпуска за българските училища по света. Правителството се ангажира да съдейства на дипломатическо ниво и за осигуряване на сгради за школата.Подпомагането на българските неделни училища е пример за добра политика в последните 10-11 години. Тогава неделните училища бяха 50, а днес – над 350. Обхванатите деца са повече от 30 хиляди и всяка година добавяме нови училища, увеличаваме обхвата на учениците, прибавяме дейности, които финансираме, каза министърът на образованието Красимир Вълчев. Важно е децата да се чувстват свързани с България и ще стартираме програма за партньорство между училища в България и българските училища в чужбина, която трябва популяризира българското образование и да мотивира тези деца да се завърнат у нас, вече в системата на висшето образование. В тази връзка ще променим и наредбата за прием в държавните висши училища – ще признаваме оценката от зрелостен изпит в другите държави като входна оценка за българските университети, плюс сертификата по български език по европейската езикова рамка. Българските неделни училища съществуват благодарение на желанието на родителите да запазят децата си част от българското езиково и културно пространство.Облекчаване на визовия режим за студенти и електронна платформа за кандидатстване в българските висши училища, са част от мерките, които ще улеснят пътя на кандидатстудентите от чужбина, допълни министърът и изтъкна, че образованието е основната причина за емиграцията на българите във възрастовата група 17-25 години.Вие сте част от българската културна дипломация, а училищата, които ръководите са външната витрина на българското образование, каза на конференцията на АБУЧ вицепрезидентът Илияна Йотова и уточни, че без допълнителни, мотивирани усилия на държавата, няма как да съхраним българското самосъзнание у децата зад граница. Тя добави, че заедно с президента Румен Радев организират национален форум за българите по света с акцент училищата зад граница.", "date": "2019.07.29", "title": "Най-младите българи емигрират, за да учат"}
{"url": "https://www.novinite.bg/articles/178611/Burya-v-Kardjali-navodneni-sa-centralni-ulici", "text": "Буря със скорост на вятъра над 80 километра в час се разрази над Кърджали в ранния следобед. За по-малко от 20 минути в района се изсипаха проливен дъжд и градушка с големината на грахово зърно, съобщи БНР. Централни улици се наводниха и движението по тях беше силно затруднено. Към момента няма данни за сериозни щети. ", "date": "2019.07.29", "title": "Буря в Кърджали, наводнени са централни улици"}
{"url": "https://www.novinite.bg/articles/178597/Novi-sblasaci-mejdu-protestirashti-i-policiya-v-Hongkong", "text": "Напрегната нощ в Хонконг, където за втори пореден ден се стигна до сблъсъци между полицията и протестиращи, предаде БНТ.Антиправителствените протести в полуавтономния Хонконг продължават вече няколко месеца. При снощните сблъсъци полицията е използвала сълзотворен газ и гумени куршуми, за да попречи на демонстрантите да нахлуят в сградата на парламента.", "date": "2019.07.29", "title": "Нови сблъсъци между протестиращи и полиция в Хонгконг"}
{"url": "https://www.novinite.bg/articles/178612/Prezidentat-Balgariya-e-naj-prekiyat-pat-na-Kitaj-kam-Evrosayuza", "text": "България е най-краткият път, който свързва Китай с Европа, което прави страната ни най-изгодната входна врата на Китай за Европейския съюз. Това заяви държавният глава Румен Радев на среща на „Дондуков“ 2 с представители на китайски компании, участващи в реализацията на инициативата „Един пояс, един път“. Разговорът е впродължение на държавното посещение на българския президент в Китай в началото на юли тази година, на което бяха отправени покани към редица водещи китайски компании за инвестиции в развитието на българския транспорт, енергетика, туризъм, иновации.На срещата участваха представители на ръководствата на „China Railway International Group“, световен лидер в изграждането на железопътна и транспортна инфраструктура, и на „Touchstone Financial Holding Group“ -водеща финансова група, структурираща изпълнението на международни стратегически проекти в рамките на инициативата \"Един пояс, един път”, заедно с повече от 20 водещи китайски държавни и частни компании, китайски инвестиционни фондове, банки и застрахователни компании.Гостите запознаха държавния глава с плановете си за създаване на платформа за инвестиции и реализиране на Стратегически проекти в областта на инфраструктурата, енергетиката, селското стопанство, технологиите в страните от инициативата „17+1“. Проучват се възможности за откриване в България на регионален център за разработване и прилагане на тази финансова и проектна платформа.Президентът Румен Радев изрази удовлетворение, че само месец след визитата му в Китай страната вече проявява интерес към насоките за стратегическо партньорство, очертани по време на срещата между българския и китайския държавен глава.  Румен Радев отбеляза, че България активно подкрепя инициативите „Един пояс, един път“ и „17+1“ за сътрудничество между Китай и държавите от Централна и Източна Европа. Неслучайно в България се предвижда откриването на Глобален център за партньорство по инициативата. По думите на президента обемът на китайски стоки за Европа расте всяка година и това изисква големи и модерни логистични центрове в Европа, а България предлага едни от най-добрите условия за това. Българският държавен глава припомни трите приоритетни проекта, които представи по време на визитата си в Китай по покана на своя колега Си Дзинпин: откриване на пряка въздушна линия София-Пекин и на клон на китайска банка у нас, както и изграждане  на българо-китайски център за научни изследвания и иновации в България. Целта им е да се облекчи търговският и инвестиционен обмен и да се стимулира дейността на китайските инвеститори. Президентът допълни, че по време на посещението си в Хърватия по негова инициатива заедно с хърватския президент Колинда Грабар-Китарович са изпратили съвместно предложение до Си Дзинпин за откриване на въздушна линия Пекин – София - Загреб. България може да представи много комплекси възможности. Ние сме отворени и готови да развиваме тези възможности, каза още Румен Радев.Местоположението на България е стратегическо и страната активно подкрепя инициативата „17+1“, отбеляза Кени Сонг, председател на „Touchstone Financial Holding Group“. По думите му това е предпоставка финансовата група да планира откриване на клон в България. Искрено желаем в рамките на инициативата „Един пояс, един път“ Китай и България да намерят повече възможности за сътрудничество, да има повече реални проекти, отбеляза той и допълни, че са готови да стимулират реализирането на повече проекти. Президентът на „China Railway International Group“ Чен Шипинг заяви, че проучват бизнес-средата в България и конкретни проекти, включително и пристанище Варна.Китай и България вече имат отлично сътрудничество, но ние вярваме, че все още има огромен потенциал и перспективи за развитие, отбеляза посланкът на Народна Република Китай в България Дун Сяодзюн. По думите му посещението на китайската делегация има за цел да реализира консенсуса за взаимноизгодното сътрудничество, постигнат на срещата между държавните ръководители на Китай и България по време на посещението на Румен Радев. ", "date": "2019.07.29", "title": "Президентът: България е най-прекият път на Китай към Евросъюза"}
{"url": "https://www.novinite.bg/articles/178607/V-Haskovo-hvanaha-32-godishen-izdirvan-za-tejko-prestaplenie-v-Atina", "text": "При проведена специализирана полицейска операция от служители на  ГД “Национална полиция“ и ОДМВР-Хасково на 26 юли в град Хасково е установен 32-годишен от града. Мъжът е обявен за издирване на 4 април т.г .с цел арест и екстрадиция във връзка с изпълнение на Европейска заповед за арест, издадена от прокуратурата в Атина. Според данните до този момент, през 2018 г. той е участвал в извършването на тежко криминално престъпление на територията на Република Гърция.След задържането, на 32-годишния мъж е наложена мярка за неотклонение съобразно изпълнението на ЕЗА. За задържането на издирваното лице е уведомена Окръжна прокуратура-Хасково.", "date": "2019.07.29", "title": "В Хасково хванаха 32-годишен, издирван за тежко престъпление в Атина"}
{"url": "https://www.novinite.bg/articles/178589/Zatrudneniya-v-prodajbata-na-e-vinetki-dovechera-sled-1700-ch", "text": "Между 17:00 ч. и 23:00 ч. довечера са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат частични забавяния и прекъсвания, които биха могли да затруднят продажбите на електронни винетки.За избягване на риска от проблеми с покупката на е-винетка по време на планираните актуализации от АПИ препоръчват на водачите внимателно да планират пътуването си по републиканската пътна мрежа и да купят електронната си винетка своевременно.Планираното внедряване на софтуерните актуализации е част от подготовката за въвеждане в експлоатация на тол системата. ", "date": "2019.07.29", "title": "Затруднения в продажбата на е-винетки довечера след 17:00 ч."}
{"url": "https://www.novinite.bg/articles/178609/EVN-Toplofikaciya-izgrajda-nov-prisaedinitelen-toploprovod-v-Plovdiv", "text": "От 31 юли 2019 г. EVN Топлофикация стартира изграждане на нов топлопровод на ул. „Иван Вазов“ в Пловдив с цел присъединяване на сграда към централно отопление. Спецификата на проекта изисква временно затваряне за движение на кръстовището на ул. “Иван Вазов” с ул. „Цар Асен“ само през първия ден и при завършването на проекта.По план строително-монтажните работи трябва да приключат до 30 септември 2019 г. EVN Топлофикация уверява, че дружеството ще предприеме необходимите мерки за по-бързото приключване на дейностите.", "date": "2019.07.29", "title": "ЕVN Tоплофикация изгражда нов присъединителен топлопровод в Пловдив"}
{"url": "https://www.novinite.bg/articles/178599/Darjavata-vavejda-novi-merki-sreshtu-AChS-po-svinete", "text": "Централният епизоотичен съвет към правителството проведе двучасово заседание в Министерския съвет под председателството на вицепремиера Томислав Дончев във връзка с африканската чума по свинете, съобщава БНР. След заседанието министърът на земеделието Десислава Танева обяви:\"В България има 110 регистрирани кланици, 67 са за клане на свине. Тези кланици ще могат да извършват дейността си само при постоянното присъствие на ветеринар и военна полиция в останалото време, с цел недопускане на клане на нерегламентирани домашни свине, които не са от обекти със съответното ниво на биосигурност\".В България към настоящия момент има регистрирани 65 свинекомплекса със съответните нива на мерките за биосигурност. В 3 от тях вече бе установена африканска чума по свинете. За всички останали, включително и тези в Южна България, се определя 20 км санитарна зона от областните епизоотични комисии. В тези зони не трябва да има \"заден двор\" - не следва и не трябва да има отглеждане на домашни свине без мерки за биосигурност. Това ще го приведем също незабавно\".Държавата ще обезщети стопаните за всички евтаназирани животни, а след това ще очаква възстановяване на разходите от Европейската комисия.Още от петък има издадена заповед да се отговаря в максимално кратък срок на въпросите на Министерството на околната среда за съгласуване на площадки. Танева съобщи още, че у нас са регистрирани 22 случая на заразени домашни свине и 20 - на диви. Потвърден е и случай в тип \"заден двор\" във Видинско. Вицепремиерът Томислав Дончев допълни:\"Най-ефективната превантивна мярка, особено в буферната зона, е прасетата, отглеждани в заден двор - заколване и термична обработка. Съхраняването във фризера може само да замрази проблема, даже да го замрази с месеци. След използване на месото, извадено от фризера след няколко месеца, заразата може да пламне отново\".", "date": "2019.07.29", "title": "Държавата въвежда нови мерки срещу АЧС по свинете"}
{"url": "https://www.novinite.bg/articles/178603/Policejski-proverki-v-Pazardjishko-zaradi-AChS", "text": "Полицията в Пазарджик извършва засилени проверки заради африканската чума по свинете. Проверяват се и сигнали за нерегламентирани животни на пазари.Проверяват се всички тежкотоварни и леки автомобили за наличието на превозвани животни, животински продукти и фуражи, както и необходимите документи към тях, каза говорителят на Пазарджишката полиция Мирослав Стоянов пред БНР:\"Основно по всички главни и второстепенни пътища от страна на полицейски екипи - Пазарджик, Велинград, Панагюрище, Пещера и Септември, съвместно с екипи на сектор \"Пътна полиция\" там, където те са разположени. На този етап нямаме данни за нерегламентиран превоз на животни или животински продукти през изминалите няколко дни\".Засега няма сигнали за наличието на африканска чума в региона.", "date": "2019.07.29", "title": "Полицейски проверки в Пазарджишко заради АЧС"}
{"url": "https://www.novinite.bg/articles/178604/Upraviteli-na-firmi-predvijdat-po-visoki-ceni-na-stoki-i-uslugi", "text": "През юли 2019 г. общият показател на бизнес климата остава приблизително на равнището си от предходния месец. Понижение на стопанската конюнктура се наблюдава в промишлеността и строителството, докато в търговията на дребно нивото от юни се запазва. Единствено в сектора на услугите показателят се повишава.Промишленост. Съставният показател „бизнес климат в промишлеността“ спада с 1.7 пункта в резултат на леко влошените оценки и очаквания на промишлените предприемачи за бизнес състоянието на предприятията. Анкетата отчита и по-неблагоприятни прогнози за износа и производствената активност през следващите три месеца.Средното натоварване на мощностите от април до юли нараства с 1.2 пункта и достига 76.9%, като с оглед на очакваното търсене през следващите месеци се предвижда излишък от мощности.Недостигът на работна сила и несигурната икономическа среда продължават да са основните пречки за развитието на бизнеса в сектора.Относно продажните цени в промишлеността са регистрирани известни очаквания за увеличение, макар по-голяма част от мениджърите да не предвиждат промяна през следващите три месеца.Строителство. През юли съставният показател „бизнес климат в строителството“ се понижава с 0.8 пункта, което се дължи на изместване на оценките на строителните предприемачи за настоящото бизнес състояние на предприятията от „добро“ към „задоволително“. По отношение на строителната активност през последните три месеца анкетата регистрира известно намаление в сравнение с юни, като прогнозите за следващите три месеца остават резервирани.Недостигът на работна сила, несигурната икономическа среда и конкуренцията в бранша са факторите, затрудняващи в най-голяма степен дейността.По отношение на продажните цени в строителството мениджърите предвиждат известно увеличение през следващите три месеца.Търговия на дребно. Съставният показател „бизнес климат в търговията на дребно“ запазва нивото си от предходния месец. Очакванията на търговците на дребно за развитието на бизнеса в сектора през следващите шест месеца са положителни. Същевременно прогнозите им за обема на продажбите и поръчките към доставчиците през следващите три месеца остават благоприятни, макар и по-резервирани в сравнение с юни.Конкуренцията в бранша, недостатъчното търсене и несигурната икономическа среда продължават да са най-сериозните пречки за бизнеса. През последния месец се наблюдава и засилване на негативното влияние на фактора „недостиг на работна сила“.Относно продажните цени очакванията на търговците са за запазване на тяхното равнище през следващите три месеца.Услуги. През юли съставният показател „бизнес климат в сектора на услугите“ нараства с 1.7 пункта главно поради оптимистичните оценки на мениджърите за настоящото бизнес състояние на предприятията. По отношение на търсенето на услуги настоящата тенденция се оценява като подобрена, но очакванията им за следващите три месеца са по-неблагоприятни.Основните затруднения за развитието на дейността остават свързани с конкуренцията в бранша, несигурната икономическа среда и недостига на работна сила.Мениджърите предвиждат известно увеличение на продажните цени в сектора на услугите, макар по-голяма част от тях да не очакват промяна през следващите три месеца.", "date": "2019.07.29", "title": "Управители на фирми предвиждат по-високи цени на стоки и услуги"}
{"url": "https://www.novinite.bg/articles/178594/Ekskurziite-do-Sarbiya-poskapvat", "text": "Пътуванията и екскурзиите в съседна Сърбия вече ще ни струват малко повече. Причината е, че от днес там влизат в сила нови цени за преминаване по магистралите в Сърбия. Увеличението на пътните такси е с 12 на сто и беше обявено преди няколко месеца, припомня Нова телевизия.Така за участъка Белград – Ниш леките автомобил ще плащат 900 динара, вместо 800 както досега.", "date": "2019.07.29", "title": "Екскурзиите до Сърбия поскъпват"}
{"url": "https://www.novinite.bg/articles/178598/1800-stolichani-bez-tok-sled-skasan-kabel-ot-bager", "text": "Фирма скъса кабел 10 киловолта, собственост на ЧЕЗ Разпределение България, при извършване на несъобразени изкопни работи, в резултат на което без електрозахранване сутринта останаха близо 1800 клиенти на дружеството в кв. „Павлово“ и „Бъкстон“ в град София. Екипи на ЧЕЗ работят по отстраняване на повредите. За причинените щети ще бъде съставен констативен протокол.„Лятото е активен сезон за строителни дейности, но фирмите трябва отговорно да спазват процедурите и да съгласуват своевременно ремонтите, за да се предотвратят подобни неудобства за клиентите в бъдеще“, призова Васил Василев, директор „Експлоатация и поддържане“, в ЧЕЗ Разпределение България АД.Той припомни, че за да не се смущава комфортът на клиентите, информация за стартиращи изкопни дейности трябва да се подава поне две седмици предварително на телефон 0700 10 010 или на имейл klienti@cez-rp.bg.", "date": "2019.07.29", "title": "1800 столичани без ток след скъсан кабел от багер"}
