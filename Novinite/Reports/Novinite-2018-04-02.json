{"url": "http://www.novinite.bg/articles/158269/Amerikanskite-centrali-izzemvat-po-161-lv-ot-vsyako-domakinstvo", "text": "По 161 лева излизат годишно от всяко българско домакинство заради неизгодните договори между държавата и американските централи Марица-изток 1 и 3 за изкупуване на електроенергия. Това показва сметката на четирите работодателски организации, която беше представена след среща с омбудсмана Мая Манолова във връзка с тяхната жалба, свързана с договорите.От бизнеса поискаха незабавно прекратяване на договорите и предупредиха, че увеличават готовността за протести от код \"жълто\" на код \"оранжево\". Протестите ще се проведат пред американските централи и пред ТЕЦ-Варна, когато кодът стане червен, обяви Васил Велев от Асоциацията на индустриалния капитал в България.От своя страна омбудсманът Мая Манолова заяви, че ще поиска от държавните институции пълна информация за предприетите действия по отношение на неизгодните договори, както и за възможните сценарии за развалянето им и каква ще бъде крайната цена за данъкоплатците.Предстои и среща с ръководствата на двата ТЕЦ-а през тази седмица. По данни на бизнеса при двете централи печалбата е между 54 и 59 процента, каквато няма дори в бизнеса с наркотици.", "date": "2018.04.02", "title": "Американските централи изземват по 161 лв. от всяко домакинство"}
{"url": "http://www.novinite.bg/articles/158276/Mobilen-punkt-shte-sabira-stari-drehi-i-tekstil-do-24-april", "text": "Столичният инспекторат организира мобилен пункт за събиране на текстил от днес до 24 април. Кампанията за събиране на текстил и стари дрехи е част от инициативата за пролетно почистване.Всеки, който желае да предаде ненужни облекла в количество над 10 кг, може да направи заявка за предаване на телефона на Оперативния център на Столичния инспекторат – 02/ 987 55 55.Целта на кампанията е опазване на околната среда и въздуха. Изхвърлянето на текстилни отпадъци в съдовете за смесени битови отпадъци води до замърсяване на околната среда и въздуха в случай на нерегламентирано изгаряне, уточняват от Столичната община.", "date": "2018.04.02", "title": "Mобилен пункт ще събира стари дрехи и текстил до 24 април"}
{"url": "http://www.novinite.bg/articles/158253/Zapochva-Strastnata-sedmica-predi-Velikden", "text": "Днес е Велики понеделник - първият ден от Страстната седмица преди Великден. Тя се нарича така заради страданията на Иисус Христос преди възкресението.Смята се, че на Велики понеделник Божият син влязъл в йерусалимския храм и го намерил пълен с търговци.Обхванат от гняв, той ги изгонил, защото храмът е дом за молитва, а не за търговия.", "date": "2018.04.02", "title": "Започва Страстната седмица преди Великден"}
{"url": "http://www.novinite.bg/articles/158277/Zam-kmet-na-Pleven-e-s-obvinitelen-akt-za-podkupi", "text": "Специализираната прокуратура внесе в Специализирания наказателен съд обвинителен акт срещу заместник-кмет на община Плевен за искани и получавани подкупи в размер на общо 40 530 лева, съобщиха от прокуратурата. Според обвинението през периода ноември 2011 г. - април 2014 г. заместник-кметът искал и получавал пари от управител на фирма. С дружеството общината имала договор за поддръжка и ремонт на общественото осветление на Плевен, подписан през януари 2011 г. Според прокуратурата исканите пари били определяни като процент (10% или 15% ) от сумите, посочени във фактурите на фирмата-изпълнител за извършените дейности, които тя представяла в общината. Заместник-кметът разпореждал пускането на платежни нареждания за превеждане на сумите по фактури на дружеството само ако получел на ръка искания процент от съответната сума. В общо 16 случая обвиненият заместник-кмет получавал средно по 4 – 6 хиляди лева, за да разпореди всяко плащане към фирмата. На 22 април 2014 г. той е задържан от служители на ДАНС в кабинета си веднага, след като получил от управителя на фирмата поредния плик с 4000 лева подкуп – 40 белязани банкноти с номинал 100 лева. Предстои Специализираният наказателен съд да насрочи дата за разпоредително заседание по наказателното дело.", "date": "2018.04.02", "title": "Зам.-кмет на Плевен е с обвинителен акт за подкупи"}
{"url": "http://www.novinite.bg/articles/158254/Karakachanov-Nikoj-ne-ni-e-pritiskal-za-reshenieto-da-ne-gonim-ruski-diplomati", "text": "Игра на дипломация или игра на нерви – къде е България в конфликта между Запада и Русия? Темата коментира в „Здравей, България” вицепремиерът и министър на отбраната Красимир Каракачанов.„Решението на правителството да не се бърза по случая „Скрипал” и да не се гонят дипломати е правилно. Трябва да водим балансирана политика и както каза премиерът - да имаме открити канали за комуникации с Русия. Кризи е имало, има и ще има и в бъдеще. Диалогът обаче трябва да продължи, иначе отиваме в друга ситуация, която няма да е изгодна за българските граждани”, заяви Красимир Каракачанов.По думите му доказателствата, които в момента се представят за ролята на Русия в отравянето на Сергей Скрипал, не са категорично доказани.„Ако има безспорни доказателства за вината на Русия, естествено е, че България може да промени своята позиция. И никой не може да ни се сърди, ако решим да екстрадираме руски дипломати при доказване вината на руската страна”, допълни Каракачанов.„Поведението на много български политици през последните 60-70 години е било такова. Натискат ни от Москва – клякам. Натискат ни от Брюксел да затваряме реактори на нашата централа – и ние клякаме. В съзнанието на хората се е изградил този стереотип – българските политици взимат решение под някакъв натиск. В конкретния случай решението беше взето на базата на докладите, които изнесоха службите за сигурност и фактите, с които разполагахме”, обясни министърът на отбраната.„Аз нямам информация някои от моите колеги да е бил притискан от Москва или от Брюксел да взима едно или друго решение. Никой не е притискал никого. Нито Обединени патриоти са натискали правителството, нито правителството е искало да взима друго решение”, категоричен бе той.\"Русия има своите интереси на Балканите и се опитва да ги отстоява. Включително като не харесва факта, че повечето от балканските страни или са членове на НАТО, или имат намерения да станат такива. Турция от своя страна се опитва да води своя политика и в Близкия Изток, и на Балканите. Русия като световен играч е съвсем естествено да се възползва от тази ситуация. Няма да позволим намеса в нашите вътрешни работи. Когато има конфликт между ЕС и Турция, е нормално да потърсим баланса, това е и правилната политика\", на мнение е Красимир Каракачанов.", "date": "2018.04.02", "title": "Каракачанов: Никой не ни е притискал за решението да не гоним руски дипломати"}
{"url": "http://www.novinite.bg/articles/158261/Zarnoproizvoditelite-se-otkazaha-ot-protesti", "text": "Зърнопроизводителите се разбраха с властта и протестите се отменят. Това стана ясно след среща между Националната браншова асоциация, министъра на земеделието Румен Порожанов и премиера Бойко Борисов. В срещата участие взе и вносителят на проектозакона за горивата - депутатът от Обединени патриоти Емил Димитров. \"Имахме много разговори, (...) за да направим едни промени в закона, така че да заложим земеделският производител като потребител. В последните години, а и не само, този сектор е изключително вече на светло, с ясни правила, с ясно платени данъци и акцизи\", заяви земеделският министър Румен Порожанов след срещата. \"Предстои изготвянето на доклад с всички постигнати договорености и баланс на интересите. Той ще бъде внесен на първо четене в зала. Между първо и второ четене всички предложения, които финансовият министър и неговия екип и браншовите организации изготвят като готов текст, за да улесним процедурата аз лично ще ги внеса. След това ще направим работни групи, на които законът да се придвижи и да бъде приет\", коментира и депутатът от Обединени патриоти Емил Димитров. \"Земеделците няма да понасят административна и финансова тежест, като за регистрираните до момента няма да има нови условия и те ще получат служебно и безплатно удостоверенията. Ще има облекчен режим за тези, които досега не са се регистрирали - за това как да позиционират своите резервоари по вид, обем и местонахождения, като контролът ще става без нивомерни системи\", обясни Димитров. Най-кратки в изказванията си след срещата бяха земеделците. \"Искам да благодаря на премиера и на г-н Порожанов за оказаното съдействие за решаването на този проблем. Имахме проблем, създадоха се работни групи, работи се, за момента проблемът е решен. Отменяме протеста, който щеше да се състои във вторник\", обясни председателят на Управителния съвет на Националната асоциация на зърнопроизводителите Костадин Костадинов. Протестите бяха насрочени за 3 април, а идеята фермерите да излязат по пътищата в цялата страна и да заредят демонстративно с трактори и комбайни в масовите бензиностанции. От браншовата организация бяха недоволни, че с проектозакона на земеделците се вменяват неприложими изисквания и се налага тежък финансов и бюрократичен режим на регистриране. Чрез декларация до парламента и правителството зърнопроизводителите настояха да бъдат изключени от обхвата на Закона за горивата и заплашиха, че ако това не се случи, са готови да докарат тежките машини в София. На 31 март след среща с министъра на земеделието Румен Порожанов и председателя на НСЗКБ, Управителният съвет на НАЗ реши да възложи на юристите на земеделския сектор, съвместно с юристите на МЗХГ, да разработят предложения за изменения на законопроекта за горивата, така че земеделските производители да не бъдат натоварвани с излишни изисквания извън съществуващата регулация по Наредбата за регистриране и отчитане на продажби в търговските обекти чрез фискални устройства.", "date": "2018.04.02", "title": "Зърнопроизводителите се отказаха от протести"}
{"url": "http://www.novinite.bg/articles/158270/Rast-ot-24-procenta-na-sabraniya-turisticheski-danak-otchitat-v-Bansko", "text": "На своето заседание Консултативният съвет по туризъм към Община Банско определи приоритетите за 2018 г. в сектор туризъм. Сред основните цели, заложени в Програмата за развитие на туризма на курорта тази година, са организиране на приемна с общински експерти и представители на бизнеса, сертифициране на Посетителския информационен център като Туристически информационен център съгласно изискванията на Закона за туризма, както и включването в инициативна група за създаване на регионален клъстер \"Туризъм\".Традиционно в бюджета на планираните дейности за развитие на местния туристически отрасъл, се залагат средства за участие в международни борси, изработката на тематични рекламни материали, организиране на изложби и демонстрации на местни художници и занаятчии.Отчетът за изпълнението на туристическата програма на местната администрация за миналата година сочи събран туристически данък за 2017 г. в размер на 900 000 лева, което е с 24 % повече от предходната 2016 г. \"Продължаващата тенденция за ръст в събираемостта на туристическия данък в Банско е резултат от няколко фактора - строга данъчно-финансова дисциплина, активни мерки за изсветляване на туристическия бранш, както и по-висока посещаемост на курорта\" коментира изнесените данни кметът Георги Икономов. \"Справките в края на сезон 2017/2018 сочат също ръст в броя на посещенията. Отново регистрираме близо 14 % повишение, като най-осезаемо е то от страна на България, Русия, Израел и Македония\" допълни Икономов.", "date": "2018.04.02", "title": "Ръст от 24 процента на събрания туристически данък отчитат в Банско"}
{"url": "http://www.novinite.bg/articles/158257/Firmi-poluchili-4-mln-lv-obezshteteniya-zaradi-narusheniya-na-NAP-BABH-i-mitnicite", "text": "Данъкоплатците плащат солидни обезщетения на фирми заради незаконните актове на данъчните, митниците и агенцията по храните, показа проучване по Закона за достъп до обществената информация. Общата сума е близо 4 млн. лв. и показва в колко много случаи тези държавни органи причиняват вреди на бизнеса.От януари 2011 г. агенцията по безопасност на храните е била осъдена по 7 дела за 1 590 249 лв. От 2004 до 5 януари т.г. митниците са били осъдени за 1 215 433 лв. През последните две години Националната агенция за приходите (НАП) е осъдена по 15 дела да плати общо 874 505 лв.Най-голямото обезщетение за сметка на НАП е 787 хил. лв. То е присъдено на фирма заради адвокатско възнаграждение по обжалване на ревизионен акт, който е отменен от съда, сочи проучването на в. \"Сега\".В друг случай НАП е осъдена да плати над 36 хил. лв., защото не е съхранявала добре и е повредила 4683 бутилки алкохол. Те били иззети, но 5 г. по-късно съдът отменил конфискацията и алкохолът трябвало да бъде върнат на фирмата собственик. Освен че сред бутилките имало счупени и в лош търговски вид, някои липсвали. А и за да ги продава, дружеството трябвало да подмени бандеролите им, тъй като срокът им бил изтекъл, докато алкохолът стоял в държавния склад.Неотдавна \"Сега\" разказа за пазарджишка фирма, която осъди НАП за рекордното обезщетение от 3.434 млн. лв. по Закона за отговорността на държавата и общините за вреди. Съдът приема, че с действията си от НАП са провалили имотна сделка на дружеството и това го е ощетило. Това решение още не е влязло в сила.През 2009 г. митниците са осъдени да платят 247 571 лв. на търговец на горива. Историята: цистерна и влекач на дружеството били задържани от митническите власти заради установено нарушение. 5 години по-късно, когато наказателното постановление на митниците е отменено от съда, превозвачът трябвало да получи обратно машините. Те обаче били в толкова лошо състояние, че вече не ставали за употреба и били предадени за скрап. Освен от загубените цистерна и влекач дружеството било ощетено и защото, докато те били задържани, се налагало да ползва транспортни услуги от други фирми.По друго изгубено дело митниците плащат 779 857 лв. на фирма, която е ощетена от незаконосъобразен административен акт. Митничарите са отказали да изпълнят формалности по освобождаването на два контейнера със соеви продукти. Съпоставката на съдебното решение и на данните от митниците показва, че близо 200 хил. лв. от изплатеното са лихви. Двойно нараства заради лихвите и друго обезщетение, което митниците са осъдени да платят. То е заради неправомерно иззети мобилни телефони. Присъденото обезщетение е близо 20 хил. лв., а платеното - 40 273 лв.В края на декември 2012 г. административният съд в София осъжда агенцията по храните като приемник на Националната ветеринарно-медицинска служба да плати на едноличен търговец обезщетение за претърпени имуществени вреди -299 154 лв., както и обезщетение за пропуснати ползи в размер на 1 143 129 лв. заедно с лихвите. За адвокатски хонорари и за направени по делото разноски агенцията трябва да плати още над 3500 лв.Претенциите на фирмата са заради бездействието на ветеринарните органи. Във фермата му се появило опасно вирусно заболяване - мукозна болест, и кравите, които отглеждал, започнали да се разболяват и да умират. И въпреки че властите били сезирани, те не изпълнили законовите си правомощия да се намесят.Административният съд в Бургас през април 2016 г. осъжда агенцията да плати на еднолично ООД 400 лв. обезщетение за причинени имуществени вреди. Това са разходите, направени от фирмата за адвокат, когато е обжалвала наложено от агенцията наказателно постановление. Въпросното постановление е отменено от съда като незаконосъобразно.Този случай не е изключение. Русенска фирма успява да осъди агенцията за 600 лв., колкото е платила за адвокат в производство по отмяна на санкция за това, че в магазина й се продават продукти с изтекъл срок на годност. Първата инстанция потвърждава санкцията, но втората я отменя заради грешки в наказателното постановление. Така фирмата получава право да съди агенцията по храните за разноските, които е направила за адвокати.През март м.г. излезе тълкувателно решение на Върховния административен съд, че разноските за адвокати, платени от граждани и фирми при обжалване на незаконосъобразни наказателни постановления, могат да се търсят след това по Закона за отговорността на държавата.Прокуратурата също често е осъждана по този закон. Според последните й официални данни 284 души са я осъдили през 2016 г. Присъдените обезщетения са за малко над 2.47 млн. лв.", "date": "2018.04.02", "title": "Фирми получили 4 млн. лв. обезщетения заради нарушения на НАП, БАБХ и митниците"}
{"url": "http://www.novinite.bg/articles/158250/Testvat-predupreditelnite-sireni", "text": "Националната система за предупреждение и оповестяване на органите на изпълнителната власт и населението при бедствия и за оповестяване при въздушна опасност ще бъде тествана днес. Точно в 13.00 ч. в 12 областни града, както и в 30-километровата зона около АЕЦ „Козлодуй\", ще бъде тествана с цел проверка на техническото състояние на системата, придобиване на умения от длъжностните лица и обучение на населението за разпознаване на сигналите, излъчвани от акустичните сиренни устройства. Националните сигнали за тревога и край на тревогата ще бъдат задействани в областните градове Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и в Столична община. Сигналите ще бъдат съпътствани от гласова информация. В тренировките ще участват и интегрираните към НСРПО Локални системи за оповестяване, изградени в обекти, чиято дейност създава опасност от възникване на бедствия. ", "date": "2018.04.02", "title": "Тестват предупредителните сирени"}
{"url": "http://www.novinite.bg/articles/158266/Agenciyata-za-malki-i-sredni-predpriyatiya-ima-nov-zam-izpalnitelen-direktor", "text": "Д-р Александър Минев е назначен за заместник изпълнителен директор на Изпълнителната агенция за насърчаване на малките и средните предприятия, от днес със заповед на министъра на икономиката Емил Караниколов.Той има повече от 7 години юридически, управленски и преподавателски опит в областта на бизнеса и правото. Александър Минев до момента е работил като хоноруван преподавател по търговско право в Юридическия факултет на Софийския университет и като асистент по „Международно търговско право“ към Европейското висше училище по икономика и мениджмънт, гр. София. От май 2014 година е арбитър към Международния арбитражен съд. Работил е като юридически съветник в Европейския парламент и в Комисията по европейските въпроси и контрол на европейските фондове към 43-то Народно събрание.Д-р Минев е юрист, завършил е “Право” в Хумболт университет, гр. Берлин, Германия. Специализирал е “Европейско и международно икономическо и бизнес право”.", "date": "2018.04.02", "title": "Агенцията за малки и средни предприятия има нов зам.-изпълнителен директор"}
{"url": "http://www.novinite.bg/articles/158260/719-000-balgari-sa-bez-zdravni-osigurovki", "text": "719 000 българи са здравно неосигурени към края на 2017 г. Още през 2014 г. е изготвен анализ за здравно неосигурените лица в България от дирекция \"Управление на риска\" при НАП.През 2017 г. е извършена пълна оценка на актуалните характеристики и на ефекта от третиране на анализирания риск \"Недеклариране и невнасяне на здравни вноски от задължените лица в България\".Съгласно тази оценка българските граждани, които подлежат на задължително здравно осигуряване в страната, но не са здравно осигурени към края на 2017 г., са приблизително 719 000 лица.Това заявява здравният министър Кирил Ананиев в отговор на питане на депутата от БСП Лало Кирилов за броя на здравнонеосигурените лица. С цел определяне на действителния брой на здравно неосигурените български граждани, следва да се има предвид, че според Закона за здравното осигуряване, подлежат на задължително здравно осигуряване в НЗОК всички български граждани, които не са граждани и на друга държава и българските граждани, които са граждани и на друга държава и постоянно живеят на територията на Република България.Това означава, че българските граждани, които са граждани и на друга държава (с двойно гражданство, едното от които е българско) и пребивават в чужбина повече от 183 дни в календарната година, не подлежат на задължително здравно осигуряване.Също така, не са задължително осигурени в Националната здравноосигурителна каса (НЗОК)лицата, които съгласно правилата за координация на системите за социална сигурност, подлежат на здравно осигуряване в друга държава-членка.Това най-общо са лица, които пребивават и/или работят в други държави от Европейския съюз, включително членовете на техните семейства, уточнява здравният министър.", "date": "2018.04.02", "title": "719 000 българи са без здравни осигуровки"}
{"url": "http://www.novinite.bg/articles/158251/Dneven-horoskop-za-ponedelnik", "text": "Днес сте в изключителна форма, способни сте да се справите с всичките си ангажименти блестящо. Подобряването на финансовото ви състояние ще повиши самочувствието ви. Страстта ви към пазаруване ще се развихри с пълна сила, но не купувайте излишни вещи.Доверете се на интуицията си днес, когато се колебаете. Бъдете резервирани към доброжелатели, които твърде охотно ще ви предлагат помощта си. Моментът е подходящ да подобрите отношенията си с роднините.Обичта на близките ви е стимул за вас и не бива да я пренебрегвате, изтъквайки на преден план заетостта си. Романтично настроени, ще търсите и близостта на специален за вас човек, чието присъствие ви прави по-уверени и добри Вижте повече:", "date": "2018.04.02", "title": "Дневен хороскоп за понеделник"}
{"url": "http://www.novinite.bg/articles/158262/61-godishna-jena-e-namerena-martva-v-selo-Kosovo-arestuvaha-sapruga-j", "text": "Трупът на 61-годишна жена е намерен в двора на вила в събота в село Косово, община Трекляно.При извършения оглед на място по трупа са установени множество наранявания, нанесени с твърд предмет. Трупът е откаран за аутопсия в кюстендилската болница.Като заподозрян е задържан за 72 часа 63-годишният й съпруг. Семейството е от столицата. Започнато е досъдебно производство по случая, уведомен е окръжен прокурор.", "date": "2018.04.02", "title": "61-годишна жена е намерена мъртва в село Косово, арестуваха съпруга й"}
{"url": "http://www.novinite.bg/articles/158275/Petya-Slavova-izbrana-za-kupuvach-na-banka-Viktoriya", "text": "Инвестбанк на Петя Славова е избрана за купувач на дъщерната банка на КТБ - ТБ \"Виктория\". На 26 март управителният на Фонда за гарантиране на влоговете е направил избора, след като синдиците на КТБ са получили подобрена ценова оферта, съобщава \"24 часа\". Очаква се официално съобщение от синдиците на КТБ - банката, която е собственик на ТБ \"Виктория\". Такова ще има, след като бъде подписан договорът за продажба. Крайният срок това да стане е 7 април. Официална информация все още няма и от Фонда за гарантиране на влоговете в банките. Две банки бяха финалисти за продажбата - Инвестбанк и Българо-американската кредитна банка (БАКБ) на Цветелина Бориславова. На стрес тестовете на българския банков сектор през 2016 година Инвестбанк показа слаб резултат и трябваше сама да се капитализира. Инвестбанк ще стане собственик на 100% от капитала на \"Виктория\", който е 34,7 милиона лева и 90 млн. лв. депозит на КТБ, направен малко преди ТБ \"Виктория\" да бъде придобита от трезора на Цветан Василев. Според неофициални източници от банковите среди Инвестбанк ще плати около 100 милиона лева, от които 90-те милиона лева депозит ще бъдат върнати в КТБ. Според \"24 часа\" е подписан и тристранен протокол между Инвестабанк, ТБ \"Виктория\" и синдиците на КТБ. Продажбата на \"Виктория\" беше сред важните задачи на синдиците на КТБ, тъй като целта е била да се постигне възможно най-висока цена и да постъпят сериозни суми в обявената в несъстоятелност КТБ. Това е трети опит за продажба на дъщерната банка на КТБ. Процедурата започна на 29 юни 2017 г.", "date": "2018.04.02", "title": "Петя Славова избрана за купувач на банка Виктория"}
{"url": "http://www.novinite.bg/articles/158256/Frenskite-jeleznici-izlizat-v-dvudnevna-stachka", "text": "\r\nДвудневна стачка ще обяви на 3 и 4 април френската национална железопътна компания. Вероятно в тези дни ще бъде затруднено движението не само на железопътния транспорт във Франция, но в други места в Европа.\r\nПрез двата стачни дни ще се движат само 15 на сто от високоскоростните влакове и 25 на сто от по-бавните влакове. Ще се движат един от всеки три влака между Франция и Германия и 75 на сто от влаковете \"Евростар\" между Париж и Лондон.\r\nЧетири профсъюза призоваха работещите в железопътния транспорт да стачкуват по два дни всяка седмица до края на юни. Те протестират срещу плана на правителството, който трябва да подготви националната компания да бъде конкурентна и слага край на някои придобивки на служителите.\r\n  ", "date": "2018.04.02", "title": "Френските железници излизат в двудневна стачка"}
{"url": "http://www.novinite.bg/articles/158259/Zemetresenie-s-magnitud-61-kraj-ostrov-Fidji", "text": "\r\nЗеметресение с магнитуд 6,1 е регистрирано в западната част на Тихия океан. Това съобщи Геоложката служба на САЩ.\r\nЕпицентърът на труса се намира на 430 км югозападно от остров Тонга и на 900 км югоизточно от остров Фиджи. Дълбочината е 83,5 км.\r\nЗа момента няма данни за пострадали и разрушения, не е обявена и заплаха от вълни цунами.\r\n  ", "date": "2018.04.02", "title": "Земетресение с магнитуд 6,1 край остров Фиджи"}
{"url": "http://www.novinite.bg/articles/158258/Erdogan-poseti-turski-voenni-na-granicata-sas-Siriya", "text": "\r\n\"Върховният главнокомандващ е на границата\", пише турският в. \"Таквим\", съобщавайки за посещение вчера на президента Реджеп Тайип Ердоган на военнослужещите при границата със Сирия в турския окръг Хатай. Ердоган бе придружаван от началника на Генералния щаб на армията ген. Хулуси Акар и от някои министри. Президентът посети частите в качеството си на главнокомандващ, облечен в камуфлажна униформа. Той поздрави войниците с победата в Африн, Северна Сирия, извоювана в рамките на операцията на турската армия \"Маслинова клонка\".\r\n\"Таквим\" посочва, че вчера Ердоган е изпратил три послания към света в свои речи от Адана, където се състоя окръжен конгрес на управляващата Партия на справедливостта и развитието (ПСР), и от Хатай. Тези послания са били адресирани най-вече до Франция, Израел и САЩ. Президентът на Турция е критикувал Париж във връзка с подкрепата му за коалицията Сирийски демократични сили, част от които са Силите за защита на народа, смятани от Турция за терористична организация. Към премиера на Израел Бенямин Нетаняху турският лидер се обърна с думите \"никой в света не те обича\" и го обвини, че е \"терорист\". За САЩ Ердоган каза, че Турция следи положителните промени, наблюдавани в политиката на Вашингтон за Сирия, било то и частични.\r\nВ. \"Йени шафак\" също пише за посещението на Ердоган, като акцентира върху думите на президента, че Анкара няма да допусне нов Сайкс-Пико в своя регион.\r\n\"Ще смажем главата на ПКК. Няма да позволим нови поделби Сайкс-Пико в нашия регион\", заяви Ердоган, визирайки договора Сайкс-Пико от 1916 г. - тайно споразумение между Великобритания и Франция за разделяне на зони на влияние между двете страни на арабските владения на Османската империя след края на Първата световна война.\r\nВодеща тема на опозиционните издания днес пък е вчерашният първи конгрес на новоучредената \"Добра партия\" на Мерал Акшенер.\r\n\"Ще разбием стената на страха\", обяви Акшенер, която вчера бе избрана за председател с гласовете на 1060 делегати, цитирана от в. \"Сьозджу\". \"Турция живее в мълчание заради страх\", каза още тя.\r\nНа проявата се чуха лозунги \"Мерал Акшенер - президент\" и \"Мерал - начело на държавата\", посочва вестникът.\r\n\"Ние не сме такива, които мълчат от страх. Не сме такива, които свеждат глава пред онези, които крещят\", заяви Акшенер.\r\n\"Джумхуриет\" също пише за конгреса под заглавие \"Опозиционна пролет\". Според изданието \"в момент, когато се говори за предсрочни избори, опозиционните партии са се активизирали и обсъждат на конгреси и закрити заседания изборни стратегии, сътрудничество, опитват се да изберат кандидати\".\r\n\"Стената на страха ще бъде разрушена\" и \"Това мълчание не е мълчание на спокойствието, а мълчание на страха\" са някои от цитатите от изказването на Акшенер на конгреса вчера, подбрани от вестника.\r\n\"Не се страхувай, народе, има \"Добра партия\", гласи заглавието по темата на в. \"Йеничаг\", който цитира думите на лидерката на ДП, че именно те са тези, които ще осигурят спокойствие на страната.\r\n  ", "date": "2018.04.02", "title": "Ердоган посети турски военни на границата със Сирия"}
{"url": "http://www.novinite.bg/articles/158252/Kitaj-obyavi-mitnicheski-tarifi-za-poveche-ot-100-amerikanski-produkta", "text": "Китай отвърна на наложените от Съединените щати мита върху вноса на стомана и алуминий.Пекин обяви нови митнически тарифи за повече от 100 американски продукти, сред които вино и свинско месо. Новите мита влизат в сила от днес, обявиха китайските власти.Пекин увеличава с 25% митото върху осем внасяни от Съединените щати продукта и налага ново 15-процентово мито върху други 120 вносни стоки, включително плодове.Това е поредният етап от изострящия се търговски спор между Вашингтон и Пекин.", "date": "2018.04.02", "title": "Китай обяви митнически тарифи за повече от 100 американски продукта"}
{"url": "http://www.novinite.bg/articles/158267/Belgiya-e-podslonila-nad-900-sirijski-hristiyani-v-poslednite-godini", "text": "От 2015 г. насам Белгия е осигурила подслон за 903 християни от Сирия, съобщи държавният секретар по убежището и миграцията Тео Франкен.Местни медии уточняват, че в последните три години Белгия е организирала няколко специални операции на място, за да изведе християни, особено от източните части на Сирия и от Алепо. По този начин достигналите Белгия сирийци не е било необходимо да поемат по пътя на мигрантите.Франкен заявява, че белгийското правителство възприема като свое задължение, спорез възможностите си, спасението на сирийските християни. В пост във Фейсбук държавният секретар призовава за подкрепа на властите в Египет, които защитават християните копти.", "date": "2018.04.02", "title": "Белгия е подслонила над 900 сирийски християни в последните години"}
{"url": "http://www.novinite.bg/articles/158263/Pojar-plamna-v-zatvora-v-Plovdiv", "text": "Пожар пламна в Пловдивския затвор. Запалила се една килия, съобщи пред \"Фокус\" инспектор Цвятко Дешев, говорител на Пожарната.На място е изпратен един противопожарен автомобил. Сигналът е изпратен около 11.15 ч. Около 100 затворници са били евакуирани.Предполага се, че пожарът е възникнал от запалена цигара.", "date": "2018.04.02", "title": "Пожар пламна в затвора в Пловдив"}
{"url": "http://www.novinite.bg/articles/158247/Dnes-shte-bade-vetrovito", "text": "Днес ще бъде ветровито - ще духа умерен и силен запад-северозападен вятър. Ще бъде предимно слънчево с временни увеличения на облачността, но само на отделни места ще превали слабо. Ще бъде малко по-хладно с максимални температури между 11° и 16°, в София около 12°.В планините ще има променлива облачност и на отделни места ще превали дъжд, над 1800 метра – сняг. Ще духа силен до бурен северозападен вятър. Максималната температура на 1200 метра ще е около 7°, на 2000 метра около минус 1°.Над Черноморието ще бъде предимно слънчево с временни увеличения на облачността. Вероятността да превали е малка. Ще духа умерен и селен северозападен вятър. Максималните температури ще бъдат 12° и 15°. Вълнението на морето ще бъде 2-3 бала. Температурата на морската вода е 7-8°.", "date": "2018.04.02", "title": "Днес ще бъде ветровито"}
{"url": "http://www.novinite.bg/articles/158264/Kakvo-vreme-ni-ochakva-prez-Strastnata-sedmica", "text": "Страстната седмица у нас започва с преобладаващо слънчево време. В понеделник все пак са възможни превалявания на отделни места в страната.Ще духа умерен, а в Северна България - и силен северозападен вятър. Поривите му ще достигат до 80 км/ч. Максималните температури през първия ден от новата седмица ще бъдат между 11 и 17 градуса. Силният вятър обаче ще носи усещане за по-студено време. В планините ситуацията е подобна. Там ще има силни до бурни пориви на вятъра, слаби превалявания от дъжд на места, а на височина над 1800 метра - от сняг.Температурите в зимните ни курорти ще бъдат около 7 градуса. Във вторник сутринта ще е студено, с температури от 0 до 5 градуса.След това обаче, благодарение на южния вятър, ще се затопля и през следващите няколко дни времето ще е перфектно за активности на открито. Ще бъде слънчево и спокойно, а живакът в термометрите ще скача до около 20 градуса.В четвъртък следобед в Западна България има вероятност за гръмотевични бури, а през празничните дни предстои захлаждане и понижение на температурите с около 6 - 7 градуса. В отделни райони ще бъде ветровито и дъждовно.", "date": "2018.04.02", "title": "Какво време ни очаква през Страстната седмица"}
{"url": "http://www.novinite.bg/articles/158274/Povishava-se-nivoto-na-r-Dunav-v-Iztochna-Rumaniya", "text": "Нивото на река Дунав в Източна Румъния продължава да се повишава. Обявена е тревога за района на град Галац.Вече са наводнени някои места по брега на реката. Има мостове, отнесени от придошлите води. Хората укрепват с чували с пясък магазини и къщи по реката. Взети са мерки да не се допусне навлизане на вода в градската канализация. Хидролози предупреждават, че до ден-два ситуацията ще се влоши.Ако тя стане опасна, ще бъдат евакуирани хора и ще се ограничи достъпът до района, съобщиха властите.", "date": "2018.04.02", "title": "Повишава се нивото на р. Дунав в Източна Румъния"}
{"url": "http://www.novinite.bg/articles/158255/Otbelyazvame-Mejdunarodniya-den-na-detskata-kniga", "text": "В Международния ден на детската книга започва кампанията \"Походът на книгите\". Целта е да се насърчава ранното детско четене.През месец април инициативата \"Маратон на четенето\" ще обхване библиотеките и читалищата в страната.В столичната библиотека децата, които я посетят през деня и са костюмирани като любим образ от детска книга, ще получат специална награда.Международният ден на детската книга съвпада с рождения ден на писателя Ханс Кристиан Андерсен.   ", "date": "2018.04.02", "title": "Отбелязваме Международния ден на детската книга"}
{"url": "http://www.novinite.bg/articles/158248/Vazobnovyavat-direktniya-si-polet-ot-Sofiya-do-Parij", "text": "От 25 март до 29 октомври 2018 г., авиокомпания Air France предлага на своите клиенти ежедневен директен полет от летище София до Париж-Шарл де Гол. Този директен полет сеизвършва с Airbus A319, с капацитет 141 места, a в неделя - от Airbus A320 с капацитет от 172места.На борда на самолет Airbus A319, пътниците ще се насладят на елегантно и стилно пътуване сAir France в новите пътнически салони на средни разстояния. Кожените кресла предлагат новстандарт в бизнес и икономичната класи. Елегантният и комфортен салон осигурява оптималенкомфорт - идеален както за работа, така и за почивка или просто удоволствие от освежителнитенапитки по време на полет.Нещо повече, от летище Париж-Шарл де Гол, пътуващите с Air France могат да се възползват отвръзките с цялата мрежа на авиокомпанията за средни и дълги разстояния.За летния сезон (от 25 март до 29 октомври 2018 г.) клиентите могат да изберат най-удобнияполет от София до Париж. На разположение са два дневни полета:- Ежедневен полет изпълняван от Air FranceПолетна информация (местно време):AF1789: излита от София в 17:35 часа, каца на летище Париж-Шарл де Гол в 19:35 часаAF1788: излита от летище Париж-Шарл де Гол в 13:05 часа, каца в София в 16:45 часа- Блок места на полет изпълняван от Bulgaria Air, който обслужва дестинацията през цялатагодинаПолетна информация (местно време):AF5031: излита от София в 7:10 часа, каца на летище Париж-Шарл де Гол в 9:10 часаAF5030: излита от летище Париж-Шарл де Гол в 10:10 часа, каца в София в 13:50", "date": "2018.04.02", "title": "Възобновяват директния си полет от София до Париж"}
{"url": "http://www.novinite.bg/articles/158273/EK-otpuska-na-Garciya-oshte-180-mln-evro-za-bejancite", "text": "Европейската комисия съобщи, че отпуска на Гърция още 180 милиона евро в подкрепа на проекти, свързани с бежанците. Помощта ще послужи за наемането на квартири и за средства за лични нужди. Досега ЕС е помогнал на 41 000 бежанци в Гърция да наемат квартира в страната. Общо Атина е получила за мигрантите 1,5 милиарда евро от общностния бюджет.Комисията пояснява, че превеждането на пари в брой на мигрантите помага за тяхното достойно съществуване, увеличава избора им и помага на местната икономика. Допълва се, че отпуснатата днес допълнителна помощ е по механизма за извънредни обстоятелства.", "date": "2018.04.02", "title": "ЕК отпуска на Гърция още 180 млн. евро за бежанците"}
{"url": "http://www.novinite.bg/articles/158265/Na-uchenie-pri-horata-koito-nyamat-pravo-da-sgreshat", "text": "Двуседмичен курс за повишаване на квалификацията на военнослужещите от Сухопътните войски, специализирани в обезвреждането на невзривени бойни припаси и импровизирани взривни устройства, се проведе в 55-ти инженерен полк в Белене. В него участваха 53 военнослужещи от 55-ти ИП, и щатни подразделения от 2-ра Тунджанска и 61-ва Стрямска механизирани бригади. Освен теорията, са отработени тактиката, техниката, и процедурите по разминиране и унищожаване на боеприпаси. Усвоява се работата с новодоставеното оборудване, получено по програмата на САЩ за чуждестранно военно финансиране (FMF) – роботизирани системи за откриване и унищожаване на импровизирани взривни устройства, защитни облекла, и други специфични прибори и устройства. Част от специалистите са включени и във формирования за овладяване и/или преодоляване на последиците от бедствия (ФОППБ) за разузнаване и унищожаване на невзривени боеприпаси. В момента Сухопътните войски поддържат в готовност за действие 11 ФОППБ, които могат да изпълняват такива задачи. През изминалата 2017 г., военнослужещи от Сухопътните войски са изпълнили 82 реални задачи по обезвредяване на бомби на територията на цялата страна. Едно-друго – 16 000 парчета. Които са можели да убият кого да е. От началото на 2018 г. са изпълнени 9 такива задачи, като са унищожени общо 11 боеприпаса. Министърът на отбраната Красимир Каракачанов и командващият Сухопътните войски генерал-майор Михаил Попов в петък наблюдаваха в района на 55-ти инженерен полк в Белене заключителния етап от подготовката. Сапьорите изпълниха задачи по разузнаване, транспортиране и неутрализиране на открит при извършване на изкопни работи невзривен боеприпас; неутрализиране на импровизирано взривно устройство /ИВУ/, поставено на маршрута за движение на войски; разузнаване на подозрителен автомобил и неутрализиране на кола-бомба; разузнаване на сграда за наличие на ИВУ и неутрализираненето му в непосредствена близост до сградата. ' Министър Каракачанов съобщи, че стойността на новопридобтата техника е над 2 800 000 лв. „Това е един от добрите примери за военно сътрудничество между България и САЩ. Чрез тази техника се намаляват рисковете за личния състав, за човешкия живот“, отбеляза той. „Една от основните мисии на Българската армия е да подпомага населението в критични моменти. Няма случаи като наводнения, големи снеговалежи, които затварят пътища, или други бедствия, при които армията да не участва. Искам да ви благодаря, защото за пореден път благодарение на вашите усилия, хората в населените места, които бяха затворени и блокирани, можеха да се придвижват, да бъдат снабдявани и да се чувстват сигурни“, каза министърът на отбраната Красимир Каракачанов в обръщението си към личния състав на 55-ти инженерен полк в Белене, при награждаването на военнослужещите, оказали помощ на населението от област Плевен, при ликвидиране на последствията от снегонавяванията в периода 26-28 февруари. За проявен професионализъм и високо чувство на отговорност при изпълнението на задачите, министър Каракачанов отличи командира на инженерната рота за бойна поддръжка капитан Йордан Йорданов с награден знак „За вярна служба под знамената“ - четвърта степен, началника на подвижен команден пункт старши сержант Николай Йосифов с награден знак „За отлична служба“ – втора степен за сержанти, и инструктора в отделение за подготовка на инженерни специалисти ефрейтор II клас Людмил Стефанов с награден знак „За военна доблест“ – трета степен. Военнослужещи от състава на инженерния полк в Белене бяха отличени за изпълнение на задачи в помощ на населението в тежките зимни условия и от командира на Сухопътните войски генерал-майор Михаил Попов. Той връчи грамоти и предметни награди на заместник-командира на полка подполковник Иван Тишков, на началника на щаба подполковник Калоян Василев, на ефрейтор II клас Ивайло Ганков, на редниците III клас Иван Иванов и Даниел Митев, и на редник I клас Кристиян Петров. В края на февруари, войниците от 55 ИП помогнаха на хората от селата Лозица, Любеново и Въбел, община Никопол. Техните БАТ-ове разчистиха пътищата, и докараха храна и лекарства на хората. С което и приключва официалната част. Разгледайте снимките на наградените – това може да е вашият съсед. Отнасят се към службата си спокойно, и някак собственически. Да, техниката е стара, казват, ама няма да я изхвърлим, все едно друга нямаме. Поддържаме си я, всичко работи. Лесно-трудно – това е. То и живота е труден, ама го живеем, нали така, и се смеят. Въпросът какво ги държи там – армията не е модерно място, заплатите не са големи, ги обърква. „Да бяхте видели очите на ония хора като им закарахме хляба и лекарствата – нямаше да питате”. Тормози ги липсата на хора, и пренебрежението на част от обществото към армията, безразличието на младежите. Професионалисти. Работят чисто и без суетене, въпреки тълпата от зяпачи с фотоапарати, голямото началство, и проверяващите с оранжевите жилетки, които им дишат във врата. „Работата на подривниците е опасна ...”, задявам ги аз. „То и да се родиш е опасно, ама няма къде да се денеш. Така и работим, просто внимаваме”", "date": "2018.04.02", "title": "На учение при хората, които нямат право да сгрешат"}
{"url": "http://www.novinite.bg/articles/158249/NDK-grejva-v-sino-za-Svetovniya-den-za-informiranost-za-autizma", "text": "Днес отбелязваме Световния ден за повишаване информираността на обществото по въпросите на аутизма. Едно на всеки 150 деца по света се разболява от аутизъм. Общият брой на хората от аутистичния спектър формира около 2% от населението на света. У нас това са около 140 000 души.По традиция довечера фасадата на НДК ще бъде осветена в синьо като част от световната кампания Autisum Speaks - Light It Up Blue (Освети в синьо), при която знакови световни сгради грейват в този цвят.Сградата на Община Димитровград също ще бъде осветена със синя светлина като начин да бъде привлечено общественото внимание към състоянието аутизъм. Общинските съветници също так арешиха в Общинската стратегия за социалните услуги да залегнат образователни и здравни услуги и дейности, свързани със състоянието аутизъм. 12 са случаите на установени деца с аутизъм в Димитровград, според официалната статистика.От 12:00 ч. в Литературен клуб „Перото” в НДК ще се проведе дискусия, организирана от Сдружение „Аутизъм днес“. Мисията на организацията е обучението на специалисти и създаване на професионално общество в България за работа с деца с аутизъм, което използва научно доказани методи и се придържа към световните и европейските професионални и етични стандарти за практика.", "date": "2018.04.02", "title": "НДК грейва в синьо за Световния ден за информираност за аутизма"}
{"url": "http://www.novinite.bg/articles/158268/Bedstvashtite-kone-v-Osogovskata-ochakvat-bio-sertifikat", "text": "Бедстващите коне на Петър Пищалов в Осоговската планина, както и останалите животни на същия стопанин, се намират в процес на био сертифициране, показа проверка на OFFNews. Предстои сертификати за био отглеждане да получат конете, кравите, овцете и козите, отглеждани от Пищалов. Собственикът има издаден сертификат със серт. N: 2-02108-2017 от Австрия Био Гаранти ГмбХ (АТ-BIO-301), представлявана в България от Австрия Био Гаранти Клон България (BG-BIO-16). Документът се издава за отглеждане на изброените видове като конвенционален продукт от паралелно производство. С други думи - че животните са в период на преминаване от конвенционално към био производство. Този факт повдига още въпроси около финансирането на стопанина, заради чиято безотговорност много от животните намериха смъртта си. Както стана ясно, той е получавал европейски субсидии за измиращите коне, кадри на които силно разгневиха обществеността. От една страна, именно в периода на преход между конвенционално и био отглеждане субсидиите са най-високи. От друга страна, био сертифицираните продукти и тези в преход от конвенционално към биологично отглеждане са под засилен контрол и проверки. Toва допълнително подсилва въпроса как се е стигнало до този трагичен развой. В допълнение към това, био фермерите са длъжни да водят дневник, описващ всеки един процес и дейност с декларираните от тях животни, земи и растителни култури. Граждани вече са подали жалба до управата на Австрия Био Гаранти ГмбХ във връзка със случая. Субсидията за говеда, отглеждани за мляко, е 230 евро на животио. Именно като такива са сертифицирани кравите на Пищалов (това е записано в Наредба номер 4 от 24 февруари 2015 г. за прилагане на мярка 11 „Биологично земеделие“ от Програмата за развитие на селските райони за периода 2014–2020 г.). За дребни преживни животни като овце и кози се отпускат 122 евро на животно. По данни на кмета на Кюстендил Петър Паунов Пищалов е регистрирал 100 говеда и 85 овце за сезон 2017/2018. Това прави 23 000 евро субсидии за говедата и 10 370 евро за овцете. За следващия сезон 2018/2019 декларираните говеда са вече 109, а овцете – 285. Според данни на местни хора преди настъпването на зимата той е имал около 100 крави. От същия био сертификат се разбира, че за реколта 2016 Пищалов е декларирал 90 440 кг събрано сено от конвенционално производство. Макар сертификатът да е валиден до 31.01.2018, в него няма информация за сенодобива през земеделската 2017 г. По-нов сертфикат на страницата на Министерство на здравеопазването и храните засега липсва. Ако добивът е останал в същите количества, т.е. над 90 тона, той би стигнал за стотина едри животни за период от три месеца при средна консумация 10 кг сено на ден от крава. Отново по данни на местни, тази есен във фермата са докарани едва няколко бали сено, оставени навън да изгният, видими и до днес. Докаран е и фураж, включително био сертифицирани смески, които явно не са били достатъчни, за да се стигне до днешната ситуация. Пищалов декларира още продукция от биологично сертифицирани кошери, подпомагани с 20 евро на кошер, както и сливи, ябълки и череши от конвенционално производство. Съселяните му се учудват от данните в сертификата: 15 400 кг ябълки, още толкова сливи и 3000 кг череши. Според тях Пищалов би трябвало да има и овошки и на друго място, понеже досега не са го виждали да се занимава с добив на плодове. Освен това, по думите им плодните масиви на Буново са унищожавани системно от пуснатите на свобода сред тях стада коне и крави. „За всичките тези животни се грижеше един единствен пастир, но и той избяга поради лошите условия“, разказват местните. Спомнят си, че положението във и около фермата не е било много по-различно, отколкото преди случаят да нашуми. Периодично са умирали животни, които са захвърляни някъде из долината да се разлагат, имало безразборно сечене на гората, заграждане на основен път в долината, по който се движат коли с електрически пастир, канализация, изливаща се директно в реката, бунище с останки от животни пред сами къщата му, отсичане на две вековни тополи извън пределите на имота на Пищалов и т.н. Жалби и оплаквания е имало, но резултати досега – не. Хората разказват още, че били добронамерени към Пищалов, когато пристигнал в селото им. По принцип една ферма с подобни размери и субсидиране се очаква да донесе подем за региона и работа за хората. Затова апелират слчуаят да не се потулва, да се направят всички необходими проверки и да се реши в полза на справедливостта и закона.", "date": "2018.04.02", "title": "Бедстващите коне в Осоговската очакват био сертификат"}
{"url": "http://www.novinite.bg/articles/158271/Oshte-dvama-ot-Obshtina-Septemvri-sa-s-povdignati-obvineniya", "text": "Специализираната прокуратура обвини ръководни кадри от град Септември за няколко престъпления, съобщиха от прокуратурата. Заместник-кмет е обвинен за умишлена безстопанственост, от която са настъпили вреди за общината за 78 511,05 лева, както и за престъпление по служба. Обвинение за безстопанственост за 2 779 509,02 лв. е повдигнато и на главния счетоводител на общината. Той е подведен под наказателна отговорност и за сключване на неизгодна сделка в съучастие с кмета на община Септември Марин Рачев. От март 2016 г. до март 2017 г. заместник-кметът на общината не е положил достатъчно грижи в осем случая на възложена работа на строителни фирми по обществени поръчки за ремонт на улици, детски площадки и библиотека в различни селища в общината. В повечето случаи заместник-кметът е бил упълномощен като възложител от кмета на община Септември, като договарял 100 процента авансово плащане, без да изисква от изпълнителите парична гаранция за изпълнението на договорите. Събраните доказателства сочат, че от 21 март 2017 г. до 29 септември 2017 г., с цел да набави имотна облага за пазарджишко търговско дружество, обвиненият заместник-кмет превел авансово цялата от договорената сума от 35 880 лв. за доставка на 40 улични стълба за необосновано дълъг срок - до 31 декември 2017 г. Главният счетоводител, в съучастие с кмета Марин Рачев, не положил достатъчно грижи за управление на повереното му имущество като сключил четири неизгодни договора за сметопочистване и ремонтни дейности, по които били платени неизвършени дейности и услуги или такива на завишени цени спрямо пазарните им стойности.", "date": "2018.04.02", "title": "Още двама от Община Септември са с повдигнати обвинения"}
{"url": "http://www.novinite.bg/articles/158272/Darjavata-zabrani-govoreneto-po-temata-za-domashnoto-nasilie", "text": "Държавата забрани говоренето по темата за домашното насилие след изтеглянето на Истанбулската конвенция в началото на март. От Министерството на правосъдието отказаха да предоставят на Дарик исканата информация за разпределянето на парите по Националната програма за превенция и защита от домашно насилие, с мотив, че министър Цецка Цачева е разпоредила да не се говори за насилието, докато не стане ясно какво ще предприеме правителството във връзка с ратифицирането на спорната конвенция. През януари Министерският съвет одобри програма с мерки за миналата и настоящата година, които се изпълняват от различни институции, а част от тях се финансират на проектен принцип през Министерството на правосъдието. За двете години бяха одобрени средства на стойност от 450 хиляди лева. Как ще бъдат разпределени тези пари и за какви услуги се харчат те, остава неясно, след отказа на ресорния заместник-министър Десислава Ахладова да говори по темата, въпреки предварителната уговорка с Дарик радио. Междувременно една от неправителствените организации, работещи с хора, преживели насилие, отчете увеличаване на случаите на възрастни хора, станали обект на насилие от страна на своите пораснали деца в Силистра. Въпреки че според закона за защита от домашно насилие правителството трябва да приема ежегодно програма с мерки срещу насилието и да осигури нужното финансиране, през миналата година средства не бяха отпуснати, а вместо това през януари беше приета програма за двете години с общ ресурс от 450 хиляди лева. С тези пари ще бъдат финансирани консултативните центрове за жертви на насилие, Националната гореща телефонна линия, програмите за работа с жертвите и извършителите на насилие. Според обявения конкурс обаче борбата с насилието ще бъде подкрепена само за 6 месеца през тази година, с до 30 хиляди лева за проект. Сред организациите, които и тази година са кандидатствали за финансиране, е женското сдружение \"Екатерина Каравелова\" в Силистра. Екипът му поддържа няколко услуги, но по линия на правосъдното министерство се осигурява издръжка за консултативния център за пострадали от домашно насилие. Юристът Галя Иванова разказва, че центърът става все по-разпознаваем за хората в нужда, а през последната година са зачестили случаите на насилие върху възрастни хора от техните пълнолетни деца. \"31% от хората, които са се обърнали към нас за помощ са възрастни хора, които са обект на насилие от страна на своите деца. Останалите 69% са класическият случай - пострадали от своя съжител или съпруг\"/ В центъра пострадалите от насилие могат да получат юридическа помощ и подкрепа от психолог и социален работник, а извършителите могат да преминат през специализирана програма. Последният път, в който от сдружението са получили държавни средства за центъра, е през 2016 година, когато проектите са били с лимитирана стойност от 20 хиляди лева.", "date": "2018.04.02", "title": "Държавата забрани говоренето по темата за домашното насилие"}
