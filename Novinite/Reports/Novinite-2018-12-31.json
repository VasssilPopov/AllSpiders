{"url": "https://www.novinite.bg/articles/169122/Igrachki-na-Disni-menteta-hvanati-na-varnenskoto-pristanishte", "text": "576 000 броя PVC опаковки, съдържащи желирани фигури с изображения на детски анимационни герои, задържа Митница Варна за нарушени права върху интелектуална собственост. Задържаната пратка е от общо 1 000 кашона с 20 400 кг бруто тегло.Пратката е пристигнала в Пристанище Варна – Запад с контейнер от Китай. Подадена е митническа декларация за допускане до свободно обръщение с обявена стока в контейнера желирани фигурки, със страна на произход Китай. Изпращач на стоката е фирма от Китай. Получател е българска фирма.По метода за анализ на риска, контейнерът е селектиран за щателна митническа проверка, която е извършена на 17.12.2018 г., в склад в гр. Девня, от служители от отдел „Митническо разузнаване и разследване“ в Митница Варна, съвместно със служители от Гранично полицейско управление Варна. При проверката е установено, че върху опаковките са изобразени герои на „Disney“- Winnie The Pooh. В изпълнение на Регламент /ЕС/ 608/2013 и Закона за марките и географските означения, Митница Варна е сезирала за случая официалните представители в България на правопритежателя на търговската марка. На 21.12.2018 г. е получено писмено потвърждение в Митница Варна, че задържаната стока нарушава права върху интелектуалната собственост на правопритежателя „Дисни Ентърпрайсиз Инк.“.  Стоката е задържана и подлежи на унищожаване под контрола на Митница Варна, за сметка на правопритежателя на търговската марка.От началото на 2018 г., Митница Варна е установила 151 случая на стоки, нарушаващи права върху интелектуална собственост. Задържани са общо 921 117 броя такива артикули, в изпълнение на законодателството на България и ЕС. ", "date": "2018.12.31", "title": "Играчки на „Дисни“ ментета хванати на варненското пристанище"}
{"url": "https://www.novinite.bg/articles/169112/Dvama-ot-trima-balgari-posreshtat-2019-a-u-doma", "text": "67% от българите ще посрещнат Новата година у дома. Други 17% ще отидат на гости, 11 на сто ще празнуват в заведение, а 3% ще посрещнат 2019 г. на площада.Това показват данни от национално представително проучване на \"Екзакта\", предаде БНТ. В сравнение с миналата година, намалява делът на тези наши сънародници, които ще празнуват у дома.Всеки четвърти заявява, че ще пътува за новогодишните празници. Повечето от тях ще останат в страната, но нараства и броят на тези, които ще посрещнат празника зад граница.И тази година водещи дестинации остават Сърбия, Македония и Гърция. А по данни на платформата за самолетни пътувания eSky най-много нашенци ще летят за празника към Лондон, Рим, Франкфурт и Берлин. ", "date": "2018.12.31", "title": "Двама от трима българи посрещат 2019-а у дома"}
{"url": "https://www.novinite.bg/articles/169129/Patriarh-Neofit-otpravi-poslanie-kam-balgarite-za-Nova-godina", "text": "Българският патриарх Неофит отправи послание към българите за настъпващата 2019 г. Ето какво пожела той:ВЪЗЛЮБЕНИ В ГОСПОДА ЧЕДА НА СВЕТАТА НИ ЦЪРКВА,Измина още една година от дългия низ на времето, което Господ Бог ни е дарувал, за да възрастваме и да се спасяваме в Него. Да възрастваме във вярата и добродетелите, в следването на Господния път, в нашето богоуподобяване и в съграждането на Църквата, която Господ ни е оставил като сигурен спасителен кораб сред бурите на житейското море. Църква “славна..., която няма петно, или порок..., света и непорочна” (Еф. 5:27). Църква, в която според Божието обещание неизменно и всякога обитава Духът на Истината, Когото Господ изпрати някога над Своите апостоли, за да ги наставлява във всяка истина (вж. Йоан. 14:16-17, 26) и Който пребъдва сред нас, уповаващите се в Господа и спасителните Му заповеди.В края на изминалата и началото на новата година ние благодарим на Бога за всичките Негови щедрости, за великата Му милост и дълготърпение към нас, недостойните, но дълбоко в сърцата си предани Нему и обичани от Него чеда. Ето защо, в тези благословени дни на новолетието, заедно с Псалмопевеца възкликваме: “Колко са многобройни делата Ти, Господи! Всичко си направил премъдро” (Пс. 103:24). Възпяваме и прославяме светото Му име и отново Му благодарим за неоскъдяващата благодат, която Той щедро излива над нас и с която укрепва и поддържа всекиго от нас и цялото Свое творение.И така, благодарили на Господа, навлизаме в новата година с нова надежда за възход и укрепване на нашата Православна църква и скъпото ни Отечество, за мир и благодат във всеки български християнски дом и всяка християнска душа. Надежда, която, по думите на апостола, “не посрамя, защото любовта Божия се изля в нашите сърца чрез дадения нам Дух Светий” (Рим. 5:5). А спасението ни е в надеждата “за вечен живот, който неизменният в словото Си Бог обеща преди вечни времена” (Тит. 1:2). Въоръжени с тази надежда и с вярата в Христа Иисуса и в благия Божи Промисъл, и през новата година ще се стремим да отдадем всичките си сили и таланти, които Господ Бог ни е дарувал, така щото Църквата и Родината ни да вървят към мирни и благодатни дни и години, неизменно уповавайки се на Бога и търсейки Неговата свята воля ­ както всеки ден се молим с молитвата Господня: “Да бъде, Господи, Твоята воля” (Мат. 6:10).“Господня е земята и онова, що я изпълня” (1 Кор. 10:28), Господни сме и ние, които сме творение на Неговите ръце, и никой не знае “времената или годините, които Отец е положил в Своя власт” (Де¬ян. 1:7). Вярваме и знаем, че нашият Творец и Всеблаг Небесен Отец всичко е сътворил премъдро, че Той не иска да бъдат напразни делата на Неговата Премъдрост (вж. Прем. Сол. 14:5) и затова в отреденото ни от Него време полагаме своите усилия да бъдем достойни Божии чеда, усърдно принасящи всеки ден своя дял в общото богочовешко дело, към което Бог ни призовава да Му бъдем съработници. В това дело и в това наше, от Бога определено, предназначение с нас винаги е силата на Божията благодат, която ни укрепва в немощта ни и възпълва онова, което не ни достига.Да бъде благословено и прославено името Господне, да бъде благословена и нашата скъпа Родина България ­ за слава Божия и за доброто и благопреуспяването на обичния ни православен народ! Божията милост и Неговата всещедра и всепобеждаваща любов да бъдат винаги с нас, Божията крепка Десница да ни ръководи във всяко наше лично и общностно дело, с което и през Новата 2019 година ще продължим да изграждаме нашите съдбини.Бог на мира и любовта да бъде с всички нас!За много и благословени години! ", "date": "2018.12.31", "title": "Патриарх Неофит отправи послание към българите за Нова година"}
{"url": "https://www.novinite.bg/articles/169116/Hvanaha-33-godishen-slivnaliya-da-kara-nadrusan-dva-pati-za-dva-dni", "text": "33-годишният А.А. от град Сливен е хванат два пъти, в рамките на два дни, да управлява след употреба на наркотици. Той е установен от екипи на група „Охрана на обществения ред“ на 29 и 30 декември в град Сливен. Управлявал е лек автомобил „Мерцедес“, който не е негова собственост. При двете проверки е показал положителни проби за употреба на метамфетамин. Срещу него са започнати досъдебни производства.", "date": "2018.12.31", "title": "Хванаха 33-годишен сливналия да кара надрусан два пъти за два дни"}
{"url": "https://www.novinite.bg/articles/169109/Eto-kade-jiveyat-horata-koito-parvi-shte-posreshtnat-2019-a", "text": "Тихоокеанската островна държава Самоа е първата в света, която ще отбележи настъпването на новата 2019-та, след като преди няколко години промени часовата си зона. Преди това страната посрещаше Новата година последна, предаде БНТ.Звуково и светлинно шоу ще има в навечерието и на тази нова година на „Шан-з-Елизе\". Кметството на френската столица реши да запази традиционното новогодишно тържество на емблематичния парижки булевард въпреки очакваните нови прояви на „жълтите жилетки\" и извършените на това място през последните седмици вандалски прояви. Много от франзуците обаче ще останат у дома, за да се насладят на традиционна гурме вечеря.В Ню Йорк, също по традиция, хиляди американци и гости на града ще се съберат на \"Таймс Скуеър\", за да присъстват на спускането на кристалната топка. Традицията датира от 1907 г., а специално за тази нова година към нея бяха монтирани 192 нови кристала.Любопитни са и суеверията на някои европейски народи. Словенците например се стараят да нямат нищо метално в себе си, когато настъпи новата година, защото това според тях носи нещастие. Италианците носят червено бельо за късмет. Шотландците гадаят каква ще е годината според това кой пръв влезе в дома им. А у нас е традиционна баницата с късмети.По света, бразилците си правят срещи на плажа. В Перу празнуват с боксови мачове, а в Мексико обикалят с празен куфар, ако искат да пътуват много през следващата година. В Австралия, както всяка година, ще има зрелищни фойерверки, които само в Сидни привличат повече от милион зрители. ", "date": "2018.12.31", "title": "Ето къде живеят хората, които първи ще посрещнат 2019-а"}
{"url": "https://www.novinite.bg/articles/169130/Vladimir-Putin-e-v-Magnitogorsk-zaradi-gazovata-eksploziya", "text": "Руският президент Владимир Путин пристигна в град Магнитогороск в Урал, след като там газова експлозия разтърси жилищен блок, уби най-малко четирима души и десетки все още са без следа.Очаква се Путин да се срещне с пострадалите от трагедията и с местните власти на индустриалния град, съобщиха руски медии, цитирани от БГНЕС, предаде Нова ТВ. Според последната информация от мястото на инцидента 35 души остават в неизвестност, заяви пред АФП Тимур Хикматов, говорител на министерството по извънредните ситуации.Първоначално беше съобщено, че загинали са най-малко трима души, а 79 се водят за безследно изчезнали при експлозия на газ в жилищна сграда в Урал.Инцидентът е станал в ранните сутрешни часове в индустриалния град Магнитогорск, съобщиха руските власти. Трима души са били извадени живи изпод руините, обяви заместник-губернатора на Челябински регион. Съдбата на 79 от обитателите на блока засега остава неясна. 12 пострадали са откарани в болница, сред тях има и едно дете. Състоянието на ранените е добро, опасност за живота им няма. Експлозията е станала в апартамент на втория етаж. Обитателите на двата съседни входа са евакуиарани. В блока живеят общо 1100 души.На мястото работят спасителни екипи и полиция, които издирват затрупани под отломките хора. Експерти обследват конструкцията на сградата, за да преценят доколко е безопасна и дали живущите в съседните входове могат да се върнат по домовете си.При експелтен оглед не е било установено неправомерно боравене с газопреносната инсталация в мазето на блока, доколкото имаше съмнения, че неоторизирани дейност по тази система може да са станали причина за експлозията. ", "date": "2018.12.31", "title": "Владимир Путин е в Магнитогорск заради газовата експлозия"}
{"url": "https://www.novinite.bg/articles/169111/Trafikat-po-vsichki-granichni-punktove-zasega-e-spokoen", "text": "Движението по всички ГКПП-та тази сутрин е спокойно. Това показват данните на „Гранична полиция“ към 6:00 ч. тази сутрин. На българо-сръбската, българо-македонската, българо-гръцката, българо-турската и българо-румънската граница трафикът е нормален на всички гранични контролно-пропускателни пунктове, съобщават от МВР. ", "date": "2018.12.31", "title": "Трафикът по всички гранични пунктове засега е спокоен"}
{"url": "https://www.novinite.bg/articles/169117/Zabranyavat-dvijenieto-na-kamioni-ot-1400-do-2000-ch-utre", "text": "На 1 януари 2019 г., от 14 ч. до 20 ч., се спира движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в първия ден от Новата година. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:-автомагистралите;-път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;-път I-1 - от Благоевград до ГКПП „Кулата“;-път I-4 п. в. „Коритна“ - Велико Търново - Шумен;-път I-5 Русе - Велико Търново;-път I-8 ГКПП „Калотина“ - София;-път I-9 Варна - Бургас;-път II-18 Околовръстен път на град София;-път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ –  , и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни в приложения линк -   ", "date": "2018.12.31", "title": "Забраняват движението на камиони от 14:00 до 20:00 ч. утре"}
{"url": "https://www.novinite.bg/articles/169121/Sofijski-zam-kmet-obeshta-pomosht-na-Plovdiv-za-Evropejska-stolica-na-kulturata", "text": "2018 година беше интересна и динамична за София. Много важни обекти влязоха в решителен етап, а други бяха изградени. Такава е равмосметката на заместник-кметът Тодор Чобанов, който сподели в интервю за БГНЕС. “Като историк мога да кажа, че развитието на метрото е един значимите проекти. Въобще, София продължава да се развива като европейска столица. 2018 е първата година, в която отчитаме повече туристи, отколкото жители на града. Посрещнахме много знакови творци и артисти. Разбира се, европредседателството показа, че сме успешен домакин“, очерта Чобанов.По отношение на проблемите през годината, с които се сблъска общината, Чобанов философски разсъждава, че „няма проблеми там, където не се работи. А колкото повече се работи, толкова повече трудности има. Един майстор работи по-добре, друг не толкова- това е много ценен опит“. В случая с ремонта на “Граф Игнатиев“, според заместник-кмета“ няма как да не изникнат трудности, тъй работят различни фирми. Важен е обаче крайният резултат“.През следващата година предстои изграждане на 15 нови детски градини, в които да се разкрият групи за ясла и 3-годишна възраст. В областта на културата, Столична община ще се стреми България да се представи добре като Европейска столица на културата. „Ние сме в контакт с нашите колеги в Пловдив, ще направим всичко възможно да допълним и развием програмата на града. Запитан как гледа на коментарите, които се появиха вече, че още преди да е започнало домакинството се очертава пълен крах, Чобанов отговори с думите на Константин Иречек „най-голямо удоволствие им доставя един на друг да си развалят работата“.„Градът действително има своите организационни трудности, но това не е никак лесна задача. Убеден съм, че ще се справи. Готови сме да помагаме. Никой не печели от това да се преекспонира един или друг проблем. Има много малко неща, с които България е тотално конвертируема по света - едно от тях е културата. За нас успехът на Пловдив е много важен елемент“, смята Тодор Чобанов.", "date": "2018.12.31", "title": "Софийски зам.-кмет обеща помощ на Пловдив за Европейска столица на културата"}
{"url": "https://www.novinite.bg/articles/169124/Zasileno-policejsko-prisastvie-po-patishtata-utre", "text": "Данните обобщиха на пресконференция в Главната дирекция „Национална полиция“ комисар Димитър Кошов- зам.-началник на отдел „Криминална полиция“ ГДНП, комисар Росен Рапчев- началник на отдел „Пътна полиция“, комисар Любомир Костадинов- зам.-началник на „Пътна полиция“ СДВР, комисар Борислав Муеров- началник на „Охранителна полиция“ СДВР и инспектор Валентин Велков от сектор КОС ГДНП.На 1 януари 2019 година се очаква засилен трафик. В тази връзка екипите на Пътна полиция са взели всички необходими мерки, за да се подпомогне движението и да се избегнат тежки инциденти. Комисар Росен Рапчев поясни, че един от най-проблемните участъци отново се очаква да е на магистрала „Хемус“, в района на тунелите до София, където текат ремонтни дейности. Там отново ще има разположени екипи, които да регулират движението, идеята да не се образува тапа в тунелите, а изчакването на колите да става извън тях. Комисар Рапчев отправи препоръка към гражданите преди да поемат на път да се информират за метеорологичната прогноза и за актуалната пътна обстановка и при възможност да си избират алтернативен маршрут. В случай на образувана колона, водачите  да не предприемат изпреварване, което  води до още по-голямо забавяне.  Екипите на „Пътна полиция“ ще следят и за нарушители, като ще се наблегне  на това да не се допусне агресивно шофиране и управление в аварийната лента на магистралите. На 1 януари от 14 до 20 часа, съгласно заповед на Изпълнителната агенция „Пътна инфраструктура“, ще се спира движението на товарни автомобили в най-невралгичните участъци.На територията на София линейни екипи ще следят за нарушения на пътя, уточни комисар Любомир Костадинов. Той обърна внимание на гражданите, които ще поемат в новогодишната нощ с личните си автомобили към площада, да бъдат изключително стриктни при паркирането им. Специална препоръка той отправи и към тези, които ще използват услугите на „Дринк енд драйв“ – да се уверят за правоспособността на шофьора и дали не е употребил алкохол. При нарушение и в двата случая, според закона, собственикът на автомобила също носи отговорност.Засилено ще е полицейското присъствие на всички места, на които се очаква голямо струпване на хора, като търговски центрове, пазари, храмове, гари, автогари и големи увеселителни заведения, отбеляза комисар Борислав Муеров. От 14 часа днес движението на пътни превозни и в двете посоки по бул. „Цар Освободител“ в столицата в участъка от ул. „Раковска“ и бул. „Дондуков“ се спира. Там се поставят загражденията за новогодишния концерт. На място ще бъдат изградени 8 контролно-пропускателни пункта, през които ще се допускат гражданите. Целият периметър ще бъде обезпечен със силно полицейско присъствие за да се гарантира спокойствието и реда по време на празника. Муеров отправи апел към гражданите да са внимателни с използването на пиротехника и припомни, че за употребата й има строги правила - те не трябва да се ползват в близост до храмове, здравни, учебни и социални заведения, както и в масовия градски транспорт.До момента в цялата страна са извършени 4243 проверки на места, на които се продава пиротехника. Констатирани са 9 нарушения, за които са съставени съответните актове. Иззети са 6841 опаковки с нередовни изделия, обобщи Валентин Велков и уточни, че през изминалите коледни празници няма нито един регистриран инцидент с пиротехника.Комисар Димитър Кошов обърна внимание гражданите да бъдат изключително бдителни, за да не станат обект на грабеж. Като цяло този вид престъпления в страната бележат намаление - близо 19% е то в края на тази година, в сравнение със същия период на 2017 година. Като цяло най-големият дял се пада на уличните грабежи и повечето от тях се извършват в тъмните часове, на неосветени и безлюдни места. Затова е важно при възможност  да се избягват подобни места, добре е да не се носят и големи парични суми. В случай, че е извършено подобно посегателство, жертвите веднага трябва да сигнализират в полицията или на тел. 112, допълни комискар Кошов. Той обърна внимание и на служителите в денонощните обекти, като обясни, че нападателите често извършват предварително проучване и призова, ако персоналът забележи съмнителни лица да подават своевременно информация към органите на реда.Противозаконното отнемане на моторни превозни средства тази година бележи спад с около 12%. Най-често обект на този вид престъпления са автомобилите, производство 2015, 2016 г., при които се използва системата на т. нар. безключово запалване, отбеляза комисар  Кошов. Извършителите се снабдяват с техника, чрез която прихващат данните от ключа на собственика. За да се случи това, те трябва да са в близост до него. Но втората стъпка е изпращане на данните на втори съучастник. Когато собственикът се отдалечи от автомобила, се появява съучастникът, отключва автомобила и го привежда в движение. В повечето случаи тази схема се прилага в светлата част на денонощието от паркинги на големи търговски вериги. Криминалистите призовават и за внимание за друга схема, която се ползва особено през зимните месеци - отнемане на превозни средства с включен двигател. При нея се използва невниманието на собственика.", "date": "2018.12.31", "title": "Засилено полицейско присъствие по пътищата утре"}
{"url": "https://www.novinite.bg/articles/169125/Nyama-da-tryabva-vinetka-za-sofijskite-koli-po-severnata-tangenta", "text": "Гратисен период за преминаване по Северната скоростна тангента без винетен стикер за леки коли е договорила кметът на София Йорданка Фандъкова с ръководството на Агенция “Пътна инфраструктура”, предаде БГНЕС. Още на 2-ри януари Фандъкова очаква да се постигне споразумение за изключване на тангентата от списъка на пътищата, за които е нужна винетка: „Във връзка с притеснението на гражданите, които живеят в Нови Искър и останалите райони, днес проведох поредния разговор с ръководството на Пътната агенция, тъй като имаме договореност за всички трасета на околовръстния път, за да може хората, които живеят в София, да могат да ги ползват без винетки“.„Разговорът продължава по отношение на Северната скоростна тангента. Имаме договореност на 2-ри да се проведе следващата среща. Надявам се тогава да финализираме преговорите и да може хората, които живеят на територията на Столичната община, да могат да се движат с леките си автомобили без винетки. Постигнахме договореност да има гратисен период, така че хората да посрещнат спокойно Нова година и да се чувстват също така спокойни първите дни, докато приключим с преговорите и подпишем съответните споразумения“, уточни още столичният кмет.Фандъкова поясни, че към момента на територията на Столичната община обстановката е спокойна и предпразнична. На площад „Княз Александър I“ се подготвя сцената за концерта, на който са поканени всички софиянци и гости на столицата, които са решили да посрещнат Нова година под открито небе.„Колегите от СДВР, Общинска полиция, звеното за аварийно-спасителна дейност - всички са на терен, за да могат да осигурят спокойствието и сигурността на гражданите в новогодишната нощ. Ще се движи метрото, част от линиите на градския транспорт също ще се движат през цялата нощ, за да може хората да бъдат спокойни. Пожелаваме една много приятна вечер и една успешна, здрава нова година“, каза Йорданка Фандъкова.Още на 2-януари Фандъкова очаква да се постигне споразумение за изключване на тангентата от списъка на пътищата, за които е нужна винетка.„Във връзка с притеснението на гражданите, които живеят в Нови Искър и останалите райони, днес проведох поредния разговор с ръководството на Пътната агенция, тъй като имаме договореност за всички трасета на околовръстния път, за да може хората, които живеят в София, да могат да ги ползват без винетки“, заяви тя пред БНР.Фандъкова поясни, че към момента на територията на Столичната община обстановката е спокойна и предпразнична. На площад „Княз Александър I“ се подготвя сцената за концерта, на който са поканени всички софиянци и гости на столицата, които са решили да посрещнат Нова година под открито небе. „Колегите от СДВР, Общинска полиция, звеното за аварийно-спасителна дейност - всички са на терен, за да могат да осигурят спокойствието и сигурността на гражданите в новогодишната нощ. Ще се движи метрото, част от линиите на градския транспорт също ще се движат през цялата нощ, за да може хората да бъдат спокойни. Пожелаваме една много приятна вечер и една успешна, здрава нова година“, каза Йорданка Фандъкова.", "date": "2018.12.31", "title": "Няма да трябва винетка за софийските коли по северната тангента"}
{"url": "https://www.novinite.bg/articles/169127/89-mlrd-leva-depoziti-ima-v-nashite-banki", "text": "Печалбата на банките до края на ноември е 1.470 милиарда лева, показват данните на Българската народна банка. Активите на банките възлизат на 103.7 млрд. лв. Те се увеличават с 5.9 млрд. лв. (6.0 на сто).За единайсетте месеца на 2018 г. депозитите в банковата система нарастват с 5.4 млрд. лв. (6.5 процента) до 89.1 млрд. лв. През ноември депозитите на домакинствата нарастват с 0.8 на сто (396 млн. лв.) при месечно намаление на депозитите на нефинансовите предприятия и на сектор \"държавно управление\". Спрямо края на 2017 г. структурата на депозитите не се променя съществено. Средствата от домакинства и от нефинансови предприятия в края на ноември заемат съответно 58.9 на сто и 28.3 на сто от общите депозити.За периода януари - ноември собственият капитал в баланса на банковата система нараства с 32 млн. лв. (0.3 на сто) и в края на ноември е 12.6 млрд. лв. Печалбата на банковата система за единайсетте месеца на 2018 г. е 1470 млн. лв. (при 1088 млн. лв. за същия период на миналата година). ", "date": "2018.12.31", "title": "89 млрд. лева депозити има в нашите банки"}
{"url": "https://www.novinite.bg/articles/169115/Stolichnite-danachni-slujbi-veche-ne-priemat-plashtaniya", "text": "В последния работен ден на тази година - 31 декември, понеделник, касите във всички 22 районни отдела \"Общински приходи\" в София ще приемат плащания от граждани до 11:00 ч.Декларации и документи ще се приемат до края на работния ден, уточниха от дирекция \"Общински приходи\". ", "date": "2018.12.31", "title": "Столичните данъчни служби вече не приемат плащания"}
{"url": "https://www.novinite.bg/articles/169123/Nyama-zasilen-trafik-po-patishtata-dnes", "text": "Пътищата в по-голямата част на страната са сухи. Само по усойните и планински райони има частично заледяване, предупреждават от Агенция „Пътна инфраструктура“, предаде бТВ.По магистрала „Хемус” движението около тунел „Витиня” е нормално. Ограничения има единствено за тежкотоварните автомобили над 12 тона. За тях в посока София има обходен маршрут по стария път за Ботевград. ", "date": "2018.12.31", "title": "Няма засилен трафик по пътищата днес"}
{"url": "https://www.novinite.bg/articles/169126/Ot-utre-s-elektronna-vinetka-po-patishtata", "text": "От 1 януари 2019 г. в България се въвежда електронна винетка за ползване на платената пътна мрежа. За тежкотоварните автомобили над 3,5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси.От началото на продажбата на е-винетки на 17 декември 2018 г., вече са купени 13 000 броя за 1,3 млн. лв. Цените на всички видове винетки остават непроменени и през 2019 г.Системата за събиране на пътни такси е базирана на съвременни технологии, които позволяват удобни начини за плащане и осъществяване на контрол. С влизане в сила на е-винетката отпада необходимостта да се залепва хартиен стикер на предното стъкло на пътното превозно средство. При проверка от контролните органи на пътя, шофьорите не са задължени да представят документ, удостоверяващ купена e-винетка.Всички хартиени винетни стикери, купени през 2018 г. и които изтичат след 1 януари 2019 г., запазват своята валидност. Шофьорите трябва да ги запазят, залепени на предното стъкло на автомобила до датата, на която изтичат.Сайтът  дава възможност за конвертиране на валидните хартиени винетки към електронни, като операцията не е задължителна. Тя обаче се препоръчва за улеснение при пътуването. При спиране от тол контрола, шофьорите няма да се считат за нарушители, след като имат валидна винетка, залепена на стъклото.До момента през  са конвертирани 47 000 хартиени винетки.Електронна винетка може да се купи чрез сайта , мобилно приложение и терминалите за самотаксуване в ГКПП и търговските обекти. Запазва се и традиционният начин за продажба - в брой в търговски обекти и в областните пътни управления на Агенция “Пътна инфраструктура”.При покупка чрез  и на терминалите може да се плаща с кредитна и дебитна карта, а през уеб сайта е възможен и банков трансфер. Ако шофьорите изберат последната възможност, трябва да предвидят 1-2 дни, които са необходими, за да се отрази плащането в системата, както е при всички банкови плащания.Необходимо е първо да се избере какъв продукт ще се ползва - уикенд, седмична, месечна, тримесечна или годишна  винетка за леките автомобили и дневна, седмична и месечна за тежкотоварните. За улеснение в сайта и в мобилното приложение автоматично е посочена българска националност на регистрационния номер. Чужденците, които трябва да купят електронна винетка, ще могат да го направят на още седем езика – английски , немски, руски, турски, гръцки, сръбски и румънски.След избор на държавата, в която е регистриран автомобилът, за който се купува е-винетка, се въвежда регистрационният му номер. Графичният вид на символите от регистрационния номер трябва да отговаря на графичното изписване на буквите в номера, независимо дали се използва клавиатура на кирилица или на латиница. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви.След това се избира период на валидност на винетката. Системата автоматично изчислява коя е крайната дата за валидността й. Всички шофьори трябва да изберат категорията на автомобила си и да внимават за правилното вписване на регистрационния номер. Системата позволява е-винетката да бъде активирана с дата най-късно 30 дни след  момента на купуването ѝ.По желание може да бъде посочена електронна поща, на която да се получи обратна разписка. Не е нужно да тя да се разпечатва, нито да се носи в автомобила си, нито да се представя на контролните органи. След получаване на идентификационен номер на транзакцията за купена е-винетка, може да се изтегли файла с разписка или да се въведе електронен адрес, на който да я получи, и след това да се приключи процедурата по покупката.В рамките до 5 минути след купуване на винетката, тази информация ще бъде въведена в системата и всеки сам ще може да провери дали тя е валидна чрез специалния бутон “Проверка на е-винетка”.Е-винетката е държавна такса и съответно при сгрешена транзакция или покупка, в съответните областни пътни управления трябва да бъде подадена писмена молба в свободен текст. Ако шофьорът има разпечатана разписка за покупката, това би помогнало много за бързото разясняване на случая.Системата за купуване на електронни винетки позволява с помощта на един банков превод юридическите лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк.Взети са всички мерки за сигурността на посещаващите страницата .            Хората с увреждания могат да подадат заявление-декларация за получаване на безплатна електронна винетка лично в дирекция “Социално подпомагане” по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги.По информация от Министерството на труда и социалната политика подаването на заявленията може да започне от 2 януари 2019 г.Дирекциите „Социално подпомагане” обработват и одобряват документите в 7-дневен срок от подаването им.Агенцията за социално подпомагане ще изготвя и предоставя по електронен път чрез защитен канал на Агенция „Пътна инфраструктура” дневна заявка по образец за издаване на безплатни годишни електронни винетки.В срок до края на работния ден, следващ деня на получаване на дневната заявка, Агенция “Пътна инфраструктура” ще издава безплатна годишна електронна винетка със срок на валидност една година. Няма да е необходимо хората с увреждания да ходят втори път до дирекциите “Социално подпомагане”.При проверка специализираните мобилни екипи на Националното тол управление ще установяват на първо място дали има валиден хартиен винетен стикер на предното стъкло на автомобила. Ако такъв липсва, ще се прави проверка в системата за валидна електронна винетка.Ако няма валидна електронна винетка, тогава на нарушителя ще му бъде предложено да заплати компенсаторна  - така ще може да довърши спокойно пътуването си в рамките на деня и ще му бъде спестено налагане на акт за установяване на административно нарушение. Компенсаторната такса може да бъде платена на място само с дебитна или кредитна карта и е съответно: 70 лева за лек автомобил до 3,5 тона; 125 лева за тежкотоварен камион от 3,5 до 12 тона; и 175 лева за тировете над 12 тона. При заплащане на компенсаторна такса на водача се издава документ, с който да удостовери плащането при последваща проверка на пътя.Ако не бъде платена компенсаторната такса на място при тол контрола, тя ще може да бъде погасена по банков път, както и в пунктовете за продажба  – в брой или чрез картово разплащане. На ГКПП ще бъде възможно и плащане в брой, отчитайки че автомобилът не може да напусне страната в противен случай. При проверка от служителите на МВР няма да може да бъде плащана компенсаторна такса на място.След заплащане на компенсаторна такса пътуването ще може да продължи без купена винетка, но до края на астрономическия ден. На следващия ден липсата й отново ще се смята за нарушение.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, ще трябва да плати стойността на най-евтината винетка за съответната категория автомобили – уикенд винетка за 10 лева за леките коли и седмична винетка за тежкотоварните автомобили. Плащането отново е само с дебитна или кредитна картаВ случай, че водачът не плати компенсаторната такса в 14-дневен срок, влиза в сила наказателно постановление, в резултат на което нарушителите ще дължат глоба – за леките автомобили тя е 300 лева, а за тежкотоварните автомобили над 3,5 тона е 1800 лв.", "date": "2018.12.31", "title": "От утре с електронна винетка по пътищата"}
{"url": "https://www.novinite.bg/articles/169128/Ministerstvoto-na-finansite-ochakva-1635-mln-lv-izlishak", "text": "На база на предварителни данни и оценки се очаква салдото по консолидираната фискална програма (КФП) на касова основа за 2018 г. да бъде положително в размер на 163,5 млн. лв. или 0,2 % от прогнозния БВП. За трета поредна година се отчита излишък по консолидираната фискална програма, което осигурява гъвкавост при управлението на държавния дълг и поддържане на фискални буфери. България затвърждава позицията си сред държавите-членки на ЕС с най-ниско съотношение на дълга на сектор „Държавно управление“ към БВП, като в средносрочен план се предвижда този показател да продължи да намалява през целия програмен хоризонт до 2021 г.Спрямо заложената цел с разчетите към ЗДБРБ за 2018 г. бюджетното салдо по КФП отчита номинално подобрение с близо 1,3 млрд. лева. Силното фискално представяне на България намери отражение и в годишните доклади на международните рейтингови агенции, като анализаторите посочват, че постигнатата финансова стабилност, ниският държавен дълг и присъединяването към валутния механизъм II (ERM II) ще засилят допълнително доверието към страната ни и са фактор за бъдещо повишение на рейтинга.Основни параметри по КФП на база предварителни данни и оценки:Приходите и помощите по КФП за 2018 г. се очаква да бъдат в размер на 39 644,3 млн. лв. (103,7 % спрямо годишния разчет), като спрямо 2017 г. се отбелязва ръст от 4 327,6 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 3 748,8 млн. лв. (11,1 %). Увеличение в размер на 578,8 млн. лв. се отчита и при постъпленията от помощи.Разходите по консолидираната фискална програма (вкл. вноската на Република България в бюджета на ЕС) за 2018 г. са в размер на 39 480,8 млн. лв., което е 100,4% спрямо годишния разчет. Номиналното нарастване на разходите спрямо предходната година се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи.Частта от вноската на Република България в бюджета на ЕС, изплатена към 31.12.2018 г. от централния бюджет, възлиза на 1 083,4 млн. лв., което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година.Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет за 2018 г. ще бъдат публикувани на интернет страницата на Министерството на финансите в края на месец януари 2019 година. ", "date": "2018.12.31", "title": "Министерството на финансите очаква 163.5 млн. лв. излишък"}
{"url": "https://www.novinite.bg/articles/169110/Sofiya-posreshta-Nova-godina-sas-Scena-pod-zvezdite", "text": "В Новогодишната нощ столичани и гостите на София отново ще имат възможност да бъдат част от празничния концерт „Сцена под звездите“, който ще се проведе по традиция на площад „Княз Александър I“. Юбилейното 20-то издание на най-голямото музикално празнично събитие в България се организира от Столична община, като част от Календара на културните й събития, и ще бъде излъчено в програмите на БНТ1 и БНТ4, за да достигне до българите в цялата страна, както и до сънародниците ни в чужбина.Концертът ще започне в 22.00 ч. и ще продължи половин час след полунощ на 1 януари 2019 г.В празничната програма ще се включат едни от най-популярните ни изпълнители, сред които Мариана Попова, Орлин Павлов, Бо Бо, Рут Колева и Стефан Вълдобрев с „Обичайните заподозрени“. За доброто настроение на празнуващите ще се погрижат и Софийският духов оркестър с диригент Васил Делиев, танцьорите от фолклорен ансамбъл „Седеф“ с ръководител Десислав Михайлов и солистите на балет „Арабеск“ – Петя Колева и Стефан Вучов.Водещи на спектакъла ще бъдат Мария Андонова и Стефан А. Щерев, познати на зрителите от предаването „100% будни“ на БНТ. Режисьор на спектакъла „Сцена под звездите“ е Борис Радев.Изявени български спортисти и артисти, сред които Соня Йончева, Петър Стойчев, Георги Господинов, Владимир Николов, Тереза Маринова, Велислав Павлов, Теодора Духовникова, Веско Ешкенази, Максим Ешкенази, Илияна Раева ще отправят пожелания към българите в специално заснети видеообръщения.И тази година пищни илюминации ще озарят небето над София в първите секунди на новата година.Концертът „Сцена под звездите“ събра миналата година на площад „Княз Александър I“ повече от 30 000 души, а над милион зрители проследиха прякото телевизионно излъчване на празничното събитие.В новогодишната нощ ще се движат столичното метро и част от наземния транспорт. Подробности за линиите и маршрутите на градския транспорт можете да намерите на   и . ", "date": "2018.12.31", "title": "София посреща Нова година със „Сцена под звездите“"}
{"url": "https://www.novinite.bg/articles/169108/Predimno-oblachno-na-mesta-s-prevalyavaniya", "text": "Днес над страната ще преобладава облачно време, на места със слаби превалявания от дъжд и от сняг. Временно разкъсване и намаление на облачността ще има над източните райони. Ще бъде почти тихо. Максимални температури между 3 и 8 градуса, в София около 3°. В новогодишната нощ ще преобладава облачно време и на отделни места ще прехвърча сняг. Вятърът ще се ориентира от север-североизток и ще е слаб до умерен. Температурите към полунощ ще са от минус 3 до 0 градуса, сочи прогнозата на НИМХ-БАН.Атмосферното налягане е малко по-високо от средното за месеца. През деня ще се задържи почти без промяна.В планините ще бъде предимно облачно със слаби валежи от сняг. Ще духа слаб до умерен северозападен вятър. Максималната температура на височина 1200 метра ще е около минус 2 градуса, на 2000 метра - около минус 9 градуса.По Черноморието облачността ще е по-често значителна, на отделни места със слаби превалявания от дъжд. Ще е почти тихо, но по-късно през деня вятърът ще се ориентира от север-североизток и ще е слаб до умерен. Максималните температури ще са между 5-7 градуса. Температурата на морската вода е около 7. Вълнението на морето ще бъде 1-2 бала.", "date": "2018.12.31", "title": "Предимно облачно, на места с превалявания"}
{"url": "https://www.novinite.bg/articles/169114/Globyavat-s-2500-leva-hora-donesli-orajie-na-novogodishniya-koncert", "text": "8 контролни пункта ще бъдат изградени за новогодишния концерт \"Сцена под звездите\" тази вечер в София. Това предупреди Владимир Муеров от \"Национална полиция\" по време на пресконференция, предаде БГНЕС.На площада ще бъде изкаран целият наличен състав на полицията. Препоръката е гражданите да не носят стъклени бутилки и огнестрелно оръжие, както и да не отиват на площада в нетрезво състояние. Глобата за нарушителите от 500 до 2500 лева. Проверките ще са на произволен принцип.Ще се проверяват с обемисти багажи, ще има и тест с дрегер за хората във видимо пияно състояние.Екип на Антитерор също ще следи. Ще има разположена полицейска спецтехника по булевардите „Мария Луиза“и „Витошка“, около заведенията и бежанските центрове. Димитър Кошов от „Криминална полиция“ отчете, че няма тежки престъпления около Коледа.От КАТ очакват на 1 януари засилен трафик по пътищата. Сформирани са екипи, които ще забавят трафика преди тунела на Витиня, за да не се образуват километрични тапи. Както и по Коледа ще се спира тежкотоварния трафик.", "date": "2018.12.31", "title": "Глобяват с 2500 лева хора, донесли оръжие на новогодишния концерт"}
{"url": "https://www.novinite.bg/articles/169120/350-policai-i-8-KPP-ta-za-koncerta-v-centara-na-Sofiya", "text": "Близо 350 полицаи ще следят за реда по време на новогодишния концерт в София. На осемте контролно -пропускателни пункта ще се изземват всякаква пиротехника, която гражданите носят със себе си. В новогодишната нощ единствено фирмата, наета за празничната заря може да борави с взривни вещества. Това разясни Владимир Муеров от „Национална полиция“, който посети заедно със заместник-кмета на София сцената за концерта, предаде БГНЕС.„Гражданите не трябва да се притесняват, че ще има изкарана тежка техника и екипи за борба с антитерора. Планирано в района около булевардите „Мария Луиза“, „Витоша“, Централна гара и улиците в района на концерта „Сцена под звездите“ 12 екипа да са позиционирани. От МВР напомнят, че се забранява престоят и паркирането на пътни превозни средства от 20:00 часа на 29.12.2018 г. до 18:00 часа на 01.01.2019 г.на площад „Княз Александър І”.", "date": "2018.12.31", "title": "350 полицаи и 8 КПП-та за концерта в центъра на София"}
{"url": "https://www.novinite.bg/articles/169113/Gazova-eksploziya-v-jilishten-blok-v-ruski-grad", "text": "Трима души загинаха, след като се срути вход в многоетажна жилищна сграда в руския град Магнитогорск, съобщиха от министерство на извънредните ситуации. По предварителна информация причината е взрив на битов газ, предаде БНР. Десет души са извадени живи изпод развалините. Спасително-издирвателната операция продължава. Взривът избухна тази нощ около 3 часа българско време. Засегнати са общо 48 апартамента от третия до десетия етаж, в които живеят 110 души. Следственият комитет започна досъдебно производство за причиняване на смърт по непредпазливост на две и повече лица. По разпореждане на президента Путин за Магнитогорск заминаха министърът на здравеопазването Вероника Скворцова и ръководителят на Министерството на извънредните ситуации Евгений Зиничев. На мястото на инцидента вече пристигна губернаторът на Челябинска област Борис Дубровский. ", "date": "2018.12.31", "title": "Газова експлозия в жилищен блок в руски град"}
{"url": "https://www.novinite.bg/articles/169119/Mladej-na-105-promila-se-zabi-v-darvo-na-izhoda-na-Razgrad", "text": "Два акта са съставени на 22-годишния водач, който катастрофира тази сутрин на изхода на Разград в посока Гецово. Автомобилът \"Рено Меган Сценик\", с който пътували две момчета, се удари в крайпътно дърво и се завъртя на пътя около 9 часа.Шофьорът и спътникът му не са пострадали сериозно. Прегледани са в МБАЛ-Разград и освободени. Заради наличието на газова уредба в колата се наложи ангажирането на служители от \"ПБЗН\" в инцидента. Пристигналите на местопроизшествието автоконтрольори тествали водача за употреба на алкохол - пробата с дрегер отчела 1,05 промила. Съставените два акта са за ПТП-то и за наличието на алкохол при управление на МПС.  ", "date": "2018.12.31", "title": "Младеж на 1.05 промила се заби в дърво на изхода на Разград"}
{"url": "https://www.novinite.bg/articles/169118/Merkel-iska-Germaniya-da-e-po-golyam-igrach-prez-2019-g", "text": "Германия трябва да поеме по-голяма отговорност в света и да отстоява убежденията си. Това посочва германският канцлер Ангела Меркел в новогодишното си обръщение, част от което бе предварително публикувано, предаде БНТ.Предизвикателствата на нашето време могат да бъдат овладени чрез глобално сътрудничество, посочва още Меркел. Тя изрично споменава климатичните промени, въпроса за миграцията и борбата срещу тероризма.По думите ѝ Германия ще насърчава Европейския съюз да стане по-деен и по-способен да взема решения и да защитава тясното партньорство с Великобритания. ", "date": "2018.12.31", "title": "Меркел иска Германия да е по-голям играч през 2019 г."}
