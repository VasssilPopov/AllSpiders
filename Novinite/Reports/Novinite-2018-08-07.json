{"url": "https://www.novinite.bg/articles/162810/I-Malta-se-prisaedini-kam-Evropejskata-prokuratura", "text": "Само седмица след като Холандия се присъедини към новата Европейска прокуратура, днес Европейската комисия потвърди и Малта като 22-рата държава членка.\"За мен е удоволствие да приветствам Малта като член на Европейската прокуратура. Преди месец се срещнах с малтийските власти. Те потвърдиха волята си да се борят с престъпленията срещу бюджета на ЕС. Можем да правим това заедно чрез Европейската прокуратура. Затова призовавам всички оставащи държави членки на ЕС да се присъединят към нея. Колкото повече държави се присъединят, толкова по-силна ще бъде прокуратурата\", заяви комисарят по въпросите на правосъдието, потребителите и равнопоставеността между половете Вера Йоурова.Новата служба ще играе ключова роля в борбата с престъпленията срещу бюджета на Европейския съюз като финансови измами, корупция, пране на пари или сериозни трансгранични измами с ДДС за суми над 10 милиона евро. Европейската прокуратура ще започне да действа във всички държави участнички в края на 2020г.Към момента към Европейската прокуратура са се присъединили Австрия, Белгия, България, Хърватия, Кипър, Чехия, Естония, Финландия, Франция, Германия, Гърция, Италия, Латвия, Литва, Люксембург, Малта, Холандия, Португалия, Румъния, Словакия, Испания и Словения.Решението за членството на Малта ще бъде публикувано утре в официалния вестник на ЕС. ", "date": "2018.08.07", "title": "И Малта се присъедини към Европейската прокуратура"}
{"url": "https://www.novinite.bg/articles/162783/KZP-Potrebitelite-veche-osaznavat-che-zashtitata-im-minava-prez-informiranost", "text": "В последните години наблюдаваме повишен интерес на гражданите към техните права, в частност потребителски, и това партнира изключително хармонично с инициативи като информационната кампания на Европейския потребителски център - България. Хората все повече осъзнават, че в глобализирания свят тяхната защита и сигурност, когато пътуват, пазаруват или ползват различен тип услуги, когато се обучават или търсят работа, преминават през осведомеността и превенцията. Това посочи Константин Райков, член на Комисията за защита на потребителите, в град Шабла в заключителната част от кампанията „Вашите права“, която се проведе на различни точки по българското Черноморие.Информационното събитие се организира от Европейски потребителски център, който е към КЗП, и се проведе в рамките на 2 седмици. Наши експерти бяха във Варна и Бургас, на летищата и автогарите в двата града, както и в по-малки населени места. „Тази инициатива е много полезна, защото предоставя синтезирана и важна информация как хората могат да потърсят своите права, когато са нарушени от търговец от друга държава от Европейския съюз“, добави Райков.Целта на нашата кампания е да сме близо до хората, да им покажем кои сме ние и как можем да им помогнем, каза Игнат Арсенов, директор на ЕПЦ България. Еднодневните ни информационни щандове привлякоха интереса на много местни жители и много туристи, които се интересуваха от възможностите за пътуване и пазаруване и правата, които са им гарантирани като европейски граждани. Част от посетителите имаха и конкретни въпроси и сигнали. Поръчах си по интернет телевизор, който пристигна със счупен екран, кой е виновен, попита ни мъж в Приморско. Отивам да видя дъщерята в Лондон, колко стека цигари мога да си взема, искаше да знае възрастен мъж на летище Бургас. Млада дама ни се оплака, че са й счупили куфара на връщане към България и поиска да разбере какво обезщетение може да получи. На автогарата във Варна човек сподели, че автобусът му за закъснял и искаше да знае какви са правата му. Купих си пералня и тя се развали за 2 месеца, на кого да се оплача – на продавача или на производителя, поинтересува се млада майка от Балчик.Тази година партньори на информационната ни кампания бяха колегите от Центъра за развитие на човешките ресурси, които представиха възможностите за мобилност по най-голямата европейска образователна Програма „Еразъм+“, както и съпътстващите дейности - Европас, Еврогайдънс, eTwinning и Евродеск.", "date": "2018.08.07", "title": "КЗП: Потребителите вече осъзнават, че защитата им минава през информираност"}
{"url": "https://www.novinite.bg/articles/162784/Fotoizlojba-Sofiya-na-edno-kolelo-v-Gradskata-gradina", "text": "София - Европейска столица на спорат и Столична община канят на откриването на фотоизложбата на Гео Калев \"София на едно колело\". Събитието ще се състои в Градска градина срещу Народен театър \"Иван Вазов\" утре, сряда, 8 август, от 17:00 ч. Тя разказва една история за едно колело с което можеш да обиколиш Земята. Едно колело, което променя и дава криле.", "date": "2018.08.07", "title": "Фотоизложба „София на едно колело“ в Градската градина"}
{"url": "https://www.novinite.bg/articles/162787/Tejka-katastrofa-s-dvama-zaginali-nepalnoletni-kraj-Varna", "text": "Непълнолетни момче и момиче загинаха на място при тежка катастрофа на стария път Варна - Бургас, станала около 21:30 часа сноши. Тежко е пострадало още едно непълнолетно момиче, което е настанено в болница с опасност за живота, предаде БГНЕС.Тежката катастрофа се случва в местността „Крушките”. Лек автомобил „Фолксваген” с варненска регистрация е самокатастрофирал, уточняват от ОДМВР-Варна. Водачът на автомобила с инициали А.Х. е на 19 години от Варна. По време на движението младежът губи контрол над колата, излиза извън пътното платно и се удря в дървета, след което се преобръща напречно на пътя. На място умират непълнолетни момче и момиче. Тежко е пострадало още едно непълнолетно момиче, което е настанено в болнично заведение със съчетана травма и с опасност за живота.Водачът на автомобила е получил комоцио и травма на глава, настанен е за наблюдение в МБАЛ „Св. Анна”. Изясняват се причините и обстоятелствата около инцидента. По случая е образувано досъдебно производство.", "date": "2018.08.07", "title": "Тежка катастрофа с двама загинали непълнолетни край Варна"}
{"url": "https://www.novinite.bg/articles/162806/I-Turciyashte-pravi-svoya-kosmicheska-agenciya", "text": "Турция планира да създаде собствена космическа агенция до края на годината, каза министърът на промишлеността и технологиите Мустафа Варанк. Той обясни, че космическата агенция ще координира и контролира работата в областта на аеронавтиката, вземайки предвид националните турски интереси, предаде БГНЕС.„Отдаваме особено голямо значение на развитието на космическия сектор, създаден на основата на научна платформа за развитие в тази област и увеличаване на кадрите\", каза Варанк. Министърът заяви, че агенцията не само ще координира реализацията на проекти в областта на космическите технологии в Турция, но също така ще развие международни връзки в тази област в рамките на ООН, съобщи ТАСС.В края на май азербайджанските медии съобщиха, че Турция планира да стартира собствена програма за подготовка на астронавти след 2023 г., за която предвижда да похарчи около 6 милиарда долара. Законодателната основа за това беше подготвена още през 2016 г. По-рано, през 2014 г., в турския окръг Коня завърши изграждането на т.нар. Турската космическа база. Там се създават възможности за производство и тестване на сателити.", "date": "2018.08.07", "title": "И Турция ще прави своя космическа агенция "}
{"url": "https://www.novinite.bg/articles/162792/Po-malko-potrebiteli-vyarvat-v-dobroto-razvitie-na-ikonomikata-ni-v-blizko-badeshte", "text": "През юли 2018 г. общият показател на доверие на потребителите намалява с 0.6 пункта спрямо равнището си отпреди три месеца, което се дължи изцяло на пониженото доверие сред населението в селата, съобщават от НСИ. Мненията на потребителите за развитието на общата икономическа ситуация в страната през последните 12 месеца, както и очакванията им за следващите толкова, са леко влошени в сравнение с предходното наблюдение. По-резервирани в сравнение с април са и оценките и очакванията им относно промените във финансовото състояние на техните домакинства.Оценките за изменението на потребителските цени през последните дванадесет месеца също са по-неблагоприятни спрямо мненията, изразени три месеца по-рано. Същевременно и инфлационните очаквания за следващите дванадесет месеца се засилват, в резултат на което балансовият показател се повишава с 9.4 пункта. По отношение на безработицата в страната през следващите дванадесет месеца прогнозите на живеещите в градовете се изместват към запазване или незначително намаление, докато очакванията на населението в селата са тя да се увеличава с умерено темпо.През юли анкетата регистрира известно подобрение на общата оценка на настоящата ситуация да се правят разходи за покупка на предмети за дълготрайна употреба, като и намеренията на потребителите да извършват такива разходи през следващите дванадесет месеца остават благоприятни. Малко по-позитивна е и нагласата на градското население по отношение на извършването на разходи за „покупка на кола“ през следващите дванадесет месеца.", "date": "2018.08.07", "title": "По-малко потребители вярват в доброто развитие на икономиката ни в близко бъдеще"}
{"url": "https://www.novinite.bg/articles/162802/Volejbolnite-nacionali-s-demonstracionen-mach-v-Sofiya", "text": "Волейболните национали ще изиграят демонстративен мач в София след триседмична подготовка на Белмекен. Идеята на селекционера Пламен Константинов е да раздели играчите на два отбора и те да играят помежду си. Срещата, която ще бъде отворена за публика, ще се изиграе на 10 август (петък) от 17:30 часа в зала \"Христо Ботев\". След това националите ще получат два дни почивка, на 13 август (понеделник) ще подновят подготовката за световното първенство във Варна. Именно в морската столица ще се изиграят и първите мачове от Мондиал 2018. България е в група D заедно с Финландия, Полша, Куба, Иран и Пуерто Рико. \r\nПреди това Константинов е предвидил няколко контролни срещи. Първите две проверки ще бъдат срещу Русия на 15 и 16 август в зала \"Конгресна\" във Варна. Те обаче ще бъдат закрити за фенове, предаде \r\n ", "date": "2018.08.07", "title": "Волейболните национали с демонстрационен мач в София"}
{"url": "https://www.novinite.bg/articles/162789/Borisov-Cyala-magistrala-ot-Sofiya-do-Varna-do-2024-g", "text": "Върви  мащабно строителство и така както съм обещал на хората от Тетевен, Севлиево, Габрово, Търново, Търговище, Варна, до 2024 година магистрала „Хемус“ ще е готова. Това заяви министър-председателят Бойко Борисов, който днес инспектира строителството на участъка между Ябланица и Боаза. Премиерът изтъкна, че това е най-трудният за изграждане участък, за който се изисква огромен труд и капацитет. „Виждате как се строи в планината - тези българи в камионите, в багерите, във валяците, са герои също. Това прави БВП, това ще доведе повече бизнес и туристи“, добави Борисов.Министър-председателят изтъкна, че на 15 август предстои да започне строителството от Белокопитово до Търговище, междувременно ще стартират тръжните процедури и за двата лота до Велико Търново. Попитан за магистрала „Струма“, Борисов отбеляза, че през есента ще бъде открита отсечката до Сандански.„Мащабно строителство тече и в образователната инфраструктура, каза още премиерът и добави, че за над 620 млн. лв. се строят и ремонтират училища и детски градини. По отношение на хората с увреждания министър-председателят посочи, че в момента върви разпоредената от него проверка на дневните центрове. „Имаме доста информация къде какво се случва и взимаме мерки“, заяви Борисов. Той изрази очакване до края на годината да се направи и информационната система, което беше договорено по време на срещата му с Национално представителните организации на хората с увреждания и с представители на майките на деца с увреждания. „В новия бюджет със 150 млн. лв. повече ще имаме в системата. Ако работим така, както в момента, ще могат да се осигуряват допълнително средства и през следващите години“, подчерта премиерът. „Всички системи имат нужда от повече финансиране“, каза още Борисов, като същевременно напомни, че са били платени над 6 милиарда – за КТБ, за руските реактори и за американските централи. „Това са две магистрали „Хемус“, добави премиерът в заключение.", "date": "2018.08.07", "title": "Борисов: Цяла магистрала от София до Варна до 2024 г."}
{"url": "https://www.novinite.bg/articles/162791/DBG-obvinyava-GERB-i-BSP-v-zadkulisni-dogovorki", "text": "Заловеният с Митьо Очите Бенчо Бенчев е поредният „суджук“ и пример за връзката на двете най-големи политически партии с мафията у нас. Не можем да кажем, че Бенчев е на БСП, само защото се е явил от техните партийни листи на местните избори. Като заместник-председател на Общинския съвет в Бургас, той е получил и гласове от ГЕРБ. Не приемам твърдението, че заместник-председателят на ГЕРБ и кмет на Бургас Димитър Николов е нямал никаква информация за съмнителната връзка на Бенчев с местната мафия. А случаят с предсрочното му пускане от властите е поредното доказателство, че по места ГЕРБ и БСП имат едни и същи опорни хора.Това коментира пред БНР Димитър Делчев, председател на „Движение България на гражданите“, по повод залавянето на лицата, уличени в участие в престъпна група в Бургаско.Лобистките промени за приватизационните сделки, които ГЕРБ прокараха, а БСП активно подкрепиха чрез техния председател на икономическата комисия в НС, свидетелстват, че тези две партии са винаги в съюз по въпросите, касаещи много пари. Същото е и на местно ниво, като в десетки общини, сред които Бургас, Самоков, Дупница и други, ГЕРБ и БСП гласувт преимуществено заедно. Само с ПР действия социалистите не заблуждават никого, че са реална опозиция, заяви Делчев.Съдебните решения започват с думите „в името на народа“, тези на Министерски съвет през последните месеци трябва да започват с „в името на обръчите ни от фирми“ заради лобизма, който прокарват, каза Делчев.Като пример той посочи последното решение на правителството за отдаване на концесия за милиони за добив на подземни богатства на Христо Ковачки. На миналите парламентарни избори хората на Ковачки бяха в листите на ГЕРБ. Затова от ДБГ се питаме дали с това решение премиерът не си купува предизборната му подкрепа и за изборите през следващата година, добави той.По отношение на поправките в закона за приватизацията Делчев беше категричен, че това е лобизъм в чист вид за спестяване на милиони на близки бизнес партньори на управляващите за сметка на държавния бюджет. Поради липса на важна информация в публичния регистър за приватизациите, от ДБГ са подали искане за достъп до обществена информация за сделките, сключени от ГЕРБ и БСП през последните 10 години.Този модел на управление, който разчита на \"сламени хора\" за придобиване на ключови бизнеси в името на премиера и няколкото му приятели, ограбва народа до най-беден в Европа. Пример за това е и намерението на Домусчиев да придобие една от националните телевизии, която очевидно не трябва на него, а на тези, които стоят зад него, коментира председателят на ДБГ.При този криминален модел на управление, все повече хора избират да напуснат страната -  немска статистика сочи, че 45000 българи са избягали в Германия през 2017та. Налице е и увеличение с 20% на убийствата и престъпленията с наркотици в сравнение с предишната година. Това само показва огромна дупка между напудрените статистики, които Борисов постоянно изговаря, и реалността, добави Делчев.Единственото, което може да доведе до истинска промяна в страната, е да се създаде голямо обединение на демократичните хора и партии. За жалост, на този етап, не виждам желание у останалите за такова. Ако продължава така, по всичко личи, на предстоящите европейски избори ще се конкурират две демократични коалиции, които по този начин рискуват да оставят без представителство българската демократична общност и в Европейския парламент, както, впрочем, се случи и на последните парламентарни избори. ", "date": "2018.08.07", "title": "ДБГ обвинява ГЕРБ и БСП в задкулисни договорки"}
{"url": "https://www.novinite.bg/articles/162790/EK-otryazva-frenski-pristanishta-ot-golyamata-targoviya-sled-Brekzit", "text": "Ксавие Бертран, губернатор на региона Кале във Франция, описва като „скандален и неприемлив“ плана на Европейската комисия, който изключва френските пристанища от нов маршрут, свързващ Ирландия с континента след Брекзит, предаде БГНЕС. Миналата седмица беше съобщено, че Еврокомисията е приела предложение за преразглеждане на маршрута на един от нейните стратегически транспортни коридори, което засяга милиарди евро от финансирането на инфраструктурата от Брюксел. Новият маршрут ще свърже Дъблин и Корк с белгийските пристанища Зеебрюге и Антверпен, както и Ротердам в Холандия, за да насочи търговията директно от Ирландия към континентална Европа след Брекзит, без да използва Великобритания като сухопътен мост.Комисията не обясни защо реши да изключи френските пристанища, но новият маршрут, най-вероятно, е предпочетен заради задръстванията в Северна Франция. \"Това е скандално и неприемливо решение\", каза Бертран, губернатор на региона О дьо Франс в интервю за в. „Телеграф“. „Рискът от задръствания по пътищата, ако новите митнически проверки бъдат въведени след Брекзит, е еднакъв във Франция, Белгия и Холандия. Защо нашите пристанища да бъдат дискриминирани? Европейската комисия трябва да преразгледа това и френското правителство трябва да реагира“, категоричен е той.Предложението на ЕК предстои да бъде одобрено от Европарламента и Съвета на Европа, а това зависи от изхода от преговорите за Брекзит, доколкото то ще влезе в сила едва след като Великобритания бъде изключена от правилата на ЕС, които покриват финансирането на транспортни проекти.", "date": "2018.08.07", "title": "ЕК отрязва френски пристанища от голямата търговия след Брекзит?"}
{"url": "https://www.novinite.bg/articles/162808/12-obshtestveni-sgradi-shte-imat-rampi-za-kolichki-sreshtu-1-mln-lv", "text": "Управителният съвет на проект „Красива България“ одобри 12 проектни предложения за осигуряване на достъпна среда в обществени сгради, които се посещават от над 400 000 граждани годишно. Реализирането на проектите ще доведе значителен социален ефект и ще улесни деца и пълнолетни хора с увреждания да ползват административни, здравни, образователни и социални услуги.В проектите е планирано да се изградят рампи, асансьори, подемни платформи, достъпни помещения за общо ползване и санитарно-хигиенни възли, достъпни входни и комуникационни пространства. Общата стойност на одобрените проектни предложения е 1 154 271 лева. От тях 937 547 лева ще се осигурят по проект „Красива България“ на Министерството на труда и социалната политика. Останалата част от средствата - 216 724 лева, ще е съфинансиране от страна на кандидатите. С реализацията на предложенията се очаква да бъдат наети минимум 90 лица в строителството, в това число минимум 35 регистрирани безработни лица в Дирекциите „Бюро по труда“ в страната.Одобрените проектни предложения са за осигуряване на достъпна среда в административната сграда на община Аксаково, Професионалната гимназия по компютърно програмиране и иновации в Бургас, общинската администрация на община Бяла Слатина, сградата на „Дом за пълнолетни лица с умствена изостаналост“ в с. Церова Кория и в сградата на Медицински център - 1 в гр. Гоце Делчев. По проект „Красива България“ ще се осигурят средства и за изпълнението на проектните предложения за осигуряване на достъпна среда в сградата на общинската администрация в Девня, Амбулаторно поликлинично здравно заведение в гр. Левски, общинската поликлиника в Павликени, административните сгради на общините Разлог и Троян, XI ОУ „Николай Лилиев“ в Стара Загора и театър „Българска армия“.", "date": "2018.08.07", "title": "12 обществени сгради ще имат рампи за колички срещу 1 млн. лв."}
{"url": "https://www.novinite.bg/articles/162781/Okolo-45-se-vklyuchiha-v-kravodaritelskata-akciya-za-mladata-lekarka", "text": "Около 45 откликнаха на кампанията на УМБАЛСМ \"Н. И. Пирогов\" за даряване на кръв за лекарка от УМБАЛ \"Александровска\", която лежи в Централна реанимация в много тежко състояние след падане от 7-мия етаж. От желаещите да дарят кръв само 30 бяха с показатели, които позволиха това да се случи.  Сред дарителите имаше както колеги лекари, така и хора, които са разбрали за акцията по кръводаряване и са се отзовали. Така снощи между 17 и 19 часа в зала \" проф. Емил Таков\" (рапортна зала на травматологичния комплекс) в \"Пирогов\" 30 човека с добри сърца помогнаха процеса на безвъзмездното кръводаряване. Инициативата на служителите от университетската спешна болница се осъществи с подкрепата на директора на болница \"Пирогов\" и директора на НЦТХ.Междувременно в помощ на колегата лекар се организира и друга инициатива - набиране на средства за медицински изделия, които не се покриват от НЗОК, а за пациентката са необходими. Парите са превеждат по дарителска сметка на УМБАЛ \"Александровска\", а най-напред на призива за помощ откликна съсловната организация на лекарите в София. Председателят на Столична Лекарска Колегия д-р Асен Межидиев обяви, че Колегията отпуска 5000 лв. от фонда си \"Взаимопомощ\". УМБАЛСМ \"Н. И. Пирогов\" изказва благодарност на всички, които се включиха в инициативата и дариха кръв, за да спасят живот!", "date": "2018.08.07", "title": "Около 45 се включиха в кръводарителската акция за младата лекарка"}
{"url": "https://www.novinite.bg/articles/162782/Dneven-horoskop-za-vtornik-7-avgust", "text": "Дайте почивка на съзнанието си през днешния ден. Спрете да мислите за всичко и се отпуснете. Това е начинът да ви дойдат гениални идеи, които по-късно да осъществите. Ще ви хрумнат някои доста добри неща, които ще се превърнат в страхотни проекти. Някои ваш близък ще се нуждае от вашето внимание и помощ, така че направете всичко възможно да му ги дадете. Това може да наложи да реорганизирате деня си, но е важно да отделяте време на близките си, така че не е проблем. Днес ще се научите да оценявате нюансите на живота и ще разберете, че не всичко е черно и бяло. Днес лесно ще избягвате сблъсъци и конфликти, което е страхотно, защото вие не сте конфликтна личност и тези неща ви натоварват. Представителите на останалите зодии могат да намерят дневния си хороскоп ", "date": "2018.08.07", "title": "Дневен хороскоп за вторник, 7 август"}
{"url": "https://www.novinite.bg/articles/162785/Jena-se-opita-da-prekara-48-000-prez-Kalotina", "text": "48 000 евро задържаха митнически служители на МП Калотина при проверка на холандски лек автомобил, пътуващ за Турция. През нощта на 27.07.2018 г. на входящо трасе пристига лек автомобил с холандска регистрация, в който пътува семейство - съпрузи и двете им непълнолетни деца. При извършен личен преглед на 36-годишната пътничка в двете чашки на сутиена й са открити по една пачка с банкноти от по 500, 200 и 100 евро. Митническата служителка, която извършила проверката, установила, че около ханшът на жената, под клина й, също е омотана текстилна чанта, в която били укрити още два хартиени плика с по 5000 евро всеки. Общата открита сума по тялото на жената възлиза на 48 000 евро. По случая е образувано досъдебно производство по описа на Митница Столична и под надзора на Районна прокуратура Сливница, което е приключило със споразумение и валутата е отнета в полза на държавата.На МП Калотина това е трети голям случай за месец юли на задържана валута, като общата левова равностойност от трите задържания възлиза на над 380 000 лева. За първите шест месеца на 2018 г. на този и други пунктове митническите служители са задържали валута за над 1,5 млн. лева. ", "date": "2018.08.07", "title": "Жена се опита да прекара €48 000 през \"Калотина\""}
{"url": "https://www.novinite.bg/articles/162801/BSP-obvinyava-GERB-che-si-kupuva-kmetskite-izbori-sas-subsidii-za-obshtinite", "text": "„В тъмното се разпределят поредните огромни финансови порции. В последното решение на Министерски съвет, което още не е публикувано в Държавен вестник, са разпределени 111 милиона лева. Това е третото постановление за една година управление на ГЕРБ без всякаква логика и санкция от парламента, дори от НСОРБ, но се разпределят средства.” Това каза на пресконференция зам.-председателят на БСП Кирил Добрев. Той добави, че 40 общини от ГЕРБ получават близо 73 млн.лв., 34 общини на ДПС и близки до тях – 28 млн.лв. и само 5 общини на БСП получават 2,2 млн.лв.„Само да припомня, че все още БСП е втора политическа сила с тенденция да стане първа, а разпределението на средствата е като за треторазрядна политическа сила, която няма никакво участие в българския политически живот”, категоричен беше той. След като събрал сумите от трите постановления се оказало, че става дума за 360 млн.лв. – разпределени от правителството на Борисов за по-малко от 1 година. „250 млн.лв. са дадени на общини на ГЕРБ, 70 млн.лв. на общини на ДПС и 8 млн. лв. на общини, управлявани от БСП”, коментира Кирил Добрев и посочи фрапантни случаи на малки населени места, които са получили огромни суми от правителството на Бойко Борисов. „Село с 200 души получава 1 млн.лв. за асфалтиране, друго с 2000 души – 3,5 млн.лв. за пречиствателна станция. Има населени места с малко жители, които не са пропуснати и в трите постановления и получават големи суми, като Доспат, Харманли, Казанлък и др.”, посочи зам.-председателят на БСП и добави, че от големите градове рекордьор е Варна, която е получила 90 млн.лв.„Купува ли си правителството по този начин парламентарна подкрепа за новия политически сезон, и опитва ли се едва година преди местните избори ГЕРБ да предреши и купи изборите? Защото в тези списъци на населени места няма нито лев за бедстващи и наводнени общини, за хора, които останаха под водата. Всички казваме, че Видинският край е с приоритет и си късаме ризите, но за област Видин имаме само 200 000 лева. Това ли се прави за приоритетния Северозападен край”, попита Добрев. Той добави, че няма пари за майките, за социални мерки, но има пари за асфалт за село, в което живеят 200 жители. „Ние от БСП и нашите представители в местната власт, няма да оставим това просто така. 100 са българските общини, в които живеят над 2 млн. души, които за една година не са получили нито лев от това правителство. ”, заключи Кирил Добрев.„Ние от НСОРБ сме силно разтревожени от субективното разпределение на средствата от централния бюджет за българските общини. Години наред изразяваме своята тревога от липса на публичност на критериите, по които се разпределят тези средства”, това заяви Донка Михайлова, кмет на община Троян, член на Националния съвет на БСП и зам.- председател на УС на НСОРБ. Тя бе категорична, че неясният начин за разпределяне поставя общините в зависимост от волята на централната власт, на отделни членове на правителството и партийни лидери. „Ние ще настояваме за спешно заседание на Управителния съвет на НСОРБ, в което да бъде прието становище за механизма за разпределение на средствата от националния бюджет. И ние кметовете, издигнати от БСП, ще внесем това предложение до дни”, отсече Донка Михайлова. Тя добави, че ще настояват за адекватно разпределение на пари за онези 100 български общини, които години не са получавали средства.„Въпросното постановление на МС е внесено на 31 юли в 20:00 часа, без съгласуване между отделните министерства в нарушение на устройствения правилник на МС. В аргументацията на Министерството на финансите има текст само за разходването на средствата за Пловдив и София, както и средствата за храмовете за Варна и Русе. За останалите 80% от парите за общините е записано: По бюджета на редица общини са предвидени допълнителни трансфери, които са предназначени приоритетно за ремонт на улична мрежа и реализиране на редица инфраструктурни проекти”. Това каза на пресконференцията зам.-председателят на БСП Деница Златева.По думите й по-странното е, че в обсъждането на тази точка, зам.- министърът на финансите е предложил проектът на постановлението да бъде приет по предложението на  вносителя, защото не са били прецизирани точните наименованията на обектите в общините. Освен това в доклада, внесен от министъра на финансите, не са ясни критериите и липсва ясна обосновка защо точно на тези общини да бъдат дадени тези средства, дали имат проектна готовност, дали могат да реализират обектите до края на финансовата година и др. ", "date": "2018.08.07", "title": "БСП обвинява ГЕРБ, че си купува кметските избори със субсидии за общините"}
{"url": "https://www.novinite.bg/articles/162800/Vuchich-Ne-vijdam-izhod-ot-kosovskata-kriza", "text": "Ако се приближим към някакво решение, в което се съмнявам, ще изляза лично и открито ще говоря. Ще дам всичко от себе си и ще понеса всички последствия от това, независимо какви ще бъдат щетите за мен и за политиката, която водя. Това заяви сръбският президент Александър Вучич на специална пресконференция по повод кризата в Косово, предаде БГНЕС.Предстоят много трудни дни през септември, но искам да предупредя сръбските граждани да не се безпокоят, защото няма да има никакви тайни решения, каза още Вучич. Той отново обвини властите в Прищина за това, че вече 1930 дни не изпълняват решението от Брюкселското споразумение, с което се задължават да сформират Асоциацията на сръбските общини. \"Няма да позволя сърбите да останат без права, както това направиха моите предшественици. Ако някога застана пред вас с предложение за решение, дали то ще бъде повод за празненства - няма да бъде. Нито за нас, нито за другата страна\", обеща държавният глава.Вучич отхвърли обвиненията, че \"държавата не прави нищо за сърбите в Косово\". Според него \"неправителствени организации са изпратили писмо до върховния представител на ЕС по въпросите на външната политика и сигурността Федерика Могерини, в което са били против подялбата на Косово с цел някой друг да признае независимостта му\". \"Аз ще се боря за много повече от това. Аз ще искам Сърбия да получи много повече от това, което поискаха в писмото до Могерини\", каза още той.\"Живеем в преломно време. Народът ще бъде информиран за всичко значимо, във всяко едно отношение. Народът ще знае какви ще бъдат последствията при постигането или непостигането на споразумение с Прищина... Отговорност за разрешаването на косовския въпрос, ако има такова, ще трябва да поемат всички граждани. Аз няма да бягам от собствената си отговорност ако не получим подкрепата на гражданите... Имаме нужда от колкото е възможно по-бързо решение на проблема с Косово. И то по много причини. Сърбия не вижда победа в постигането на споразумение, а бъдеще. Решението ни е необходимо, за да подсигурим дълготраен мир за сърбите и албанците, сигурност за нашите граждани и възможност за икономическо развитие и подобряване на демографската картина\", каза още Вучич на специална пресконференция, която бе предавана на живо от множество местни медии. ", "date": "2018.08.07", "title": "Вучич: Не виждам изход от косовската криза"}
{"url": "https://www.novinite.bg/articles/162793/Rusenski-policaj-sprya-krajba-na-kola-hvana-i-prestapnika", "text": "Полицай предотврати кражба на кола в Русе. Униформеният станал свидетел на престъплението, последвал автомобила и след минути успял да го спре и да задържи крадците.Престъплението било извършено вчера от паркинг на ул. „Чипровци“ в Русе. Собственикът подал сигнал в полицията, че непознат е отнел колата му „Шкода Фабия“ и потеглил с нея в неизвестна посока.В същото време, служител от Второ РУ станал свидетел на случващото се, последвал откраднатия автомобил и успял да го спре още на същата улица и да задържи водача. Установена е самоличността му - 52-годишен русенец. Мъжът е задържан за срок до 24 часа в полицията.Разследващи продължават документирането на случая. Срещу извършителя е образувано бързо производство за престъпление по чл. 346, ал. 1 от Наказателния кодекс.", "date": "2018.08.07", "title": "Русенски полицай спря кражба на кола, хвана и престъпника"}
{"url": "https://www.novinite.bg/articles/162780/Stolichna-obshtina-razdava-bezplatno-mineralna-voda-zaradi-jegata", "text": " Във връзка с високите летни температури днес Столичната община организира раздаване на безплатна минерална вода на няколко места в града. Гражданите ще получават бутилките от 13:30 ч. на площада при храма \"Св. Неделя\" и на \"Орлов мост\" - при езерото \"Ариана\", предаде Нова телевизия.Днес се очаква температурите отново да са високи. Според прогнозата за времето в София ще достигнат 30 градуса. Специалистите напомнят, че е полезно да пием поне 1.5-2 литра вода на ден, а в горещините - дори и повече.", "date": "2018.08.07", "title": "Столична община раздава безплатно минерална вода заради жегата"}
{"url": "https://www.novinite.bg/articles/162799/Policaj-v-aresta-za-trafik-na-nelegalni-migranti", "text": "Вчера шестима мигранти от афганистански произход, на възраст между 15 и 22 години, са били заловени в Карлово. При последвалата проверка било установено, че младите мъже са пристигнали в града с автомобил, управляван от полицейски служител от София, който е бил задържан по-късно край Пирдоп. Случаят незабавно е докладван на Окръжна прокуратура – Пловдив, под чийто надзор продължават процесуално-следствените действия съвместно с дирекция “Вътрешна сигурност” към МВР.  ", "date": "2018.08.07", "title": "Полицай в ареста за трафик на нелегални мигранти"}
{"url": "https://www.novinite.bg/articles/162779/Predimno-slanchevo-s-kratki-prevalyavaniya-na-sever-sledobed", "text": "Днес ще бъде предимно слънчево. В следобедните часове само на отделни места в Северна България и планините ще се развие купесто-дъждовна облачност и ще превали и прегърми. Температурите още малко ще се повишат и максималните ще са между 31 и 36 градуса, в София – около 31, сочи прогнозата на НИМХ-БАН.Атмосферното налягане ще се задържи малко по-високо от средното за август.Над планините ще бъде предимно слънчево. След обяд ще има временни увеличения на облачността и на отделни места ще превали и прегърми. Ще духа слаб вятър от северната четвърт. Максималната температура на височина 1200 метра ще е около 24 градуса, на 2000 метра – около 17.Над Черноморието също ще бъде предимно слънчево. След обяд ще има временни увеличения на облачността и на отделни места по северното крайбрежие краткотрайно ще превали. Ще духа бриз. Максималните температури ще са 30-32 градуса. Температурата на морската вода е 27-28. Вълнението на морето ще е 1-2 бала. ", "date": "2018.08.07", "title": "Предимно слънчево с кратки превалявания на север следобед"}
{"url": "https://www.novinite.bg/articles/162807/Piyan-bashta-napadna-lekarka-v-dobrichkata-bolnica", "text": "Мъж нападнал лекарка в Детското отделение на Многопрофилната болница в Добрич. Инцидентът станал на 5 август вечерта, съобщава Дарик радио, предадеНова ТВ.По време на дежурство потърпевшата д-р Москова приела дете с хронично заболяване, което било лекувано в домашни условия в продължение на три дни. Състоянието му обаче не се подобрило и родителите решили да потърсят медицинска помощ. При приема на детето в лечебното заведение бащата бил във видимо нетрезво състояние. Той нападнал д-р Москова и опитал да я удари. Свидетел на случилото се намесил и предотвратил по-сериозни последици.Агресивният баща обаче продължил да буйства и нанесъл материални щети на отделението. За случая бил подаден сигнал до дежурния в полицията и нападателят е задържан.  ", "date": "2018.08.07", "title": "Пиян баща нападна лекарка в добричката болница"}
{"url": "https://www.novinite.bg/articles/162805/Evakuaciya-i-policejska-operaciya-na-letishte-Frankfurt", "text": "Работата на най-голямото германско летище Франкфурт е усложнена – евакуира се един от терминалите, съобщи в Туитър федералната полиция, предаде БГНЕС. „В зона А на Терминал 1 на летище Франкфурт се провежда операция. Гишетата за чекиране на полетите са спрели работа, евакуират се хората от зоната за сигурност на втория и третия етажи“, се казва в съобщението.Телевизия Н-ТВ, позовавайки се на свои източници, съобщава, че най-вероятно пътник с дете е минал без разрешение пункт за проверка. „Най-вероятно става дума за небрежност“, съобщава телевизията. Миналата седмица подобна ситуация се случи на летището в Мюнхен. Тогава в баварската столица бяха отменени 200 полета заради това, че пасажерка не е била проверена.", "date": "2018.08.07", "title": "Евакуация и полицейска операция на летище \"Франкфурт\""}
{"url": "https://www.novinite.bg/articles/162786/Agenciyata-za-balgarite-v-chujbina-se-opitva-da-varne-u-nas-izbyagalite-zad-granica", "text": "Държавната агенция за българите в чужбина се опитва да върне сънародниците ни, които работят извън родината, чрез писма. „Писма е общо казано. Ние изпращаме имейли, говорим по телефона или скайп. Използваме всякаква форма за общуване.Така, че формата не е просто писма”,  разказа Ива Крумова от Държавната агенция за българите в чужбина пред Нова телевизия.Тя каза още, че в България се връщат и висококвалифицирани хора, които имат имоти у нас.„Една от основните задачи на нашата агенция е да работим с деца. Работим много добре с Министерството на образованието и науката и с българските училища в цял свят. Задачата ни е тези, които искат да останат в чужбина, да успеят да запазят своя език и култура”,  коментира още експертът.Крумова допълни, че в писмото фирмите описват конкретни работни места и какви изисквания имат към желаещите. ", "date": "2018.08.07", "title": "Агенцията за българите в чужбина се опитва да върне у нас избягалите зад граница"}
{"url": "https://www.novinite.bg/articles/162794/ELECTRO-MOBILITY-EXPO-2018-se-provejda-v-Sofiya-ot-ponedelnik", "text": "Подготовката на първото ELECTRO MOBILITY EXPO 2018 е в разгара си. С пълни обороти новата мобилност си проправя път към София през есента. От 13-ти до 16-ти септември Sofia Ring Mall ще бъде домакин на най-голямото и най-разнообразно събитие за електромобили досега у нас - 4-дневна специализирана експозиция, еднодневна интегрирана конферентна сесия, тест драйв и демонстрации.Иноваторите сред автомобилните производители ще покажат докъде са стигнали, а създателите на зарядна инфраструктура и батерии - кои предизвикателства са вече зад гърба им. Гласът на знаещите – учени, разработчици, инженери, визионери – ще прозвучи на конференцията „Развитие на елекромобилността в България“, която също е част от събитието – на 13-ти септември, от 10:00 часа в Зала 10 на Cine Grand, Sofia Ring Mall.„Вече има натрупан опит. Затова смятаме, че автомобилите с алтернативно задвижване имат нужда от експозиция. Тя ще покаже потенциала им и ще даде шанс на повече хора да видят и усетят следващото ниво на мобилността“, каза ръководителят на проекта Димитрина Христева. По думите й става дума за тепърва прохождащ сектор, който има очевидна перспектива, но все още слабо пазарно присъствие в България. „Искаме, заедно с всички участници в този процес, да покажем трансформацията, която рано или късно ще промени изцяло параметрите на познатия ни транспорт“, допълни Христева.ELECTRO MOBILITY EXPO 2018 ще се проведе в Sofia Ring Mall, защото нищо не може да се сравни с потока от хора, които ще посетят мястото, за да подготвят децата си за първия учебен ден. Изложението също се готви да посрещне своя първи ден, когато ще застане за първи път пред очите на българската публика. Ще се проведе в рамките на четири дни, с включен уикенд, за да могат повече хора да видят всичко необходимо за транспорта на бъдещето, събрано на едно място. Изложението ще даде възможност на потребителите да изпробват електрическите коли и Е-Технологиите в удобни и разнообразни маршрути за тестово шофиране. Станете част от Е-волюцията!Входът за изложението ще бъде без такса. ", "date": "2018.08.07", "title": "ELECTRO MOBILITY EXPO 2018 се провежда в София от понеделник"}
{"url": "https://www.novinite.bg/articles/162797/Kakvo-ne-mojem-i-ne-mojem-da-pravim-po-balgarskite-letishtata", "text": "При посещение на международно летище на територията на Република България паркирането пред и в близост до терминалните сгради не е позволено. В случай че водач на автомобил желае да паркира на територията на комплекса, това може да стане на паркингите, обособени за целта от летищния оператор.Важно е пътуващите да имат предвид, че на летищата няма обособени места за съхранение на багаж и не е разрешено оставането на багаж без надзор. За гарантиране на собствената и безопасността на околните пътниците не трябва да се съгласяват да наблюдават багажа на непознати. Охраната на международните летища в Република България се осъществява от полицейските служители на Регионална дирекция „Гранична полиция“ - Аерогари.Проверки на самоличност и условия за преминаване през държавната границаГраничните полицаи, в изпълнение на правомощията си по Закона за МВР, извършват гранични проверки. Те представляват система от последователни действия и организационни мерки по отношение на всяко лице, преминаващо през държавната граница. Целта е установяване на самоличност, наличието на необходимите условия за преминаване през държавната граница и липсата на мерки, ограничаващи движението му през границата на Република България.За малолетните и непълнолетни български граждани, които отпътуват от страната непридружавани от родителите/родител, граничните полицаи изискват писмено съгласие (декларация) за пътуване от отсъстващия/отсъстващите родител/и, попечител, настойник - български гражданин. Подписът в документа следва да е заверен от компетентен орган по Закона за нотариусите и нотариалната дейност или с апостил.Преди предприемане на пътуване е важно родителите или придружителите на малолетни и/или непълнолетни да проверят валидността и редовността както на документите за пътуване, така и на придружаващите документи, удостоверяващи съгласието на родителите, настойниците или попечителите. Придружителите представят за гранична проверка оригинал на документа за съгласие на родителите за пътуване или съдебен акт, с който се разрешава напускане на страната. Копие от съответния документ остава за съхранение на ГКПП.  Проверки за сигурност на заминаващитеЛетищният оператор осъществява проверките за сигурност на всички заминаващи пътници. При извършването им се спазват правилата и процедурите, описани в европейското и националното законодателство.Преди началото на пътуването, всеки пътник е длъжен да се запознае със списъка на предметите, забранени за превоз в пътническата кабина и товарното помещение на самолета. Подробен списък може да бъде намерен на сайта на всяко летище и авиокомпания.Пътуващите и техният ръчен багаж са обект на проверка както за забранени за превоз по въздуха предмети, така и за количествата пренасяни течности, аерозоли и гелове.Преминаването през пункта за проверка за сигурност протича в следната най-обща последователност:Всеки регистриран багаж е обект на проверка с технически средства.", "date": "2018.08.07", "title": "Какво не можем и не можем да правим по българските летищата?"}
{"url": "https://www.novinite.bg/articles/162803/Agrarniyat-ministar-obsadi-sas-zemedelci-pomoshtite-za-sled-dve-godini", "text": "Министърът на земеделието, храните и горите Румен Порожанов се срещна с представители на браншовите организации от сектор „Плодове и зеленчуци“. Бяха обсъдени нотифицираните от България промени в схемите за обвързано производство след 2019 г.Министър Порожанов представи аргументите на страната ни за групирането на зеленчуците в 4 групи, в зависимост от разходите или себестойността им. Във всяка група са зеленчуци с относително равни разходи. Целта е по-справедливо разпределение на бюджета, така че обвързаната подкрепа да покрива еднакъв процент от разходите за производство. За полските зеленчуци се получава 11,52% подпомагане.На представителите на оранжерийните производители на зеленчуци беше обяснено, че това е и причината за намаляване на бюджета за тях с 1,2 млн. лв., които се прехвърлят към полското производство. Въпреки това според разчетите на Министерството на земеделието, храните и горите при оранжерийното производство пак делът на обвързаната подкрепа е по-висок, или 21,13%. Заради несъгласие на част от производителите с изчислените разходи за неотопляемите и отопляемите оранжерии беше постигнато съгласие експерти от министерството да посетят различен тип оранжерии, които да покажат извършените действителни разходи с фактури и счетоводни документи.Редовните срещи с представителите на браншовите организации от сектор „Плодове и зеленчуци“ ще продължат.", "date": "2018.08.07", "title": "Аграрният министър обсъди със земеделци помощите за след две години"}
{"url": "https://www.novinite.bg/articles/162788/ChEZ-Tokat-v-Kazichene-spira-zaradi-avarii-v-ne-nashi-saorajeniya", "text": "ЧЕЗ Разпределение извършва регулярни проверки и анализи на броя прекъсвания на електрозахранването и причините за тях в Казичене. Увеличение на броя прекъсвания са регистрирани през последния един месец.Смущенията се дължат на аварии в чужди съоръжения, които не са собственост на дружеството, на зачестилите бури, които активират защитите по мрежата, както и на последващи действия на ЧЕЗ Разпределение вследствие на тези събития. Компанията вече извършва обход и оглед на всички чужди съоръжения и изготвя предписания на собствениците, като при неизпълнение на предписанията в указания срок - до края на месец август - дружеството ще бъде принудено да изключи от мрежата нередовните съоръжения.Вчера Комисияра за енергийно и водно регулиране (КЕВР) предприе проверка във връзка с жалбите на клиенти от Казичене, а също и от Кривина. Регулаторът поиска от ЕРП-то обяснения за причините за честите прекъсвания на захранването, както и да му бъдат предоставени всички жалби, постъпили в енергийната компания.ЧЕЗ Разпределение проведе извънреден обход по електропроводите, които захранват Казичене, заснемане с термовизионна камера и ултразвуков детектор на всички съоръжения, и отстрани констатираните забележки. Извършено е и кастрене по мрежата, монтирани са автоматизирани съоръжения, с цел много по-бързото локализиране на поредени участъци и въстановяване на електрозахранването на клиентите. Предстои профилактика на трафопостовете.През 2017 и 2018 г. в района са инвестирани 270 000 лв., подменени са 90 изолатора, 160 кг. проводници и 3 стълба, монтирани са дистанционно управляеми апарати. Предстои въвеждане в експлоатация на нов трафопост в с. Кривина, на стойност 142 хил. лв.ЧЕЗ Разпределение поддържа мрежата, която захранва Казичeне, в добро техническо състояние. Компанията ще продължи да предприема мерки, за да сведе до минимум прекъсванията на електрозахранването заради трети страни.", "date": "2018.08.07", "title": "ЧЕЗ: Токът в Казичене спира заради аварии в не наши съоръжения"}
{"url": "https://www.novinite.bg/articles/162798/Nov-registar-shte-ulesnyava-rabotata-s-horata-s-uvrejdaniya-ot-yanuari", "text": "С решение на Министерския съвет ще бъде одобрен план за интегрирано административно и социално обслужване на хората с увреждания и свързаните с тях услуги. Предвижда се изграждането на общ регистър за хората с увреждания, в който ще бъдат обобщени данни от НЗОК, Агенцията за социално подпомагане, Агенцията за хората с увреждания и органите на медицинската експертиза НЕЛК и ТЕЛК. Новото информационно ядро трябва да функционира от януари 2019 г. Това заяви вицепремиерът Томислав Дончев след среща в Министерския съвет с представители на национално представителните организации на хората с увреждания и родители на деца с увреждания. В разговора участваха също министърът на труда и социалната политика Бисер Петков, министърът на здравеопазването Кирил Ананиев и омбудсманът Мая Манолова.Дончев обяви още, че ще бъде назначена проверка на сега действащия регистър на хората с увреждания и при наличие на съмнение за целесъобразността на инвестицията, ще бъде извършен одит от специализираната за това дирекция към Министерството на финансите. До края на септември работна група към здравното министерство ще разработи механизъм за плащане, оценка на качеството и контрол на медицинските изделия за хората с увреждания. Дотогава Агенцията за социално подпомагане и Държавната агенция за закрила на детето ще проверят всички дневни центрове за пълнолетни хора с увреждания и част от дневните центрове за деца и младежи с увреждания, заяви министър Петков. Резултатите ще бъдат обобщени в доклад през октомври.До края на седмицата Министерството на труда и социалната политика ще представи проект на Закон за хората с увреждания, в който ще бъдат отразени бележките на родителите и организациите на хората с увреждания. Проектът ще бъде публикуван за обществено обсъждане най-късно до края на месец август, за да може да бъде разгледан от Министерския съвет и до края на месец септември да бъде внесен в Народното събрание.", "date": "2018.08.07", "title": "Нов регистър ще улеснява работата с хората с увреждания от януари"}
{"url": "https://www.novinite.bg/articles/162811/Patishtata-palni-s-kameri-za-skorost-cyala-sedmica", "text": "До неделя в целия ЕС се провежда акция по контрол на скоростта. Това е операция на TISPOL и е съгласно техен график. У нас тя се провежда за втори път през тази година. Това каза гл. инспектор Росен Рапчев, началник на сектор „Пътен контрол” към Главна дирекция „Национална полиция”, предаде БГНЕС.Целта на операция TISPOL за разрешена максимална скорост за движение е да дисциплинира шофьорите и статистиката показва, че постигаме резултати в това отношение, но въпреки това родните шофьори се нареждат в челните места по пътни нарушения, коментира гл. инспектор Рапчев. „Операции за скорост се извършват на главните пътища и автомагистралите, както и на някои места от третокласната и общинската мрежа, в които имаме участъци с концентрация на ПТП по причина превишена или несъобразена скорост спрямо пътните условия“, обясни той и допълни, че водачите не се спират за проверка, а се снимат с технически средства.„Имаме 148 мобилни камери, които са в автомобилите, 28 камери, които са на тринога, 23 стационарни камери и една за средна скорост за момента. С тези технически средства ние осъществяваме контрол на скоростта през цялото време, както през деня, така и през нощта“, обясни гл. инспектор Рапчев. Той добави, че в рамките на тази акция няма да се проверява наличието на сключена „Гражданска отговорност“ и, подчерта, че камерите не могат да следят затова. Рапчев обясни, че този контрол се извършва при другите проверки на полицията. На въпрос на БГНЕС колко са нарушителите от вчера до днес, главният инспектор каза, че такава статистика ще бъде дадена следващия вторник, когато акцията ще е приключила.„През 2017 година на територията на ЕС са заснети над 660 000 нарушения на скоростта, като за същия период в България са установени 19 000. През април месец когато беше предишната операция в България бяха установени над 26 000 нарушения и това е така, защото вече разполагаме с повече технически средства. Оказва се, че нашенци са големи нарушители като преди нас по нарушения ни бият германците, но те имат по-голям автопарк. Държавите, подобни на България, се движат доста под нас“, уточни инспекторът.Той не можа да коментира на какво се дължат тези самоволни действия от страна на водачите, но ги призова да спазват правилата, за да не бъдат заснети и да получат фишове на домашния си адрес.", "date": "2018.08.07", "title": "Пътищата пълни с камери за скорост цяла седмица"}
{"url": "https://www.novinite.bg/articles/162809/Stroitelstvoto-na-Severen-potok-2-veche-e-zapochnalo", "text": "Компанията Nord Stream 2 AG е започнала през юли полагането на тръбите за газопровода „Северен поток-2“, съобщиха от Uniper, един от участниците в проекта. „Работата по прокарването на тръбопровода по дъното на Балтийско море започна през юли“. По-рано финансовият директор на Nord Stream 2 AG Пол Коркоран беше казал, че полагането на тръбите по дъното на Балтийско море може да започне още през това лято. По неговите думи работата може да започне по всяко време, в зависимост от метеорологичните условия, предаде БГНЕС.Полагането на тръбите е започнало в края на юли, независимо от позицията на САЩ против този тръбопровод. Друг от участниците в проекта, австрийската компания OMV, съобщи, че от Nord Stream 2 AG са разработили маршрут за газопровода, който ще заобиколи Дания без оскъпяването му. Коркоран обясни пред журналисти, че не изключва реализиране на проекта, заобикаляйки Дания, ако тази страна не даде разрешение за строителството на газопровода по първоначално определеното трасе. Той каза, че може да се промени схемата на строителството в очакване на решението на Дания, а след това да бъде реализирана и тази секция, която представлява около 10% от маршрута.Коркоран в същото време изрази увереност, че дори Дания да не разреши строителството на „Северен поток-2“ в своите води, тя задължително ще даде разрешение за поставянето на тръбите в международни води.", "date": "2018.08.07", "title": "Строителството на \"Северен поток-2\" вече е започнало"}
{"url": "https://www.novinite.bg/articles/162796/Onkologiyata-v-Sofiya-se-vklyuchi-v-proekta-za-verifikaciya-na-lekarstvata", "text": "Университетската специализирана болница за лечение по онкология (УСБАЛО) се присъедини към  проекта за верификация на лекарствата. В лечебното заведение пилотно бе инсталиран четец за новия код, който се слага на опаковките на лекарствата. А с помощта на своя ИТ-доставчик, болничната аптека бе свързана с Националната система за верификация на лекарствата. Целта на инициативата е да се сведе до минимум рискът от употребата на фалшиви медикаменти и да се повиши безопасността на пациентите.Проектът за верификация на лекарствата се осъществява на европейско ниво и имплементирането му е задължително за всяка една държава членка. У нас той се реализира от Българската организация за верификация на лекарствата. Процесът по внедряването му трябва да приключи на 9 февруари 2019 г. Ако дотогава всяка аптека не разполага с нужните четци и не е свързана със системата за верификация, няма да може да оперира пълноценно. Причината е, че занапред всички опаковки на лекарства ще бъдат маркирани с 2D matrix код. Фармацевтите ще трябва да проверяват този код в Системата за верификация преди да отпуснат лекарствата на пациентите.За целите на тестването на системата в българската мрежа вече има над 476 000 опаковки с новия код на 10 различни производители, както и аптеки, които са заявили желание да се включат пилотно в процеса. Тази в УСБАЛО е една от тях. „Включването на лечебното заведение в процеса на толкова ранен етап дава сигурност, че осигуряването на терапията на пациентите след крайния срок за внедряване на верификацията няма да бъде затруднен по никакъв начин“, заяви д-р Стефан Константинов, директор на УСБАЛО. Според него по този начин само ще се гарантирана още по-добре тяхната безопасност по време на лечението им.   ", "date": "2018.08.07", "title": "Онкологията в София се включи в проекта за верификация на лекарствата"}
{"url": "https://www.novinite.bg/articles/162804/Nov-remont-zapochva-v-centara-na-Sofiya-tazi-sabota", "text": "Ремонтите в столицата продължават с пълна пара. Заради множеството реконструкции и обновявания задръстванията на мното места не секват въпреки отпускарския сезон и полупразната София. А в събота, 11 август, затварят кръстовището на Софийския университет \"Св. Климент Охридски\". То ще бъде преасфалтирано в рамките на 48 часа, предаде БГНЕС.След преасфалтирането на кръстовището между бул. \"Цар Освободител\" и бул. \"Васил Левски\", ремонтът продължава към паметника Левски. Движението няма да бъде спирано, заяви зам. - кметът по транспорт в Столичната община Евгени Крусев, който тази сутрин провери ремонтираното мостово съоръжение на ул. \"Даскал Попандреев\" в Бояна. \"Съоръжението тук беше в много тежко състояние. Тротоарите, парапетите и пътни платна бяха компрометирани. Всичко това е подменен. Тук по-интересното е, че освен новия мост, строителите трябваше да възстановят и стария, който е изпълнен с каменна зидария. Майсторите са надзидали съществуващия каменен зид\", обясни Крусев. Той уточни, че ремонтът в участъка струва 420 хил. лева и той е бил извършен в рамките на един месец.„Продължаваме напред. Около 10 по-големи мостови съоръжения ще бъдат ремонтирани до края на годината. В района на Бояна предстои ремонт на моста, който е от Околовръстния път към Бояна, който никога не е ремонтиран. Там ще се направи нова настилка, тротоарни блокове, сигнализация, ограничителни елементи, парапети. Неговата стойност е около 450 хил. лева и се очаква ремонтът да започне около 25 август. Друг по-голям мост, който ще реконструираме е този по пътя за Кремиковски и Чепинско шосе, над Околовръстния път. Неговата стойност е около 600 хил. лева. Той е в много тежко състояние, така че ремонтът му е неотложен. Движението няма да бъде затваряно. Ще бъдат ремонтирани мостовите съоръжения в Нови Искър, висящият мост в Пасарел. През следващата година продължаваме с ремонтирането на мостове на територията на Столичната община, но вече ще се занимаем с по-малките мостове, защото големите почти ги приключихме“, обясни зам.-кметът. До неделя се очаква да бъде възстановено и движението на трамвай №7 по бул. „България“, добави Крусев. „В момента там се извършват последни довършителни работи. С пускането на трамвая се затваря движението по едната пътна лента на булеварда в участъка между „Иван Гешов“ и „Гоце Делчев“. Ремонтът ще се извършва поетапно като първо ще се затвори платното в посока Бояна. Очакваме този уикенд да започнат строителните дейности. В зависимост от времето ще преценим дали да се ремонтира и другото платно в посока НДК. Призовавам хората от понеделник да заобикалят бул. „България“, тъй като движението ще се извършва в едно платно в посока, което ще доведе до затруднения в участъка. Нека използват трамвая за достигане на центъра, а ако са с автомобили да заобикалят по „Цар Борис III“ или „Черни връх“, заяви зам.-кметът. Той добави, че също от идния понеделник започва ремонт на пътните платна на бул. „Арсеналски“. Крусев подчерта, че там движението няма да се спира. Ще бъдат ремонтирани тротоарите и пътните платна, така че ремонтът да приключи до първия учебен ден, обясни той. „Започваме ремонт и на тротоара откъм Медицинска академия на бул. „Пенчо Славейков“. Ще се работи без спиране и ограничаване на движението. След това ще се пристъпи и към ремонт на пътните платна. Заедно с подлеза на изграждащата се метростанция при Баня Мадара очакваме към края на септември да приключи и този обект и движението в района да се нормализира изцяло“, уточни Крусев. Той обясни, че в момента се работи на 25 обекта в целия град. Зам.-кметът подчерта, че вчера са били пуснати пътните локали на Северната скоростна тангента. На въпрос на БГНЕС кога ще бъдат изградени връзките на тангентата със северните квартали на София, Крусев обясни, че нещата се бавят заради отчуждителни процедури. „Работи се активно по отчуждаването на Източна тангента, която ще свърже кв. Левски със Северната скоростна тангента, по новия бул. „Рожен“, при „Кубратово“ има проект за изграждане на връзка с тангентата. Отчуждителните процедури се оспорват от собственици и това води до забавяне на свързването на тангентата с кварталите“, подчерта той. Зам.-кметът добави, че до края на седмицата се очаква да стане готово удължението и на маршрута на тролей №5, която вече ще стига до „Младост 2“.", "date": "2018.08.07", "title": "Нов ремонт започва в центъра на София тази събота"}
{"url": "https://www.novinite.bg/articles/162795/Muzika-knigi-i-sladoledeni-izkusheniya-v-park-Sveta-Troica", "text": "На 11.08.2018 г. \"Зелената библиотека\" на Столична библиотека ще бъде в парк „Света Троица“. Поетите и музиканти Петър Чухов и Иван Христов ще четат свои стихове и ще свирят композиции на етнорок групата „Гологан“.За малките читатели сме подготвили арт работилница с куклената актриса Таня Гигова от Сдружение \"ГлухАРТчета\", в която ще могат да си направят \"сладолед на клечка\" от подръчни материали. Любознателните посетители ще може да се запознаят с интересни факти за квартал \"Илинден\".В парка ще бъде и мобилната библиотека - Библиобус, от която всички желаещи могат да получат безплатна едногодишна читателска карта и да заемат книги от фонда на Столична библиотека.Станете наш читател, прочетете хубава книга сред природата и оцветявайте книжки с децата си.Продължава инициативата \"Споделени книги\" - \"Вземи, прочети, върни\".Събитието ще се проведе от 10:00 до 14:00 ч.", "date": "2018.08.07", "title": "Музика, книги и „сладоледени изкушения“ в парк „Света Троица“"}
