{"url": "http://www.novinite.bg/articles/157916/Nov-kolcentar-v-Sofiya-razkriva-2000-rabotni-mesta", "text": "За последните 5 години по Закона за насърчаване на инвестициите са реализират проекти в областта на услугите за близо 180 млн. лв., с които се разкриват над 6400 нови работни места. Това съобщи заместник-министърът на икономиката Александър Манолев по време на откриването на новия бизнес център на TELUS International Europe в София.„Telus вече е най-големият работодател в своята сфера в страната, а фактът, че прави следващата стъпка с инвестиция от 5 млн. лв. и разкриването на нови 500 работни места, показва, че компанията с чувства добре в България“, посочи зам.-министър Манолев. За предприятието вече работят около 3000 специалисти в страната (от които над 2 хил. в София), а плановете им са да наемат още 2000 експерта до 2020 г. „Подобни събития са най-важният индикатор за бизнес средата в страната. Резултатите, които постигате са впечатляващи и се надявам бизнесът ви в нашата страна да продължи да расте със същите темпове“, каза още Александър Манолев.Като канадец зная какъв е имиджът на „Telus“ в телекомуникациите, а подобни компании са двигател на растеж в страните, в които оперират, посочи Н.Пр. Кевин Хамилтън, посланик на Канада за България и Румъния. По думите му предприятието е символ на връзките между България и Канада, които се задълбочават все повече. Той обърна внимание и на Споразумението за свободна търговия между ЕС и северноамериканската държава, което е основа за разгръщане на икономическите контакти.През последните години инвестирахме над 150 млн. евро в българската икономика под формата на заплати, капиталови разходи, данъци и др., като планираме до 2020 г. да удвоим тази цифра, съобщи Джефри Пюрит, президент и главен изпълнителен директор на „Telus International“. Той посочи, че в избора на държава, в която да продължат разширяването си, основен фактор са били стабилността и предвидимостта, която България им предлага и изрази надежда, че управлението на страната ще продължи да им гарантира това. Имате всички предпоставки да достигнете и да задминете вашите западноевропейски партньори, ако правителството продължава подкрепата си към бизнес средата, подчерта още Джефри Пюрит. В своето изказване той отдели специално внимание и на благотворителните активности, които компанията провежда и съобщи, че до края на годините ще дарят над 500 хил. евро, благодарение на Дните на подкрепа, които „Telus“ организира в страната.На събитието присъстваха и Н. Пр. Григориос Василоконстандакис, посланик на Гърция за България, Бойко Благоев, ръководител отдел Комуникации на Представителство на Европейската комисия в България, Панагьотис Йоанидис, Country Manager, Gek Terna Group of Companies и др. Новата бизнес сграда на „Telus“ в София – „Telus Tower“, е построена по най-новите стандарти и предлага на служителите си собствена библиотека, велопаркинг, 18 тематични зони за забавления и почивка, фитнес, йога и зали за масажи, над 50 кухненски помещения и зали за срещи.Компанията, която оперира в България - „Колпойнт Ню Юръп“ ЕАД е собственост на „Телъс Интернешънъл“, Великобритания. Тя предлага три основни бизнес услуги на своите клиенти: обслужване на клиенти: телемаркетинг, задържане на клиенти, обслужване на клиенти, техническа поддръжка; услуги, свързани с управление на риска, скрийнинг на персонал, управление на транзакции и откриване на измами, финансово и счетоводно обслужване; социални и медийни услуги: наблюдаване, процес на ангажиране, анализ. „Колпойнт Ню Юръп” ЕАД извършва своята дейност от София и Пловдив и притежава 100% от дъщерно дружество в Румъния с две локации в Букурещ и Крайова. ", "date": "2018.03.22", "title": "Нов колцентър в София разкрива 2000 работни места"}
{"url": "http://www.novinite.bg/articles/157925/Radev-Izrael-moje-da-pomogne-za-energijnata-diversifikaciya-na-Balgariya-i-Balkanite", "text": "България е заинтересована от диверсификация на енергийните източници, както и от възможността да бъде вносител и да транзитира природен газ от новооткритите находища в Източно Средиземно море към нашия регион и Европа. Това заяви президентът Румен Радев в началото на срещата си с министър-председателя на Държавата Израел Бенямин Нетаняху.Президентът отново призова за по-голям прагматизъм в двустранните отношения и открои исторически изградените приятелски връзки между двата народа като безценен капитал, който трябва да бъде развиван. Държавният глава посочи, че стокообменът от 150 млн. долара не отговаря нито на икономическите възможности на България и Израел, нито на активния политически диалог.На срещата си с премиера Нетаняху Румен Радев подчерта интереса на страната ни от прилагане на опита на Израел в сферите на информационните технологии, киберсигурността, науката и образованието. За пример Румен Радев посочи технологичния парк Гав-Ям Негев, който българската делегация посети по време на посещението си в Израел, и който създава нови икономически възможности за цял регион в страната.   Разбрах, че Вие сте един от инициаторите за създаването на този център и Ви поздравявам за Вашата визия за бъдещето, обърна се Радев към израелския министър-председател.Румен Радев отбеляза доброто сътрудничество между България и Израел в борбата с тероризма и изрази признателност за подкрепата, която страната ни получи от Израел след атентата в Сарафово през 2012 г. Днешната напрегната ситуация в света налага кооперирането между нашите служби за сигурност да продължава, както и установените добри връзки в областта на отбраната, каза президентът.Израел има специални отношения с България – в миналото, в настоящето и занапред, заяви от своя страна премиерът Нетаняху. Той посочи, че няма да бъде забравено как българите са защитили евреите преди 75 години. По думите на Нетаняху това, което се е случило, е доказателство за човечността и морала на българския народ. Отличните двустранни отношения между България и Израел могат да бъдат задълбочени и развивани в редица сектори, отбеляза премиерът. Бенямин Нетаняху отбеляза колко е важно развитието на технологиите и изрази готовност за сътрудничество в тази сфера.В Йерусалим държавният глава проведе работна среща с Роберт Сингер, изпълнителен директор на Световния еврейски конгрес, в която участваха и десетки политици, общественици и представители на дипломатическия корпус в Израел. На срещата отново беше отдадено признание към България за спасяването на еврейската общност у нас през Втората световна война и бяха обсъдени кризата в Близкия изток, борбата с тероризма и други теми.По-късно днес президентът Радев ще посети църквата “Божи гроб” и Стената на плача в Стария град на Йерусалим, с което приключва официалното му посещение в Държавата Израел. ", "date": "2018.03.22", "title": "Радев: Израел може да помогне за енергийната диверсификация на България и Балканите"}
{"url": "http://www.novinite.bg/articles/157912/Borisov-obsadi-s-Tusk-sreshtata-ES-Turciya-vav-Varna", "text": "Предстоящата среща между лидерите на ЕС и на Турция във Варна е необходима за нормализирането на отношенията между Съюза и Анкара. Това коментира българският министър-министър Бойко Борисов на среща с председателя на Европейския съвет Доналд Туск в Брюксел. Двамата бяха единодушни, че разговорът във Варна между европейските лидери и президента на Турция е належащ за възстановяване на диалога с турската държава.„Имаме нужда от подредени отношения с нашия съсед – Турция. Диалогът с турския президент трябва да бъде продължен“, подчерта българският премиер. Борисов и Туск се информираха и за позициите си по актуалните политически теми на Европа, които по-късно днес ще бъдат разгледани на заседанието на Европейския съвет. Високо беше оценена и работата до този момент по приоритетните теми на Българското председателство на Съвета на ЕС.", "date": "2018.03.22", "title": "Борисов обсъди с Туск срещата ЕС-Турция във Варна"}
{"url": "http://www.novinite.bg/articles/157918/ES-s-alternativen-plan-za-Makedoniya-v-NATO-dori-i-da-ne-priklyuchi-spora-za-imeto", "text": "Брюксел има и план \"Б\" за членството на Република Македония в НАТО. Това пише днес гръцкото издание \"Ефимерида\", предаде БГНЕС. Медията в южната ни съседка уточнява, че изработването на алтернативен вариант за Македония от страна на ЕС се дължи на очевидния факт, че \"решението на спора за името е все по-далеч\" и това е ясно както на властите в Скопие, така и на тези в Атина.Изданието се позовава на дипломатически източници, които са съобщили, че \"ЕС и НАТО, и преди всичко Северноатлантическият пакт, са изготвили байпас, който ще се приложи, ако не се реши спорът за името и така той ще открие пътя за Република Македония към НАТО\". Според \"Ефимерида\" има два варианта - специално отношение към Република Македония или пък присъединяване на страната с временното й наименование - Бивша югославска република Македония, с пояснение, че когато се реши спорът, страната да бъде приета с новото си наименование.БГНЕС припомня, че днес в Скопие пристига гръцкият министър на външните работи Никос Кодзияс. Той ще има срещи с всички висши държавни ръководители на страната. Часове преди визитата на Кодзияс, Държавният департамент официално призова за бързо разрешаване на спора за името на Република Македония. Според Вашингтон по този начин ще се открие евроатлантическата перспектива за региона, която ще гарантира и неговата сигурност.", "date": "2018.03.22", "title": "ЕС с алтернативен план за Македония в НАТО дори и да не приключи спора за името"}
{"url": "http://www.novinite.bg/articles/157883/Evropejskiyat-savet-reshava-da-ima-li-sreshta-ES-Turciya-vav-Varna", "text": "Европейският съвет се очаква да реши тази вечер дали ще се състои насрочената за 26 март среща ЕС-Турция във Варна, съобщава БНР.Отношенията ЕС -Турция ще бъдат дискутирани в контекста на неотдавнашните инциденти, породени от действията на турския военноморски флот в Изключителната икономическа зона на Кипър, като се очаква държавните и правителствени ръководители да приемат заключения по темата.Срещата беше анонсирана от българския премиер Бойко Борисов по време на срещата му с германския канцлер Ангела Меркел в резиденция Бояна през януари.„Радвам се, че във Варна ще има среща между министър-председателя на България, председателите на ЕК, на ЕП. Смятам, че тази среща е добър шанс да се говори и с турския президент за всички въпроси, които ни вълнуват“, заяви тогава Меркел.На 6 февруари председателите на Европейския съвет Доналд Туски на Европейската комисия Жан-Клод Юнкер изпратиха писмо до президента на Турция Реджеп Ердоган, в което официално отправиха покана за среща на 26 март във Варна. В текста се на писмото се посочва, че премиерът Борисов, от името на българското председателство на Съвета на ЕС, е приел да бъде домакин на работната вечеря. ЕС отправя покана към Ердоган за участие, като отбелязва, че Турция полага усилия за решаването на въпроси от вътрешен и европейски характер.", "date": "2018.03.22", "title": "Европейският съвет решава да има ли среща ЕС-Турция във Варна"}
{"url": "http://www.novinite.bg/articles/157920/V-Shumensko-sashto-spasyavat-shtarkeli-ot-studa", "text": "В шуменското село Климент са спасени около 20 щъркела, които местните намерили в безпомощно състояние в землището, съобщи бТВ. За премръзналите вестители на пролетта хората се грижат вече четвърти ден.Четири от птиците са настанени в склад в кметството, а останалите са на топло в стопанска постройка на местната мандра, собственост на Уруч Сьолмез. Хората им осигуряват храна - сурова риба, месо и вода. Уруч е помогнал и на млада сърна, която намерил със счупен крак в гората.Ветеринарните медици от центъра за диви животни в Стара Загора са проверили състоянието на птиците и са дали инструкции на хората как да се грижат за тях. Два от щъркелите са били с наранявания и са взети от експертите и за тях ще бъдат положени нужните грижи в центъра в Стара Загора. ", "date": "2018.03.22", "title": "В Шуменско също спасяват щъркели от студа"}
{"url": "http://www.novinite.bg/articles/157901/Radev-Izrael-e-primer-za-moderna-darjava-s-raboteshta-demokraciya", "text": "Нуждаем се от повече прагматизъм в двустранните отношения, заяви президентът Румен Радев пред премиера на Израел Бенямин Нетаняху. Днес е последният ден от официалното посещение на Радев в Израел, където е по покана на израелския си колега Реувен Ривлин.Радев поздрави израелския премиер със 70-годишнината от създаването на държавата Израел, която днес е пример за модерна страна с функционираща демокрация и развито гражданско общество.„Заедно отбелязваме и 75 години от безпрецедентния акт на спасяването на българските евреи, който е солидна основа за развитието на бъдещите ни отношения“, посочи още българският президент.„Исторически изградените връзки между двата народа са безценен капитал. Днес се нуждаем от повече прагматизъм в двустранните отношения“, каза Радев и допълни, че търговският обмен от 150 милиона долара не отговаря нито на възможностите на нашите икономики, нито на ползотворния и регулярен политически диалог.Той заяви, че България е заинтересована от прилагане на опита на Израел в изграждането на социално ангажирано и интегрирано общество и особено в сферите на информационните технологии, киберсигурността, науката и образованието.Румен Радев посочи, че България е заинтересована от диверсификацията на ресурсите и за нас възможността да внасяме и транзитираме природен газ от новооткритите находища в Средиземноморието е много важна.Държавният глава отбеляза и важността на доброто сътрудничество между България и Израел вборбата с тероризма и изрази признателност за подкрепата, която страната ни получи от Израел след атентата в Сарафово през 2012 г. Днешната ситуация налага кооперирането между нашите служби за сигурност да продължава, а също така и установените вече добри връзки в областта на отбраната, заяви президентът.", "date": "2018.03.22", "title": "Радев: Израел е пример за модерна държава с работеща демокрация"}
{"url": "http://www.novinite.bg/articles/157882/Trima-balgarski-evrodeputati-s-prestijni-nagradi-v-Bryuksel", "text": "Трима български евродепутати с награди от престижното брюкселско списание “Парламент”. Всяка година изданието награждава евродепутати, отличили се в работата си по различни теми.Наградите, връчвани в Брюксел, са мотивация за депутатите и за бъдещата им работа.Илхан Кючук получи признание за работата си в областта на медиите и културата.За първи път списанието отличи и евродепутат за изключителен принос. Това е Андрей Ковачев, който казва, че наградата е за цяла България и поздрави колегите си.\"Мисля, че съм показал, че съм се отдал на темите, с които се занимавам и мисля, че трябва да продължа в тази посока. Аз не искам да давам оценка за себе си и да казвам какво съм направил. Нека все пак другите - колегите и българските избиратели - да си кажат мнението дали съм се справил добре, дали са доволни от това, което сме постигнали аз и моите колеги\", коментира Андрей Ковачев, който е евродепутат от ГЕРБ/ЕНП. ", "date": "2018.03.22", "title": "Трима български евродепутати с престижни награди в Брюксел"}
{"url": "http://www.novinite.bg/articles/157903/Cacarov-i-MVR-vzeha-na-pricel-kmetovete-zaradi-opasni-peshehodni-pateki", "text": "Прокуратурата и МВР поставиха срок до 30 юни да поправят всички нарушения, свързани с пешеходните пътеки в населените места. Проверка за състоянието на пешеходните пътеки в страната показва фрапиращи нарушения на нормативните уредби за това как и къде трябва да бъдат поставяни пешеходни пътеки. Проверени са общо 13 981 пешеходни пътеки, както на териториите на общините, така и по републиканската пътна мрежа. Това стана ясно на брифинг, в който участие взеха главният прокурор Сотир Цацаров, вътрешният министър Валентин Радев и министърът на регионалното развитие и благоустройството Николай Нанков.Най-честите констатирани нарушения са липса на обозначаване със знак, разполагане на пешеходни пътеки на разстояние по-малко от 250 метра една от друга, оцветяване на пешеходни пътеки с различни от белия. Най-много нарушения са констатирани предимно в Южна България, като първенци са Хасково, Пазарджик, Стара Загора и Благоевград. Сред лидерите в нарушенията са и Варна и Бургас. На тези места опасните пешеходни пътеки са близо 10 хиляди.Някои от нарушенията са направени от престараване на кметовете, обясни вътрешният министър Радев. По думите му \"някои от престараване слагат пешеходни пътеки след пешеходни пътеки\" или оцветяват пътеките в ярки цветове. Такъв бил случаят в Пазарджик, където, по определението на главния прокурор, можело да се направи аналогия с детската песен \"Оранжево небето, оранжев и градът\".По думите му, тъй като за отстраняване на нередностите е поставен срок до 30 юни, а повечето от дейностите изискват средства, МВР е готово по места да отпусне пари от събираните от глоби. След 30 юни ще бъде извършена нова проверка на случаен принцип и тогава на кметове ще бъдат налагани административни наказания, които варират от 2000 до 7000 лв.По републиканската пътна мрежа са установени фрапиращи случаи, като пешеходна пътека на магистрала. Регионалният министър Нанков посочи като пример пътеката на магистрала \"Тракия\" при Църна маца. Тази, от общо 80 подобни пътеки, ще бъдат премахнати. Около 25 % от пешеходните пътеки по републиканските пътища са със сериозни дефицити. На 4354 места пък липсват предупредителни знаци.До 30 април 2018 г. ще бъде създаден регистър за пешеходните пътеки в страната. ", "date": "2018.03.22", "title": "Цацаров и МВР взеха на прицел кметовете заради опасни пешеходни пътеки"}
{"url": "http://www.novinite.bg/articles/157917/Veliko-Tarnovo-iska-oficialen-statut-na-istoricheska-i-duhovna-stolica", "text": "Велико Търново да бъде признато по официален път за историческа и духовна столица на България – с този апел се обърна кметът Даниел Панов към съвременните български държавници навръх празника на старопрестолния град – 22 март. В словото си Панов припомни, че още от края на XIX век 22 март е считан за празник на българския дух. Той подчерта, че тази паметна дата от българската история свидетелства за огромната роля, която България и Търновград имат за развитието на европейската култура, духовност и цивилизация.„22 март ни напомня за блестящата победа на Цар Иван Асен II над епирския деспот Теодор Комнин при Клокотница. Второто българско царство взима надмощие над държава, чийто владетел я счита за наследник на Византийската империя. Къде другаде, ако не в църквата „Свети Четиридесет мъченици”, можем да усетим толкова силно величието на България, на Столичния Търновград? Издигнат от цар Иван Асен II след битката при Клокотница, този храм е свидетелство за почитта, която търновци оказват на небесните покровители на Старата столица и България – светите Четиридесет мъченици. С тяхната закрила и мъдро ръководство от Иван Асен II, България отново се простира на три морета. Нашата държава се превръща във водещ фактор в цяла Югоизточна Европа. А столицата Търновград е сравнявана по своето величие с Рим и Константинопол! Търново се издига като водещ държавнически, политически, военен, духовен и културен център на Стария континент!Битката при Клокотница е символ и на българското великодушие. Царят изумява целия свят - напълно в противоречие със средновековните порядки, той освобождава пленените войници на Теодор Комнин. С този жест на висш хуманизъм още преди близо осем столетия Иван Асен II доказва защо България е наричана „Люлка на европейската цивилизация.Нека Велико Търново бъде официално признато за историческа и духовна столица на България – така, както от години предлагат именити български историци. Старопрестолният град заслужава това признание. Заслужават го всички българи. По този начин всички ние ще докажем, че действително сме горди и достойни наследници на нашите славни предци, които превърнаха България във велика европейска държава, в духовен и културен център на Стария континент. Това ще бъде проява на искрено родолюбие и патриотизъм“, мотивира се Даниел Панов.Сред гостите на празника на Старата столица бе председателят на Народното събрание Цвета Караянчева. В словото си тя също говори за ролята на старопрестолнината като център на българщината, културата, просветата и духовността. Цвета Караянчева сподели, че подкрепя казаното от кмета Панов и ще постави началото на инициатива за обявяването на Велико Търново за историческа столица на България.По традиция, датираща още от края на XIX век, честването на 22 март започна със Света литургия, отслужена от великотърновския митрополит Григорий в храма „Свети Четиридесет мъченици“. Молебенът бе уважен от Даниел Панов, Цвета Караянчева, председателя на най-голямата парламентарна група Цветан Цветанов, депутати, общински съветници, представители на държавни и образователни институции, дипломати, жители и гости на града. Последва освещаване на знамената на Старата столица и НВУ „Васил Левски“. Този обичай напомни за дълбоката връзка между българската армия и православната вяра. Както изисква традицията, последва празнично шествие от църквата „Св. Четиридесет мъченици“ до сградата на общината, начело на което бяха ученици, носещи потрети на търновските благодетели. След шествието тържествено бяха издигнати знамената, произнесени бяха и празничните слова.Кметът Даниел Панов благодари на великотърновци, че са достойни и горди българи, че опазват традициите и обичаите, че познават и уважават българската история, че почитат бележитите личности и възпитават децата в дух на родолюбие. „Благодаря ви, че въпреки студеното време и снега вие не се уплашихте и заедно отбелязваме празника на Велико Търново и на българския дух. Благодаря на дейците на науката, просветата, културата, изкуствата и духовността, на академичната общност, на бизнеса и неправителствените организации. Заедно и в дух на единство, превръщаме Велико Търново във все по-добро и предпочитано място за живеене, образование, бизнес, професионална реализация. Нашият град е европейски културен и духовен център. Поздравявам учениците и студентите, че с успехите и постиженията си също издигат авторитета на старопрестолния град. Благодаря и на всички, които са ангажирани с празничната програма, с културните и обществени събития във Велико Търново“, каза още Даниел Панов.Програмата продължи с концерт на Нели Рангелова и Поли Паскова. В 17:30 ч. стартира традиционният Стрийт парад. В 20:00 ч. ще бъде излъчена прожекцията на аудиовизуалния спектакъл „Царевград Търнов – звук и светлина“, която ще е съчетана със зрелищни фойерверки. ", "date": "2018.03.22", "title": "Велико Търново иска официален статут на историческа и духовна столица"}
{"url": "http://www.novinite.bg/articles/157885/440-mashini-obrabotvat-patnite-nastilki-shoforite-da-karat-vnimatelno", "text": "\r\nБлизо 440 машини почистват пътните настилки по републиканската мрежа в районите със снеговалеж. Обработката на настилките продължава, за да се осигури безопасността на пътуването при зимни условия. Това съобщиха от пресцентъра на Агенция \"Пътна инфраструктура\". \r\nНай-интензивен е снеговалежът в Западна България. Прогнозата на метеоролозите е за валежи през целия ден. Шофьорите трябва да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори.\r\nПоради обилния снеговалеж временно се ограничава движението на камионите над 12 тона по АМ „Тракия“ на територията на Софийска област - от км 0+000 до км 55+600. На АМ „Хемус“ движението на МПС над 12 тона е ограничено само в посока София, като товарните МПС се спират при Ботевград. За снегопочистване временно е ограничено преминаването на всички автомобили в посока София по АМ „Люлин“.\r\nШофьорите на леки автомобили се насочват по обходен маршрут по път I-1 Владая - София. В посока Перник на АМ „Люлин“ е ограничено движението на товарните автомобили над 12 тона, трафикът на автомобилите до 12 тона е без ограничение. Тежкотоварните автомобили е необходимо да изчакват на място. Заради силния снеговалеж и за снегопочистване временно е ограничено движението на товарните автомобили над 12 тона през прохода „Предел“, по път II-84 Велинград – Якоруда, по път II-62 Самоков - Дупница и по път III-822 Самоков – Ихтиман.\r\nОграничен е и трафикът на превозните средства над 12 тона с ремаркета и полуремаркета по път III-842 Юндола – Белово. Обходният маршрут за шофьорите е по път Белово - Варвара - Велинград - Юндола. Областните пътни управления и снегопочистващите фирми работят на 24-часов режим и предприемат всички необходими действия за осигуряване проходимостта на републиканската мрежа при зимни условия.\r\nВсички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.\r\n  ", "date": "2018.03.22", "title": "440 машини обработват пътните настилки, шофьорите да карат внимателно"}
{"url": "http://www.novinite.bg/articles/157890/Direktorat-na-Pirogov-Skoro-shte-ima-uvelichenie-na-zaplatite", "text": "В болница \"Пирогов” тече в момента оптимизация, увеличение на заплатите ще има скоро и ще е видимо. Това каза директорът на лечебното заведение проф. Асен Балтов в интервю за bTV.По думите му до момента не са били съкращавани служители, а само са пенсионирани хора в пенсионна възраст. Предстои и сливане на клиники – от 46 те ще станат 30. Балтов даде пример с четирите хирургии – те ще бъдат слети в една клиника с няколко отделения.В момента дълговете на болницата към доставчици са около 20 млн. лв., обяви проф. Балтов.Проверката на прокуратурата ще покаже на какво се дължат дълговете, уточни той. Проверката е от 2010 г. до днес и обхваща управлението на четирима директори.Според Балтов не може да се говори за източване на публични средства, но трябва да се види дали договорите са максимално оптимални.Той увери, че в момента болницата е на баланси – харчи толкова, колкото получава на месец.", "date": "2018.03.22", "title": "Директорът на \"Пирогов\": Скоро ще има увеличение на заплатите"}
{"url": "http://www.novinite.bg/articles/157899/Osinovitelite-na-deca-do-5-godishna-vazrast-s-1-g-platen-otpusk", "text": "Народното събрание реши окончателно - всички осиновители на деца до 5-годишна възраст ще получават право на 365 дни платен отпуск.Той ще е 90 на сто от брутната заплата на майката, колкото е и доходът на билогичните родители в първата година след раждането. Досега хората, които осиновяваха деца до 2-годишна възраст, имаха право на отпуск само до навършването на възрастта на детето.Сега условията за всички осиновители на дете до 5 г. се изравняват. Промените в Кодекса на труда бяха приети от депутатите на второ четене и влизат в сила от 1 юли.", "date": "2018.03.22", "title": "Осиновителите на деца до 5-годишна възраст - с 1 г. платен отпуск"}
{"url": "http://www.novinite.bg/articles/157898/Prebiha-i-ograbiha-studentka-v-Sofiya", "text": "21-годишна студентка е била пребита и ограбена пред заведение в „Студентски град” в четвъртък сутрин.Нападателят заплашил момичето с пистолет. Предполага се, че я е удрял с оръжието.След побоя, взел чантата й и избягал с такси. Все още не е задържан.Студентката е била настанена в Университетската болница „Царица Йоана” за няколко часа. Вече е изписана, тъй като няма сериозни наранявания.", "date": "2018.03.22", "title": "Пребиха и ограбиха студентка в София"}
{"url": "http://www.novinite.bg/articles/157908/Policiya-i-jandarmeriya-obikalyat-malkite-naseleni-mesta-v-Shumensko", "text": "Мобилни групи продължават да работят по противодействие на престъпността и опазване на обществения ред в малките и отдалечени населени места в Шуменска област. В екипите са включени служители на охранителна, криминална и пътна полицията, а дежурства на двусменен режим през деня и нощта дават и служители на жандармерията.Целта на мобилните групи, които патрулират в отдалечените и малки населени места на територията на ОДМВР- Шумен е да предотвратяват, пресичат и да разкриват престъпления. Друга тяхна задача е контролът по Закона за движение по пътищата. Много често жителите на селата подават сигнали на екипите както за нарушители на пътя, за нарушения на обществения ред и сигнали от битов характер. При обходите се обръща специално внимание на самотните и възрастни хора. При разговори с тях им се заостря вниманието да не допускат непознати хора, които се представят за амбулантни търговци в имотите им, обяснява им се и как да действат ако ги атакуват телефонните измамници.С този начин на работа, в различните часове на денонощието с гъвкаво разпределение на полицейски служители в малките населени места, хората се чувстват по-спокойни. Отчита се задоволство от присъствието на екипи в тъмната част на денонощието, когато жителите и собствеността им са застрашени от посегателства. При обход на населените места по определени маршрути униформените напомнят да се заключват входните врати, да се укрепват домовете, селскостопанските постройки.Униформените отчитат увеличение на сигналите подавани от жителите на съответните населени места, които най-често са свързани с пътната безопасност. Подават се сигнали за водачи, които шофират след употреба на алкохол. Те са от полза, тъй като когато екипът е близо, може да реагира веднага на сигнала и да установи нарушителя.Освен мобилните групи по график малките населени места се посещават и от мобилни екипи на ОДМВР- Шумен, в които са включени полицейски инспектори от Криминална полиция, оперативни работници от Икономическа полиция и началници от Охранителна полиция. Тяхната задача е да установят има ли нерешени проблеми, поставени на вниманието на мобилните групи. До момента кметовете и кметските наместници на посетените села Буйновица, Каспичан, Троица, Марково, Дибич, Мараш, Осмар, Средня, Илия Блъсково, Васил Друмев, Мадара, Конево, Правенци, Черенча, Памукчии. Лятно и Новосел  са изразили задоволство от взаимодействието с полицейските служители, които отговарят за съответните населени места.", "date": "2018.03.22", "title": "Полиция и жандармерия обикалят малките населени места в Шуменско"}
{"url": "http://www.novinite.bg/articles/157919/GDBOP-arestuva-mlad-maj-za-pedofiliya", "text": "33-годишен мъж от дупнишкото село Яхиново е арестуван по подозрение в педофилия. Установено е, че Д.Т. е използвал  различни фалшиви профили в социалната мрежа, чрез които е осъществявал целенасочени контакти с малолетни момичета. За целта той се представял за техен връстник. По първоначални данни, след като спечелел доверието им, той ги склонявал да го наблюдават пред камера в реално време, докато осъществява извратените си сексуални желания – престъпление, за което в НК е предвидено наказание „лишаване от свобода“ до 5 години.  Мъжът е задържан в хода на проведена от служители на отдел „Киберпрестъпност“ – ГДБОП операция, реализирана под наблюдението на Районна прокуратура- Дупница. В операцията са участвали и колегите им от регионалното звено в Кюстендил. Работата по документирането на престъпната дейност на задържания продължава. ", "date": "2018.03.22", "title": "ГДБОП арестува млад мъж за педофилия"}
{"url": "http://www.novinite.bg/articles/157881/Zapochna-obrabotkata-sreshtu-zaledyavane-po-ulicite-na-Sofiya", "text": "Общо 135 снегопочистващи машини извършват обработки със смеси срещу заледяване в София в четвъртък сутрин, съобщиха от Столичната община.Работата на екипите продължава като приоритетно се обработват улиците и булевардите, по които се движат колите на градския транспорт.Смеси се пръскат и в опасни и стръмни участъци и основни улици в кварталите.", "date": "2018.03.22", "title": "Започна обработката срещу заледяване по улиците на София"}
{"url": "http://www.novinite.bg/articles/157895/Nova-zimna-burya-udrya-iztochnoto-krajbrejie-na-SASht", "text": "\r\nСевероизточните щати са в капан на снежна буря. Най-малко хиляда пътни инцидента станаха в щатите Мериленд и Вирджиния. Повече от 45 хиляди домакинства са без ток.\r\n  ", "date": "2018.03.22", "title": "Нова зимна буря удря източното крайбрежие на САЩ"}
{"url": "http://www.novinite.bg/articles/157905/Vzriv-v-himicheski-zavod-v-Chehiya-ima-zaginali-i-raneni", "text": "Най-малко шест души загинаха при взрив в химически завод в Чехия, предадоха световните агенции. Съобщава се и за ранени, някои от които тежко, но точната им бройка не е ясна. Взривът е станал в чешкия град Кралупи над Вълтавоу, който се намира северно от столицата Прага, предаде бТВ.На място веднага са изпратени противопожарни екипи. Специализираната болница по изгаряния в Прага работи в извънреден режим. Все още няма данни какво е причинило произшествието.", "date": "2018.03.22", "title": "Взрив в химически завод в Чехия, има загинали и ранени"}
{"url": "http://www.novinite.bg/articles/157924/Sega-pak-nyamalo-opasnost-Dunav-da-prelee", "text": "Нивото на река Дунав в българския участък е повишено, но е в нормални за сезона граници. Това съобщиха от Изпълнителната агенция \"Проучване и поддържане на р. Дунав\", предаде БГНЕС. Ежечасно обаче продължават да се следят показателите на 9-те хидрометрични станции по Дунав.През следващите дни се очаква леко повишения на водните нива, но реална опасност от наводнение няма. Предприети са всички превантивни действия за недопускане на потенциален риск от заливане.", "date": "2018.03.22", "title": "Сега пък нямало опасност Дунав да прелее"}
{"url": "http://www.novinite.bg/articles/157878/Stud-i-snyag-v-pochti-cyalata-strana", "text": "Днес ще духа умерен и временно силен североизточен вятър и ще продължи да нахлува студен въздух, сочи прогнозата на Националния институт по метеорология и хидрология (НИМХ). Валежите ще продължат и ще се усилят: в Северна България и високите котловинни полета ще са от сняг, в Горнотракийската низина със застудяването през деня и там дъждът ще се примесва и ще преминава в сняг; само в крайните югозападни райони валежът ще остане от дъжд.Ще се образува снежна покривка, а на много места в Северна България и по високопланинските проходи ще има условия за виелици и навявания. Сутрешните температури ще са между минус 2° и 3°, през деня ще се понижават и към 14 часа ще са между минус 3° и 2°, по-високи в крайните югозападни райони.Атмосферното налягане ще се понижава - вечерта ще е значително по-ниско от средното.Над Черноморието ще е облачно с валежи от мокър сняг, в южните райони – от дъжд. Ще духа умерен до силен североизточен вятър. Максималните температури ще са между 2° и 6°. Температурата на морската вода е 5-7°. Вълнението на морето ще е предимно 3 бала.В планините ще вали сняг, ще има условия за снегонавявания. Вятърът ще е умерен до силен от изток- североизток, по най-високите върхове – от юг, привечер ще се усили. Максималната температура на височина 1200 метра ще е около минус 3°, на 2000 метра – около минус 6°.Оранжев код заради снеговалежи и вятър е обявен за областите в Северна и Северозападна България. Предупреждението е в сила за областите Кюстендил, Перник, София област, София град, Видин, Монтана, Враца, Ловеч, Плевен, Велико Търново, Габрово, Русе, Търговище, Разград, Силистра, Шумен, Добрич, Варна. В тези райони ще има валежи от сняг. Ще се образува снежна покривка 15-30 см, в Предбалкана и повече. Ще духа умерен и временно силен североизточен вятър и има условия за снежни виелици.Жълт код за дъжд и сняг е обявен за областите Благоевград, Пазарджик, Пловдив, Смолян, Кърджали, Хасково, Стара Загора, Сливен, Ямбол и Бургас. В тези райони ще има валежи: в равнинната част от дъжд, в планинската - от сняг. До вечерта и в равнините дъждът ще премине в сняг. Очаквани количества между 15 и 35 л/кв.м. Ще се образува снежна покривка в равнинната част от областта до около 5 см, а в планинската част до 20 см. Ще духа умерен североизточен вятър.През нощта срещу петък валежите ще продължат, вече и в по-голямата част от Южна България ще вали сняг. В петък през деня валежите ще отслабват, но едва привечер ще започнат да спират. Вятърът ще отслабне, в Южна България чувствително.Максималните температури в по-голямата част от Северна България ще са около нулата – там ще вали сняг, в Южна и по Черноморието – до 7°-8°, с валежи, отново предимно от дъжд. В събота ще преобладава облачно време, на места ще превали слаб сняг. Вятърът в Западна България ще стихне. Сутрешните температури ще са отрицателни – в Северна България ще са и под минус 5°, дневните ще са предимно между 0° и 5°.В неделя вероятността за валежи е по-малка, ще има и разкъсвания и намаления на облачността. Вятърът ще се ориентира от юг-югоизток и ще се затопля, повече в източната половина от страната, където вятърът ще е умерен. Към вечерта от юг-югозапад ще завали дъжд.", "date": "2018.03.22", "title": "Студ и сняг в почти цялата страна"}
{"url": "http://www.novinite.bg/articles/157879/Visoki-niva-na-vodite-v-stranata-sledyat-s-vnimanie-Dunav", "text": "Нивото на река Дунав се наблюдава денонощно. До преливане остава по-малко от метър. Засега от кризисните щабове уверяват, че няма опасност за хората и от заливане на къщи. Община Лом има готовност да започне да изгражда временни диги, съобщава NOVA. Валежите днес ще продължат и ще се усилят: в Северна България и високите котловинни полета ще са от сняг, в Горнотракийската низина със застудяването през деня и там дъждът ще се примесва и ще преминава в сняг; само в крайните югозападни райони валежът ще остане от дъжд. Оранжев код заради снеговалежи и вятър е обявен за областите в Северна и Северозападна България. Предупреждението е в сила за областите Кюстендил, Перник, София област, София град, Видин, Монтана, Враца, Ловеч, Плевен, Велико Търново, Габрово, Русе, Търговище, Разград, Силистра, Шумен, Добрич, Варна. В тези райони ще има валежи от сняг. Жълт код за дъжд и сняг е обявен за областите Благоевград, Пазарджик, Пловдив, Смолян, Кърджали, Хасково, Стара Загора, Сливен, Ямбол и Бургас. Жителите от бургаското село Дебелт прекараха изминалата нощ в готовност за евакуация. Причината е критично високото ниво на водите на река Средецка. Вече са залети дворове, а водата се приближава и към къщите, разположени близо до коритото. Високи води има и по поречието на река Арда. Язовир „Кърджали” засега не прелива. До ръба му остават около 20 см. Властите уверяват, че опасност за близките населени места няма.", "date": "2018.03.22", "title": "Високи нива на водите в страната, следят с внимание Дунав"}
{"url": "http://www.novinite.bg/articles/157880/Desetki-hora-v-Burgasko-sa-v-gotovnost-za-evakuaciya", "text": "Десетки хора в Бургаско се готвят за евакуация заради преливаща река. Жителите на средецкото село Дебелт изкараха поредна безсънна нощ в очакване на водно бедствие, посочва NOVA. Причината - повишеното ниво на река Средецка, което е достигнало критични стойности през последните дни. Реката е излязла от коритото си и водите ѝ са достигнали до дворовете на няколко къщи. Местните казват, че това им се случва от години. \"При всеки по-проливен дъжд и голямо снеготопене къщите и нивите в селото се заливат\", заяви кметицата на Дебелт. \"Проблемът са язовирите. Те бяха направени за напояване. А сега се използват като рибарници\", смята местна жителка. ", "date": "2018.03.22", "title": "Десетки хора в Бургаско са в готовност за евакуация"}
{"url": "http://www.novinite.bg/articles/157884/Poreden-protest-v-zashtita-na-Pirin", "text": "Поредна акция в защита на Пирин ще се проведе днес пред Министерството на земеделието и храните от 11,30 часа. Поводът е среща при министър Румен Порожанов, на която ще се обсъжда предложение за забрана на износ на дърва за огрев, ако са добити от държавни гори.Природозащитниците подкрепят забраната. Те настояват и за отмяна на решение, което дава повече възможности за строителство в планината, както и за оставката на екоминистъра Нено Димов.", "date": "2018.03.22", "title": "Пореден протест в защита на Пирин"}
{"url": "http://www.novinite.bg/articles/157904/Demografskata-kriza-v-Garciya-po-seriozna-i-ot-nashata", "text": "Гърците се топят като население даже по-бързо от българите. Това показва изследване на Берлинския институт. Гърция е сред държавите с най-застаряващо население в Европейския съюз. В момента над една пета от хората в южната ни съседка /21%/ са на възраст над 65 години, предаде БГНЕС.Данните на Берлинския институт показват също, че до 2030 г. населението на Гърция ще намалее до 9,9 милиона души, а до 2050-а - до 8,9 милиона от днешните 10,6 милиона. ", "date": "2018.03.22", "title": "Демографската криза в Гърция по-сериозна и от нашата"}
{"url": "http://www.novinite.bg/articles/157888/Tragvat-velikdenski-proverki-v-skladove-i-zavedeniya", "text": "Във връзка с наближаващия християнски празник Великден Българската агенция по безопасност на храните (БАБХ) организира засилени проверки на обекти за производство и търговия с храни.Инспекциите започнаха на 21 март и ще продължат до 10 април. Освен пакетиращи центрове за яйца и хранителни складове за търговия на едро на проверки подлежат също заведения за обществено хранене, обекти за търговия на дребно, пазари и борси за традиционно предлагани храни, като агнешко месо, козунаци, яйца, включително боядисани яйца, пресни зеленчуци и др., както и на боя за яйца.През почивните дни ще бъдат осигурени и дежурни екипи, които ще осъществяват официалния контрол в цялата страна.", "date": "2018.03.22", "title": "Тръгват великденски проверки в складове и заведения"}
{"url": "http://www.novinite.bg/articles/157907/S-do-300-leva-po-visoki-zaplati-v-Pirogov", "text": "Заплатите в „Пирогов“ се увеличават. Повече пари ще получават не само лекарите, но и медицинските сестри, рехабилитаторите, санитарите и т.н. Днес беше подписан Колективният трудов договор (КТД) в „Пирогов”. Неговите параметри предвиждат увеличение на основното трудово възнаграждение за срок от 1 година. Фонд работна заплата се увеличава за лекарите, специалистите по здравни грижи (медицински сестри, медицински лаборанти, медицински рехабилитатори и др.) и санитарите. Респективно те ще получават до 300 лева повече.Парите за санитарите бяха повишени с увеличението на минималната работна заплата, което е отразено в КТД. Сумите за увеличението на основните трудови възнаграждения няма да окажат негативно влияние върху разплащането с доставчиците и покриването на останалите задължения на лечебното заведение.Договорът, който влиза в сила от 1 април 2018 г. , беше подписан между изпълнителния директор на болницата проф. д-р Асен Балтов и председателите на пироговските секции на двата синдиката КНСБ и КТ „Подкрепа”. Изпълнителният директор на болницата проф. Асен Балтов подчерта, че с този договор се поставят основите на подобряване на основните трудови възнаграждения.От синдикатите обявиха, че с подписването на този КТД основните заплатите в „Пирогов” стават над средните в браншовия договор в отрасъл здравеопазване. Както и че този договор носи стабилност и основа за развитие на работните заплати при добри финансови резултатие на болницата.", "date": "2018.03.22", "title": "С до 300 лева по-високи заплати в \"Пирогов\""}
{"url": "http://www.novinite.bg/articles/157892/BSP-Bedstvashtata-obshtina-Bregovo-e-nakazana-ot-GERB", "text": "БСП и ГЕРБ си размениха обвинения заради бедстващата след наводненията от миналата седмица община Брегово. С обвиненията започнаха социалистите, които заявиха, че община Брегово е наказана от кабинета, защото \"там ГЕРБ никога не е печелил избори\". Той обвини правителството, че конюнктурно да разделя хората от различните общини.\"Брегово е наказано от българското правителство. Беше отпусната помощ за Враца и Хайредин, но Брегово отново беше пренебрегнато. Може би там, според Борисов, живеят друга категория хора - по-малко граждани, по-малко европейци? Господин премиер, не си ли взехте поука от Мизия. Господин Борисов, Брегово е частот България. Не се отнасяйте към българите там като към лош материал – те са достойни, четни и смели българки граждани“, заявих Попов.От ГЕРБ обвиниха БСП, че си правят кризисен пиар. \"Видимите резултати ги видяхме миналата седмица - дойдохте с джиповете, прехвърлихте се в автобусите, дадоха ви ботуши, вместо да ги дадат на хората, които запушват пробойните по дигите и решихте проблеми\", коментира депутатът от  ГЕРБ Владимир Тошев  и добави, че не знае дали като управляващи и опозиция си говорят от микорфоните в пленарната зала - ще помогнат на хората от Брегово.\"В момента се решават проблемите по отводняването на подпочвените води\", обясни депутатът от ГЕРБ и добави, че според него наводнението е в резултат на нерегламентирано обработване на блатни земи. \"Въпросът е кой обработва тези земи? Дали залятата площ е 5000 дка, дали обработваемата засята територия е 2000 дка и дали има някаква роднинска, близка връзка с кмета на община Брегово\", каза още народният представител от ГЕРБ. Тошев обвини Попов, че не е запознат със ситуацията в Брегово. Социалистът обаче отговори, че не просто знае каква е ситуацията, но знае още, че хората в Брегово се страхуват да пият вода от чешмата, защото не знаят какво е качеството й. \"Много добре съм запознат. Запознат съм, че до ден днешен на кмета на община Брегово не е даден какъвто и да е официален документ за качеството на питейната вода в Брегово. Кметът със собствени усилия на общината се опитваше да отводнява наводнените територии\", каза Попов.", "date": "2018.03.22", "title": "БСП: Бедстващата община Брегово е наказана от ГЕРБ"}
{"url": "http://www.novinite.bg/articles/157894/Proletna-idiliya-Avtobus-zakasa-v-Sofiya-patnicite-slyazoha-da-go-butat", "text": "Пролетна приказка, в която главен герой е снегът, завладя София и много населени места в цялата страна. Снежната пелена създаде много неприятности за всички, които бяха заблудени от топлите мартенски дни.Много водачи избързаха и смениха зимните си гуми с летни, което създава затруднения на пътя. В социалните мрежи изобилства с трагикомични ситуации на пътното платно.Така например в групата „Забелязано в София“ бе публикувано видео, което показва закъсал автобус, който е бутан от пътници и очевидци.От коментарите става ясно, че става дума за автобус 120, а някои с усмивка заявиха, чефизическата разгрявка е включена като бонус към цената на билета. \r\n\r\n\r\n\r\n ", "date": "2018.03.22", "title": "Пролетна идилия: Автобус закъса в София, пътниците слязоха да го бутат"}
{"url": "http://www.novinite.bg/articles/157886/Spirat-kamionite-po-Hemus-i-Trakiya-zaradi-snega", "text": "Близо 440 машини почистват пътните настилки по републиканската мрежа в районите със снеговалеж. Обработката на настилките продължава, за да се осигури безопасността на пътуването при зимни условия. Най-интензивен е снеговалежът в Западна България, съобщиха от Агенция \"Пътна инфраструктура\".Прогнозата на метеоролозите е за валежи през целия ден. Шофьорите трябва да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на „Пътна полиция“.Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори.Поради обилния снеговалеж временно се ограничава движението на камионите над 12 тона по магистрала „Тракия“ на територията на Софийска област - от км 0+000 до км 55+600. На магистрала „Хемус“ движението на МПС над 12 тона е ограничено само в посока София, като товарните МПС се спират при Ботевград.За снегопочистване временно е ограничено преминаването на всички автомобили в посока София по автомагистрала „Люлин“. Шофьорите на леки автомобили се насочват по обходен маршрут по път I-1 Владая - София. В посока Перник на магистрала „Люлин“ е ограничено движението на товарните автомобили над 12 тона, трафикът на автомобилите до 12 тона е без ограничение. Тежкотоварните автомобили е необходимо да изчакват на място.Заради силния снеговалеж и за снегопочистване временно е ограничено движението на товарните автомобили над 12 тона през прохода „Предел“, по път II-84 Велинград – Якоруда, по път II-62 Самоков - Дупница и по път III-822 Самоков – Ихтиман. Ограничен е и трафикът на превозните средства над 12 тона с ремаркета и полуремаркета по път III-842 Юндола – Белово. Обходният маршрут за шофьорите е по път Белово - Варвара - Велинград - Юндола.Областните пътни управления и снегопочистващите фирми работят на 24-часов режим и предприемат всички необходими действия за осигуряване проходимостта на републиканската мрежа при зимни условия.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.03.22", "title": "Спират камионите по Хемус и Тракия заради снега"}
{"url": "http://www.novinite.bg/articles/157889/Preustanoveno-e-dvijenieto-na-vlakovete-mejdu-garite-Dolna-Mahala-i-Karlovo", "text": "\r\nДвижението на влаковете между Долна махала и Карлово е преустановено. Причината е паднала скална маса (около 50 куб.м) от преовлажняване на ската и големите температурни амплитуди. \r\nСъздадена е организация за разчистване, тежка механизация и аварийни екипи на НКЖИ пътуват към мястото. Районът е достъпен единствено по железен път, което допълнително затруднява дейностите по осигуряване на проходимост на жп участъка. Очаква се в рамките на деня движението в участъка да бъде възстановено.Клиентите на националния железопътен превозвач от крайградските пътнически влакове № 82201 (Пловдив-Карлово) и № 82202 (Карлово-Пловдив) са превозени с автобуси в участъка Долна махала-Баня. Осигурен е превоз с автобуси за пътниците от всички влакове през деня до възстановяване на движението по направлението Пловдив-Карлово.", "date": "2018.03.22", "title": "Преустановено е движението на влаковете между гарите Долна Махала и Карлово"}
{"url": "http://www.novinite.bg/articles/157911/Reki-i-yazoviri-v-3-oblasti-pred-prelivane", "text": "На много места в страната реки и язовири са на косъм от преливане. Поради това остава повишена опасността от наводнения. Най-сериозно е положението в Бургаско, Кърджалийско и край Лом.Опасността от преливане на реки в Бургаска област продължава да е съществена. Над 50 са критичните участъци, които се следят денонощно, предаде бТВ. Един от опасните участъци е река Средецка край село Дебелт. Дигата е скъсана на четири места, а районът е водосборен. Към момента нивото е намаляло и няма непосредствена опасност за хората.\"Водата е много, няма грам място вече за поемане на вода от почвата, но реките са си в коритата. Там, където има опасност кметовете са готови за допълнително изграждане на бентове и диги с чували с пясъци и в случай на нужда на евакуация, но към настоящия момент такива предпоставки няма\", каза Вълчо Чолаков, областен управител на Бургас.В същото време нивото на Дунав при Лом продължава да се покачва, а язовир Кърджали е на косъм от преливане. Повишението на водното равнище през последното денонощие е с 19 км, а водният стоеж е почти 790 сантиметра. Дигите се следят от пет поста на територията на общината. При ниво на реката над 820 см, местната власт ще обяви трета степен на готовност за действия. На този етап няма опасност от заливане на площи.Язовир Кърджали е на косъм от преливане – водата в него продължава да се покачва, като вече достигна на 6 см от ръба на преливане. Нивото на водоема се е покачило драстично за последните 24 часа. В самата река Арда има достатъчно свободен обем, за да може да поеме това количество вода.Язовирът е проектиран така, че да може да поеме преливане от 4000 кубични метра в секунда. В момента има достатъчно свободен обем в язовира, около 5 млн. кубични метра, предвид дъждовете, които валят и сега. Нивата на язовирите в района се следят денонощно. На този етап повод за притеснение няма.", "date": "2018.03.22", "title": "Реки и язовири в 3 области пред преливане"}
{"url": "http://www.novinite.bg/articles/157914/Vazstanoviha-dvijenieto-na-vlakove-mejdu-Dolna-mahala-i-Karlovo", "text": "Пуснаха отново влаковете в участъка, където срутване на скална маса блокира релсовия път. В 14:15 ч. е възстановено движението на влаковете в между гарите на Долна махала и Карлово, съобщиха от НКЖИ.Участъкът беше затворен по-рано днес поради паднала скална маса с обем около 50 куб.м. Благодарение на бърза реакция на аварийните екипи на НКЖИ, районът беше разчистен в рамките на няколко часа. ", "date": "2018.03.22", "title": "Възстановиха движението на влакове между Долна махала и Карлово"}
{"url": "http://www.novinite.bg/articles/157891/Fond-Zemedelie-izplati-blizo-40-mln-leva-po-shemite-za-plodove-i-zelenchuci", "text": "\r\nДържавен фонд \"Земеделие\" е изплатил близо 40 млн. лева по схемите за плодове и зеленчуци, съобщиха от Фонда.\r\nПовече от 9 450 земеделски стопани, заявили за подпомагане плодове и зеленчуци, които са попълнили декларация по образец и са предоставили документи за реализация на произведената продукция в срок до 31 януари 2018 г., ще получат подпомагане по схемите.\r\nОбщият размер на оторизираните средства по Схема за обвързано подпомагане за плодове (основна група) - СП (основна) е 29.296 млн. лева, Схема за обвързано подпомагане за плодове (сливи и десертно грозде) - СП (други) е 6.260 млн. лв., Схема за обвързано подпомагане за зеленчуци (зеле, дини и пъпеши) - СЗ (други) е 4.356 млн. лв. Помощта се определя на хектар при отчитане на изискването за добив.\r\n  ", "date": "2018.03.22", "title": "Фонд \"Земеделие\" изплати близо 40 млн. лева по схемите за плодове и зеленчуци"}
{"url": "http://www.novinite.bg/articles/157896/Nikola-Sarkozi-Jiveya-v-ada-na-kleveta", "text": "Бившият френски президент Никола Саркози заяви на разпит пред магистрати снощи, че е жертва на клевета, предаде Франс прес, цитирайки в. \"Фигаро\". \"От 11 март 2011 г. живея в ада на тази клевета\", заяви Саркози, който подчертава, че няма веществени доказателства за отправените срещу него обвинения.63-годишният бивш френски президент беше разпитан снощи по обвинения в пасивна корупция, незаконно финансиране на предизборна кампания и незаконно получаване и притежаване на либийски публични средства. Обвиненията по този случай бяха повдигнати преди пет години.Саркози заявява, че е обвинен без никакви веществени доказателства, въз основа на изявления на бившия либийски диктатор Муамар Кадафи и негови приближени, както и на френско-либийския посредник Зиад Такиедин. \"Неведнъж е доказано, че той е получавал пари от либийската държава\", добави Саркози, според когото Такиедин не е доказал, че се е срещал с него в периода 2005 г. - 2011 година.Саркози подчерта също, че в 24-те часа на задържането си е опитал с всички сили да покаже, че не съществуват тежки и убедителни улики срещу него, които са условие за повдигането на обвинение.Според бившия френски държавен глава документът, който е послужил като повод за разследването срещу него е неубедителен, а на обвинилия го Такиедин не може да се вярва поради миналото му.\"Осъзнавам, че това, в което съм заподозрян, е тежко\", заяви Саркози, призовавайки магистратите да преценят каква несправедливост би било да бъде съден поради манипулация на Кадафи или негови приближени.", "date": "2018.03.22", "title": "Никола Саркози: Живея в ада на клевета"}
{"url": "http://www.novinite.bg/articles/157887/Spirat-vodata-na-nyakolko-mesta-v-Sofiya", "text": "На 23 март 2018 г. (петък), във връзка с реконструкция на уличен водопровод на ул. „Цветан Пешев“, с. Локорско, се налага спиране на водоподаването от 09:00 до 20:00 часа на клиентите на „Софийска вода”, живеещи в района на: ул. „Димитър Тошков“, ул. „Драгуната“, ул. „Цветан Пешев“, ул. „Петър Белев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цветан Пешев“ ъгъла с ул. „Поп Стоил Петков“. На 23 март 2018 г. (петък), във връзка с реконструкция на уличен водопровод на ул. „Проф. Велизар Велков“, кв. „Манастирски ливади“, се налага спиране на водоподаването от 10:00 до 22:00 часа на клиентите на „Софийска вода”, живеещи в района на: ул. „Проф. Велизар Велков “ от ул. „Българска легия“ до бул. „България“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред МБАЛ „Света София“. На 23 март 2018 г. (петък), във връзка с подмяна на сградно водопроводно отклонение на ул. „Любен Каравелов“, с. Казичене , се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Любен Каравело“от ул. „Липите“ до ул. „Александър Стамболийски“; ул. „Александър Стамболийски“ от ул. „Любен Каравелов“ до ул. „Васил Левски“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез есемес.", "date": "2018.03.22", "title": "Спират водата на няколко места в София"}
{"url": "http://www.novinite.bg/articles/157921/Samo-Lesoto-i-Latviya-s-po-golyama-smartnost-ot-Balgariya", "text": "България отново е в челото на черна класация, този път за смъртност на населението. Нашата страна се оказва на трето място в света със смъртност от 14.5 на хиляда души. Това показват данните на ЦРУ за 2017 г., публикувани в World Factbook, предаде БГНЕС.Класацията е доминирана основно от африкански, балкански и бивши съветски републики. От държавите в нашия регион с приблизително толкова негативен резултат може да се похвали Сърбия, която е на 8 място със смъртност 13,6 на хиляда души. На първо място е южноафриканската държава Лесото със смъртност 15 на 1000, следвана от Латвия с 14,6 на хиляда.Редом до България на четвърта позиция със сходна смъртност е Литва. В топ 10 на черната класация намират място още Украйна, Гвинея-Бисау, Чад, Сърбия, Русия и Афганистан. През последните години страната ни винаги е била сред водещите в тази зловеща класация, но за пръв път се е изкачила нагоре и вече е в челната тройка.", "date": "2018.03.22", "title": "Само Лесото и Латвия с по-голяма смъртност от България"}
{"url": "http://www.novinite.bg/articles/157893/Karanikolov-Vse-oshte-parite-za-sdelkata-za-ChEZ-ne-mogat-da-badat-provereni", "text": "Продавач и купувач не трябва да се отчитат на абсолютно никой. В крайна сметка чешката страна е избрала някой и е започнала конкретни преговори. Това коментира министърът на икономиката Емил Караниколов по повод сделката за ЧЕЗ.Според Караниколов в тази ситуация се е стигнало до ескалиране на напрежението.„Все още няма сделка. Разбирам, че около 3 млн. потребители зависят от това”, допълни министърът.По повод твърденията, че парите за сделката са с неясен произход, Караниколов каза, че няма как тези пари да бъдат проверени, защото реално плащане все още няма.Караниколов е категоричен, че държавата може да участва в сделката за ЧЕЗ, но трябва да направи много внимателен анализ на сделката и каква е стойността на активите.„Тук въпросът е дали другата страна ще иска да продаде на България”, допълни още Караниколов.Язовирите в страната„На територията на България има около 6000 язовира – 131 са проблемните”, заяви още Караниколов.По думите му проблемите идват от липса на финансиране. „Създава се държавно предприятие, в което всички общински язовири, които не могат да се стопанисват от някое ведомство, ще бъдат прехвърлени”, допълни Караниколов.„Гражданите и с право не ги интересува дали язовирът е общински, държавен или какъвто и да е. Те искат спокойствие и сигурност, не искат да се притесняват за живота и имуществото си”, коментира още министърът.Караниколов коментира още, че докато приключи прехвърлянето на собствеността на язовирите, грижата за тях ще бъде в ръцете на вече съществуващо дружество в министерство на икономиката.", "date": "2018.03.22", "title": "Караниколов: Все още парите за сделката за ЧЕЗ не могат да бъдат проверени"}
{"url": "http://www.novinite.bg/articles/157922/NAP-58-mlrd-lv-e-nesabraniyat-DDS-dlajnicite-nyamali-imushtestvo", "text": "При ръст на БВП за последните три години от 18%, ръстът на приходите е 33% и това доказва добрите резултати за изсветляване на икономиката, каза пред журналисти днес Галя Димитрова, изпълнителен директор на Националната агенция за приходите.От 2000 г. до 2017 г. са събрани около 200 млрд. лева за бюджета, уточни Галя Димитрова. През 2017 г. НАП е събрала с около една трета повече пари, от тези събрани за 2014 г., добави тя.Цитираните в публичното пространство 16 млрд. лева скрито ДДС, не са несъбрани приходи от ДДС от 2000 г. до 2017 г., а целия обем ДДС след разкрити данъчни злоупотреби за периода. Тук са включени 5.8 млрд. лева непогасени задължения, а от тези 5,8 млрд. лева 5.4 млрд. лева са несъбираеми или трудно събираеми задължения от хора, които нямат никакво имущество, посочи Димитрова, цитирана от бТВ.Анализ по години показва, че през 2017 г. несъбраното ДДС е четири пъти по-малко от 2011 г. Тези данни не са тайна, а се отчитат ежегодно. ДДС измамите не са български феномен, а общ проблем на ЕС. Само за година ЕС губи 150 млрд. евро от несъбран ДДС.За 2015 г. по този показател след България има седем държави от ЕС сред тях са Португалия, Румъния и Италия.Ние въведохме специална система за превенция преди и след регистрация на закона по ДДС което спира регистрацията на измамници. Ежемесечно се наблюдават данните за подадените декларации и специален софтуер търси несъответствия, добави Димитрова.Прилага се солидарната отговорност от собствените и управителите на фирмите и ревизии са установили 216 млн. лева от солидарни длъжници през последните две години. Голям резултат дава и сътрудничеството с ГДБОП, МВР, прокуратурата, където има командировани служители на НАП. Вече четвърта година има засилен фискален контрол, чрез който в реално време се наблюдава превоза на стоките, допълни Димитрова.Данни за 16 милиарда лева несъбран ДДС от 2000 г. до 2017 г. не отговоря на действителността, каза Росен Бъчваров, говорите на НАП.На последна съдебна инстанция НАП печели над 85% от делата за данъчно-ревизионни актове. Проверките на фирми от групата на „Инерком”, която купува \"ЧЕЗ – България\" досега не се открили нарушения, каза още Галя Димитрова в отговор на журналистически въпрос.", "date": "2018.03.22", "title": "НАП: 5.8 млрд. лв. е несъбраният ДДС, длъжниците нямали имущество"}
{"url": "http://www.novinite.bg/articles/157902/Zadrastvaniya-i-incidenti-po-patishtata-na-stranata", "text": "Снежна блокада в края на март. След обилния снеговалеж през последните часове на много места в страната ситуацията е усложнена.В София, въпреки работата на повече от 160 снегорина, трафикът в сутрешните пикове часове беше особено затруднен.Някои от колите на градския транспорт се движеха с огромни закъснения. Тапи се образуваха не само по големите пътни артерии, но и по по-малките улици.В рубриката ни „Моята новина” получихме десетки сигнали, показващи проблемите, които създаде обилният снеговалеж. Наложи се пътници да бутат закъсали автобуси.На автомагистрала „Струма” пък горя кола. Непочистени пътища имаше и на редица други места в страната.", "date": "2018.03.22", "title": "Задръствания и инциденти по пътищата на страната"}
{"url": "http://www.novinite.bg/articles/157923/MRRB-pusna-stroeja-na-novi-2-km-ot-magistralata-kam-Garciya", "text": "Министърът на регионалното развитие и благоустройството Николай Нанков издаде разрешение за строеж за още близо 2 км от лот 3.1. на АМ „Струма“ за участъка от км 370+400 до км 372+000, който започва от изхода на бъдещия тунел „Железница“ в посока Симитли. В разрешението на строеж са предвидени и строително-монтажни работи за реконструкция на далекопровод, пресичащ АМ „Струма“ при км 371+940.Лот 3.1 от Благоевград до Крупник включва строителство на автомагистрален път от км 359+000 до км 376+000.  Разделен е условно на два участъка - участък 1 от км 359+000 до км 366+000 /7 км/, и участък 2 от км 370+400 до км 376+000 /5,6 км/. Между тях е предвидено строителството на тунел „Железница“.Изпълнител на проектирането и строителство е ДЗЗД „АМ Струма 3.1, а стойността на проекта е почти 186 млн.лв. с ДДС. Изграждането на участъка между Благоевград и Крупник от автомагистрала \"Струма\" се финансира от Оперативна програма „Транспорт и транспортна инфраструктура“ 2014-2020 г.„Национална компания железопътна инфраструктура“ получи разрешение за строеж за реконструкция и модернизация на сградата на приемното здание на жп гара „Казичене“ в район Панчарево, която е част от проект „Развитие на железопътен възел София“.Със заповед на заместник-министъра на регионалното развитие и благоустройството Валентин Йовев е одобрен подробен устройствен план – парцеларен план (ПУП-ПП) за близо 17-километров участък от автомагистрала „Хемус“ от пътен възел Буховци при пресичането с път ІІІ-5102 до началото на пътен възел „Белокопитово“.Парцеларният план засяга землищата на селата Макариополско и Буховци в Община Търговище, както и землищата на с.Черенча и с. Градище, намиращи се на територията на Община Шумен.Одобрението му ще допринесе за осигуряването на транзитния трафик по Европейската пътна мрежа от връзката с транспортен коридор №ІV на запад до транспортен коридор №ІX близо до Велико Търново, както и за ускоряването на икономическото и социалното сближаване на регионално ниво.", "date": "2018.03.22", "title": "МРРБ пусна строежа на нови 2 км от магистралата към Гърция"}
{"url": "http://www.novinite.bg/articles/157897/Ogradata-po-granicata-s-Turciya-shte-se-remontira-bez-obshtestveni-porachki", "text": "Оградата по границата ни с Турция ще бъде ремонтирана без отваряне на обществени поръчки. Това се случи, след като парламентът прие окончателно промените в закона за обществените поръчки. Промените бяха приети с 94 гласа \"за\", 51 \"против\" и 8 \"въздържал се\". БСП и ДПС бяха против приемането на текстовете, а опасенията им бяха, че така се отваря широка врата за далавери и корупционни схеми. От ГЕРБ отговориха на обвиненията на опозицията като ги определиха като безпочвени. „Правите това, за да няма прозрачност, за да не може да се сравняват офертите за поддръжка, за да може без обществена поръчка, без яснота, без прозрачност да се правят далаверите за поддръжка на оградата“, каза Филип Попов от БСП. „Този текст е ненужен и подсилва усещането у обществото, че около тази ограда текат нечисти процеси“, заяви Хамид Хамид от ДПС. Народното събрание трябва да се ограничи от приемане на текстове, които създават хранителна среда за корупция, заяви от своя страна Йордан Цонев от движението. „Странджа е особена планина с много пресечен терен и е трудно предвидимо какво ще се случи при един порой“, посочи Диана Саватева от ГЕРБ. Хамид Хамид от ДПС заяви, че и сега в закона има текст, който регламентира как се действа при форсмажорни обстоятелства, каквито са природните бедствия. Това е закон за златната дупка, коментира Иван Иванов от БСП. Като замине снегът, вероятно и оградата ще замине, коментира той. Златна дупка има само в аргументите против приемането на този закон, заяви Христиан Митев от Обединените патриоти. Димитър Лазаров от ГЕРБ допълни, че ако ще се говори за златни дупки, то трябва да се отбележат \"Цанков камък\" и Водното огледало в Кърджали. Данаил Кирилов от ГЕРБ попита каква ограда по границата е била изградена по време на правителството на Пламен Орешарски - едноредова или двуредова, какви са били разходите, кои са били доставчиците.", "date": "2018.03.22", "title": "Оградата по границата с Турция ще се ремонтира без обществени поръчки"}
{"url": "http://www.novinite.bg/articles/157906/Sofiya-domakinstva-Evropejskiya-sporten-forum-2018", "text": "Министърът на младежта и спорта Красен Кралев, еврокомисарят по образование, култура, младеж и спорт Тибор Наврачич и кметът на София Йорданка Фандъкова откриха в столицата Европейски спортен форум 2018. Форумът се организира всяка година от Европейската комисия (ЕК) и е най-голямото събитие, на което се споделя опит и се обсъждат бъдещите насоки за развитието на спорта в Европа. През 2018 събитието се провежда на 22 и 23 март под мотото „Спортът в Европа, инвестиция в бъдещите поколения“.„Европейският спортен форум 2018 ще даде възможност да бъдат обсъдени и обмислени насоките за развитие на спорта не само в рамките на Европейския съюз, но и в света. Споделянето на опит и идеи, което ни позволява спортният форум, ще ни даде възможност да надграждаме върху постигнатото във всяка една държава. Спортът е създаден, за да обединява хората, за него няма граници и неговото послание може да ни води във всичките ни решения като общност“, каза при откриването министър Красен Кралев. По думите му тази година е много важна за спорта в България. Освен че страната ни е председател на Съвета на ЕС, а София е Европейска столица на спорта, у нас се провеждат няколко големи спортни събития, които привличат вниманието на цялата спортна общност. В началото на февруари се проведе за трети пореден път ATP турнирът DIEMA XTRA Sofia Open, a предстоят Световно първенство по художествена гимнастика, Световно първенство по волейбол за мъже 2018, Световно първенство по гребане, Световно първенство по кану-каяк за юноши и младежи, Европейско първенство по олимпийско таекуондо и др.„Този форум ще засегне някои теми, които са много важни за мен: ролята на спорта в международното сътрудничество, осигуряване на устойчивостта на спортните събития, взаимодействието с опазването на околната среда и разбира се промотирането на здравословния начин на живот“, каза комисар Наврачич. Той наблегна на необходимостта да се работи за популяризиране на необходимостта от физическа активност за всички граждани на Европейския съюз, чрез програмите и инициативите на ЕК, като една от тях е „Европейската седмица на спорта“, която се провежда в рамките на ЕС вече 3 години. „Миналата година над 16 млн. европейци в близо 3 700 събития са били физически активни по време на Европейската седмица на спорта. Тези цифри показват не само потенциала на спорта, но и факта, че позитивна промяна е възможна“, наблегна Тибор Наврачич.Привететствия към присъстващите поднесе и Йорданка Фандъкова. Тя представи инициативите в София, част от Европейска столица на спорта 2018. „За нас Европейска столица на спорта е кауза да привлечем децата и всички граждани към спорта“, каза столичният кмет.Част от темите на Европейския спортен форум 2018 през двата дни са устойчивият спорт, ролята на спорта в международното сътрудничество, трансферите на играчи, спортът и промените в климата, утвърждаване на европейските ценности чрез спорта, Европейският работен план за спорта 2017-2020. Във форума ще вземат участие хърватският държавен секретар по спорта Яница Костелич, евродепутатът Богдан Вента, президентът на Испанската футболна лига Хавиер Тебас, вицепрезидентът на Европейските олимпийски комитети Нилс Нигаард, президентът на Асоциацията на волейболните лиги Филип Буун, президентът на Европейската атлетическа асоциация Свен Арне Хансен, представители на олимпийски комитети от Европа, експерти и представители на неправителствени организации.", "date": "2018.03.22", "title": "София домакинства Европейския спортен форум 2018"}
{"url": "http://www.novinite.bg/articles/157909/300-ekipa-gotovi-da-reagirat-pri-avarii-s-toka-v-Zapadna-Balgariya", "text": "300 екипа на ЧЕЗ Разпределение България са в готовност да реагират при последици в резултат на влошените метеорологични условия. Компанията е в готовност при необходимост да пренасочва или да мобилизира допълнително екипи за извънредна работа. При нужда ЧЕЗ Разпределение ще осъществи контакт с местните власти по места, с цел осигуряване на възможности за незабавна реакция.Към момента обстановката, на територията, обслужвана от ЧЕЗ Разпределение, е в рамките на обичайното и няма населени места без електрозахранване. „Във всяка област в Западна България са на разположение дежурни екипи, които са в готовност са реагират незабавно при нужда. Колегите са добре подготвени за работа при зимни условия. Ще сведем евентуални неудобства на клиентите до минимум“, каза Васил Василев, директор „Експлоатация и поддържане“ в ЧЕЗ Разпределение България.Мрежата на ЧЕЗ Разпределение е добре подготвена за лоши метеорологични условия, реализирани са мащабна профилактика и инвестиционна програма. На много места са монтирани автоматизирани съоръжения, които спомагат за бърза реакция. Компанията разполага с необходимите материали, инструменти, високо проходими автомобили и други специализирани транспортни средства.", "date": "2018.03.22", "title": "300 екипа готови да реагират при аварии с тока в Западна България"}
{"url": "http://www.novinite.bg/articles/157900/Seriozni-narusheniya-sa-ustanoveni-pri-proverka-na-peshehodnite-pateki", "text": "Данните показват фрапиращи пропуски. Това каза главният прокурор Сотир Цацаров на брифинг за резултатите от проверките на пешеходните пътеки на територията на цялата страна, предаде „Фокус“.Главният прокурор припомни, че проверката бе възложена на 27 декември 2017 година и трябваше да установи съответствието на пешеходните пътеки от трите типа с нормативните изисквания. Той уточни, че са проверени близо 14 хиляди пешеходни пътеки, като такава инспекция се прави за пръв път.По думите му проверките са показали сериозни нарушения на нормативната уредба и направления, в които са открити отчайващи дефицити „например два пъти повече липсващи знаци от наличните в много области. Показват неправилно разположение на пешеходните пътеки. Неправилно маркиране, неправилна сигнализация“.Цацаров допълни, че не приема и не насърчава споделената отговорност на институциите да размива конкретната отговорност на всяка една отделна институция, включително и ръководената от него.", "date": "2018.03.22", "title": "Сериозни нарушения са установени при проверка на пешеходните пътеки"}
{"url": "http://www.novinite.bg/articles/157915/Proveryavat-za-bedstvashti-shtarkeli-i-v-Burgasko", "text": "Във връзка с получени сигнали от граждани за бедстващи щъркели  в околностите на гр. Карнобат, гр. Айтос, с. Атия, с. Росен, с. Дъскотна, с. Вресово, с. Голямо Буково, кв. Ветрен, кв. Долно Езерово и с. Росеново - общ. Средец, експерти от РИОСВ-Бургас са на проверка в посочените райони.При намиране на бедстващи птици в безпомощно състояние в населените места или около тях, гражданите трябва да потърсят помощ на \"зеления\" телефон на Регионална инспекция по околна среда и води, в чийто териториален обхват се намират, или да сигнализират в горските стопанства, в съответната община, или кметство.Когато забележите щъркели, които стоят неподвижни с полуразперено оперение и изглеждат безпомощни, това е за да пестят енергия и да съхраняват топлината си, която са събрали тъй като са успели да се нахранят.Във връзка с намирането на бедстващи птици от вида Бял щъркел, от помощ се нуждаят паднали на земята щъркели, допускащи хората до себе си и птици с обледенени и замръзнали крила. Застудяването и снежната покривка през последните дни не застрашават живота на щъркелите. Водоемите не са замръзнали, има мишки полевки, с които щъркелите се хранят. На места и жабите са излезли, така че птиците могат да намерят храна. Когато са нахранени, студът не е проблем за тях.", "date": "2018.03.22", "title": "Проверяват за бедстващи щъркели и в Бургаско"}
{"url": "http://www.novinite.bg/articles/157910/Malkite-firmi-izbirat-ERP-to-pred-svobodniya-pazar-na-tok", "text": "През последната близо година приблизително всяка трета малка фирма, която по-рано се е възползвала от възможността да се откаже от услугите на ЕРП-то и да започне да купува ток от търговец, прави крачка назад. Такава тенденция се наблюдава поне на територията, обслужвана от ЕВН – Югоизточна България. От миналото лято насам 30% от бизнесът, използващ ток ниско напрежение (като битовите потребители), който по-рано е излязъл на свободния пазар на електроенергия, вече се е върнал обратно към регулирания и отново е станал клиент на ЕРП-то. Това обясни ръководителят на отдел „Енергийна политика и околна среда“ в „ЕВН България“ Илина Стефанова. Като отбеляза, че причините за наблюдаваната тенденция са няколко, основните от които цените на тока, нестабилността на свободния пазар и дори неясни политически сигнали към бизнеса по отношение на либерализацията на електроенергийния пазар, предаде .Реално на малките фирми, използващи ток ниско напрежение, от 1 юли м.г. като цяло им е по-изгодно да купуват необходимата им ел.енергия от електроразпределителното дружество, тъй като при него им е по-евтино. Специално при ЕВН с последното решение на КЕВР тарифите са и най-ниска в сравнение с останалите части на България. Друг проблем е излизането на някои търговци на ток от пазара, включително внезапно и изненадващо, което е довело до проблеми при хиляди фирми. Поради което както част от пострадалите, така и други, са притеснени от нестабилността на свободния пазар и предпочитат да „играят на сигурно“ - при ЕРП-то. „Миграцията започна летните месеци (на 2017 г. - бел.ред.) след определянето на новите цени от регулатора. Трудно може да се каже кое е водещият фактор за този техен избор – фалиралите търговци и нестабилността на пазара, разликата в цените или комбинацията от двете“, обясни Стефанова.Според заместник председателя на Съвета на директорите на „ЕВН България“ Калина Трифонова тенденцията за завръщане на малкия бизнес обратно към ЕРП-тата съществува и на териториите на останалите две дружества, но специално в Югоизточна България е най-сериозна. „Специално при ЕВН има по-голяма тенденция за връщане към регулирания пазар, защото сме с най-ниски регулирани цени. Затова и след 1 юли 2017 г. започна по-масовото завръщане“, обясни тя.Поради тази и други причини развитието на свободния пазар на ток у нас се бави и не се развива с очакваните темпове, отбеляза Илина Стефанова. Тя даде пример с количеството енергия, което на територията на ЕВН се използва от бизнес потребителите на средно и ниско напрежение, от които първите вече са задължени да купуват ток само от свободния. Така например през 2014 г. 27% от преминалите през мрежата на ЕРП-то гигаватчаси, които са 8 131, са били купени по свободно договорени цени между търговец на ел.енергия и потребител. През следващата те се увеличават на 33.6%, като расте и самото потребление на енергия. През 2016 г. свободният пазар вече заема 39.4-процентен дял сред ниското и средно напрежение в Югоизточна България, а през миналата година той се е увеличил едва до 42.7 на сто. Всички останали малки фирми предпочитат да останат или са сред върналите се на регулирания пазар, където цените определя КЕВР. ", "date": "2018.03.22", "title": "Малките фирми избират ЕРП-то пред свободния пазар на ток"}
{"url": "http://www.novinite.bg/articles/157913/Sofijska-voda-s-evropejska-nagrada-za-inovativna-prechistvatelna-stanciya", "text": "Световният форум за обмен на информация за енергията и водата 2018 г. (The Water and Energy Exchange (WEX) Global Summit 2018) отличи пречиствателната станция за отпадъчни води в Кубратово, експлоатирана от „Софийска вода“, за иновация в управлението на питейни и отпадъчни води. В навечерието на Световния ден на водата, по време на 6-те годишни награди за обмен в областта на енергията и водата, състояли се на 14 март в Лисабон, Португалия, Софийската пречиствателната станция за отпадъчни води в Кубратово (СПСОВ) беше наградена за значителен принос във ВиК сектора, със специален акцент върху иновациите в намаляване на енергийното потребление и кръговата икономика. От деветте различни категории в конкурса на престижния световен форум, „Софийска вода“ спечели наградата за управление на питейни и отпадъчни води. Това е признание за иновация в реализирането на устойчиво управление на питейни и/или отпадъчни води.Наградата отличава високото постижение на дружеството в сферата на устойчиво управление на водните ресурси в градска среда. Тя отразява осъществената амбиция на „Софийска вода“ да управлява целия воден цикъл на град София с високо качество на услугите водоснабдяване, отвеждане и пречистване на отпадъчни води, предоставяни на жителите на Столична община. При всички тези дейности дружеството използва голям брой енергоемки активи, потреблението на електроенергия за които през 2017 г. е било над 25 400 Мвтч. Фактът че повече от 91% от електроенергията, необходима за услугите в рамките на водния цикъл на София се доставя от енергийно независимата СПСОВ, е основната причина за класирането сред иновативните проекти на годината в сферата на кръговата икономика.„Като част от „Софийска вода“ се ползваме от доверието на хората в управлението на един от най-ценните природни ресурси – водата. Това е огромна отговорност, която всички колеги се стараем да изпълняваме добросъвестно. Обновихме Софийската ПСОВ така, че тя е пример за кръгова икономика в страната и в Източна Европа“, заяви по повод наградата Изпълнителният директор на дружеството - Арно Валто. „Оценяваме високо тази награда, тъй като тя е отражение на дългогодишния ни ангажимент за иновации, ангажимент да бъдем част от естествения кръговрат в природата и не на последно място, на ангажимента ни към обществото, гражданите на София и екологичните цели на Столичната община. Бих искал да посветя получената награда за иновации в управлението на питейните и отпадъчните води за Софийската ПСОВ на повече от 1100-те служители на „Софийска вода“, част от „Веолия“. Без техните непрестанни усилия и стремеж за по-нататъшно развитие не бихме били там, където сме сега – на път водният цикъл на София да стане сред първите напълно енергийно независими в света“, подчерта Валто.ПСОВ Кубратово е проектирана с капацитет за 1,3 млн. еквивалентни жители и пречиства повече от 400,000 млн. м 3 битови и промишлени отпадъчни води всеки ден в съответствие с най-строгите изисквания на Европейския съюз (включително за отстраняване на азот и фосфор). Станцията е въведена в експлоатация през 1984 г. и през годините използва между 16 000 и 24 000 МВтч електрическа енергия годишно. След инсталирането на когенераторите през 2009 г. енергията, произвеждана в станцията на годишна база, нараства от 1 500 МВтч до 23 000 МВтч през 2017 г. Осъществените мерки за намаляване на потреблението на енергия доведоха до излишък от 4 300 МВтч през 2017 г., т.е. станцията произвежда 23% повече енергия отколкото е необходима за експлоатацията ѝ. Този напредък беше постигнат чрез целенасочени инициативи, особенo през 2017 г., когато компанията въведе в експлоатация нови въздуходувки с честотно регулиране за биологичното стъпало, което увеличи ефективността на процеса с 11%.Едновременно с това беше осъществен и проект за използване на топлината от отработените горещи газове от когенераторните агрегати. Това доведе до капацитет от още 570 МВтч, което е изключително важно като допълнителен източник на топлинна енергия за увеличаване на температурата на анаеробните изгниватели в станцията. С този проект произвежданата в станцията енергия се увеличи с още 10%.", "date": "2018.03.22", "title": "\"Софийска вода\" с европейска награда за иновативна пречиствателна станция"}
