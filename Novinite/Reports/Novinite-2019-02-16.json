{"url": "https://www.novinite.bg/articles/171128/Tovaren-vlak-derajlira-v-Plovdiv", "text": "Първите три вагона на товарен влак са дерайлирали в ранните часове на деня в Пловдив.От 04:15 ч. е преустановено е движението на влаковете между Пловдив и Филипово (направление Пловдив-Карлово). От НКЖИ уточняват, че дерайлиралата композицияа е на частен превозвач.При инцидента няма пострадали и няма опасност за населението.  Екипи на Национална компания “Железопътна инфраструктура“ са на място и са предприети незабавни аварийно–възстановителни дейности за осигуряване на проходимост на жп трасето.Назначена е комисия за разследване, която ще установи причините за инцидента.Направена е организация за обслужване на пътниците от засегнатите влакове. Движението между Пловдив и Тодор Каблешков в момента се осъществява само по път 1, което може да доведе до нарушаване на Графика за движение на влаковете и малки закъснения по направлението Пловдив-София.", "date": "2019.02.16", "title": "Товарен влак дерайлира в Пловдив"}
{"url": "https://www.novinite.bg/articles/171144/15-deca-ostavat-pod-nablyudenie-v-bolnicata-v-Razlog", "text": "15 деца остават под наблюдение в педиатричното отделение на болницата в Разлог, което се оказа огнище на заразата с морбили. Те са изолирани и не се допускат контакти на близките с тях. Преди два дни отделението беше затворено за прием на болни, докато не отшуми епидемичният взрив.Всички заразени с морбили деца са били приети и лекувани в детското отделение на общинската болница в Разлог, което според експертите от Районната здравна инспекция е отключило епидемичния взрив в района. Миналата година инфекциозното отделение там беше закрито поради липса на лекари специалисти. В момента се проверява медицинската документация и се разследват обстоятелствата, при които е тръгнала заразата. От вчера отделението е затворено, а петнайсетте деца, които са лекувани в него и са били в контакт със заразените, са изолирани и ще бъдат под наблюдение до края на месеца. Състоянието на малките пациенти е добро, каза управителят на болницата в Разлог д-р Божидар Велев.„С наши сили се опитваме да ги държим, засега няма напрежение, всичко е спокойно, ако има, тогава ще се обадя на шефа на полицията да изпрати хора“, заяви Велев в отговор на въпрос дали има напрежение сред родителите и осигурена ли е полицейска охрана на отделението.От общо 19 приети в инфекциозните отделения на три болници,14 са показали положителни проби за морбили.", "date": "2019.02.16", "title": "15 деца остават под наблюдение в болницата в Разлог"}
{"url": "https://www.novinite.bg/articles/171145/Evakuiraha-blok-v-kvartal-Hipodruma-zaradi-pojar", "text": "Пожар горя в апартамент в столичния жк \"Хиподрума\", съобщава МВР. Сигналът е подаден малко преди 12 ч. По първоначални данни пожарът е възникнал в апартамент на петия етаж в жилищен блок. Веднага към мястото са изпратени 4 пожарни коли, стълба и линейка. Няма пострадали. Заради задимяване се евакуирани живущите в блока. Огънят е локализиран. Предстои оглед на място за установяване на причините за инцидента.", "date": "2019.02.16", "title": "Евакуираха блок в квартал \"Хиподрума\" заради пожар"}
{"url": "https://www.novinite.bg/articles/171147/16-fevruari-mejdunaroden-den-na-poshtalonite-i-kurierite", "text": "Може би не знаете, но 16 февруари е определен от Европейския съюз за Международен ден на пощальоните и куриерите. Преди само 15-20 години всички с нетърпение отключвахме пощенските си кутии, защото очаквахме писма, поздравителни картички от чужбина и вест от любими хора. Днес, във времето на интернет, това все по-рядко се случва. Комуникацията е бърза, писмата са електронни, няма я тръпката от очакването, защото само след миг вече всичко е пред очите ни. Пощите ни вече са пълни предимно със сметки или рекламни брошури, а писма и картички почти не получаваме. Но пощальоните продължават тихо и незабележимо да минават покрай входовете ни, а куриерите все повече ни улесняват при електронното пазаруване и стават част от ежедневието ни.Още преди векове в Древна Гърция, Римската империя, Египет, Персия, Китай и др. пощенските връзки са се осъществявали от т.нар. вестоносци, които понякога с месеци са пътували, за да донесат чаканата новина. Това обикновено се е осъществявало от пешеходни или конни щафети.    Първият известен пощенски документ, открит в Египет, датира от 255 г. пр. Хр. Но дори и преди това пощенски услуги са съществували в почти всички континенти, поети от куриери, обслужващи крале и императори.", "date": "2019.02.16", "title": "16 февруари: международен ден на пощальоните и куриерите"}
{"url": "https://www.novinite.bg/articles/171130/Mito-Ochite-e-v-aresta-na-Nacionalnata-sledstvena-slujba", "text": "Турция предаде на българските власти Димитър Желязков – Митьо Очите. Той вече се намира в ареста на Националната следствена служба. Соченият за наркобос Желязков беше екстрадиран у нас снощи с полет от Истанбул.С белезници и конвоиран от Съдебна охрана, Димитър Желязков беше върнат в България.На 2 август миналата година службите арестуваха в Бургас и региона група за рекет, физически тормоз и разпространение на наркотици. Арестуваните се оказаха приближени на Митьо Очите. Той беше обявен за издирване, а ден по-късно - задържан в хотел в Истанбул. Обвиненията му са същите като на задържаните в България.В Истанбул заедно с Митьо – Очите беше задържан и заместник-председателят на общинския съвет от БСП в Бургас Бенчо Бенчев. С тях бил и  бившият депутат от ДПС Несрин Узун, който, според твърденията на прокуратурата, е направил резервациите за стаите в хотела. Отново според прокуратурата, Митьо Очите стигнал до Турция два дни преди залавянето му с микробус, собственост на фирма на Бенчев.„Просто така се случи, че бях на неудобно място с неудобни хора”, заяви тогава Бенчев.А Несрин Узун разказа какво се е случило във вечерта на арестите.  Тогава по думите му бил на вечеря с Бенчев.„След вечерята, аз вместо да го оставя да се прибере с такси, го взех с моята кола, за да го оставя. Като пристигнахме и видяхме, че беше арестуван въпросният български гражданин, които са го търсили с Интерпол”, заяви тогава Несрин Узун.Узун отрича той и Бенчев да са били задържани и казва, че са оказали пълно съдействие на местните власти.  Нашите власти пък казаха, че очакват Димитър Желязков на българска земя.Още този уикенд Специализираният съд в София ще гледа мярката за неотклонение на Димитър Желязков.", "date": "2019.02.16", "title": "Митьо Очите е в ареста на Националната следствена служба"}
{"url": "https://www.novinite.bg/articles/171137/Dvanajset-dushi-sa-raneni-pri-katastrofi-prez-izminaloto-denonoshtie", "text": "Дванайсет души са ранени при станалите 9 тежки катастрофи в страната през изминалото денонощие, съобщават от МВР. В София са регистрирани 22 леки пътнотранспортни произшествия и една тежка катастрофа с един ранен", "date": "2019.02.16", "title": "Дванайсет души са ранени при катастрофи през изминалото денонощие"}
{"url": "https://www.novinite.bg/articles/171142/Zaradi-schupvane-na-relsa-derajliral-vlakat-v-Plovdiv", "text": "Счупване на релса е причината за дерайлиране на влаковата композиция в Пловдив, превозваща пропан-бутан. Това каза директорът на Регионална дирекция „Пожарна безопасност и защита на населението“ Георги Мангараков, цитиран от „Фокус“.Той посочи, че цистерните от влаковата композиция са общо 27, като две от тях са празни – буферни.„Вследствие счупване на релса дерайлират двата локомотива и две цистерни с пропан-бутан. Те не са се обърнали, в изправено състояние са, но са извън релсовия път. Няма изтичане на газ, проверено е няколко пъти от нас. Очаква се разследващите органи да направят оглед“, каза комисар Георги Мангараков.Създадена е организация от НКЖИ за вкарване на цистерните в релсовия път и за тяхното изтегляне.„Няма опасност за хората. Не сме правили евакуация, няма нужда от такава. На място имаме две пожарни и два аварийни екипа. Ситуацията е спокойна“, коментира комисар Мангараков.", "date": "2019.02.16", "title": "Заради счупване на релса дерайлирал влакът в Пловдив"}
{"url": "https://www.novinite.bg/articles/171151/13-nelegalni-migranti-zadarjani-kraj-elhovsko-selo", "text": "Вземлището на село Лалково, община Елхово, са били задържани 13 нелегални мигранти, съобщиха от МВР в Ямбол.Задържаните са 13 мъже от афганистански произход, трима от тях са непълнолетни.Полицията проверява съпричастността на жител на Елхово, за който има данни, че е трябвало да ги превози към вътрешността на страната. Задържан е и мъж от Бургас, за когото се предполага, че е координирал действията по извозването на мигрантите.Разследването продължава под надзора на Районна прокуратура - Елхово, образувано е досъдебно производство по случая.", "date": "2019.02.16", "title": "13 нелегални мигранти задържани край елховско село"}
{"url": "https://www.novinite.bg/articles/171146/Avtobus-ot-gradskiya-transport-v-Sofiya-se-udari-v-trafopost", "text": "Отново инцидент с автобус на градския транспорт в София. Катастрофата е станала на „Илиянско шосе”. За щастие няма пострадали пътници. По данни на МВР сигналът е получен около 6 часа тази сутрин. От Столичната община уточняват, че вероятно на шофьора му е прилошало и се е блъснал в трафопост. Водачът не е пострадал. За последния месец това е поредна катастрофа с автобус на градския транспорт. Заради лошите условия на труд, в знак протест, от няколко дни шофьорите работят с жълти жилетки.", "date": "2019.02.16", "title": "Автобус от градския транспорт в София се удари в трафопост"}
{"url": "https://www.novinite.bg/articles/171153/Lokomotivat-na-derajliraliya-vlak-v-Plovdiv-sashtiyat-ot-incidenta-v-Hitrino", "text": "Локомотивът на композицията, която дерайлира в Пловдив, е същият, който е бил и при инцидента в Хитрино, съобщи окръжният прокурор на Пловдив Румен Попов. Сега ще се проверява дали е изправен. Тази сутрин 3 вагона от товарен влак излязоха от релсите. Композицията е превозвала пропан-бутан. Пострадали няма, няма и данни за изтичане на газ. Движението на влакове между Пловдив и Филипов беше преустановено от 04:15 ч. тази сутрин.Екипи на Национална компания \"Железопътна инфраструктура\" веднага са пристигнали на място и са предприети незабавни аварийно–възстановителни дейности за осигуряване на проходимост на жп трасето. Назначена е комисия за разследване, която ще установи причините за инцидента. заяви Петър Ганев, управител на фирма-собственик на вагоните.", "date": "2019.02.16", "title": "Локомотивът на дерайлиралия влак в Пловдив – същият от инцидента в Хитрино"}
{"url": "https://www.novinite.bg/articles/171141/Zaradi-schupvane-na-relsa-derajliral-vlakat-v-Plovdiv", "text": "Счупване на релса е причината за дерайлиране на влаковата композиция в Пловдив, превозваща пропан-бутан. Това каза директорът на Регионална дирекция „Пожарна безопасност и защита на населението“ Георги Мангараков, цитиран от „Фокус“.Той посочи, че цистерните от влаковата композиция са общо 27, като две от тях са празни – буферни.„Вследствие счупване на релса дерайлират двата локомотива и две цистерни с пропан-бутан. Те не са се обърнали, в изправено състояние са, но са извън релсовия път. Няма изтичане на газ, проверено е няколко пъти от нас. Очаква се разследващите органи да направят оглед“, каза комисар Георги Мангараков.Създадена е организация от НКЖИ за вкарване на цистерните в релсовия път и за тяхното изтегляне.„Няма опасност за хората. Не сме правили евакуация, няма нужда от такава. На място имаме две пожарни и два аварийни екипа. Ситуацията е спокойна“, коментира комисар Мангараков.", "date": "2019.02.16", "title": "Заради счупване на релса дерайлирал влакът в Пловдив"}
{"url": "https://www.novinite.bg/articles/171129/Ima-li-opasnost-ot-epidemiya-ot-morbili-v-stranata-", "text": "Проблемът с болните от морбили става все по-сериозен. Заразените са вече 21. В страната беше разпоредено чрез личните лекари да бъдат издирени и установени всички бебета и деца от 13-месечна до 18-годишна възраст, които нямат ваксина, за да им бъде направена такава. Част от заразените бяха преместени в столичната болница „Света Анна”. Най-много заболели се оказа, че има в района на Разлог.„Децата са в стабилно състояние, но имат от средни до тежки увреждания. Провежда се лечение. Едно от тях е с пневмония. Най-голямото е на 6 години, а най-малкото на 6 месеца. Очакваме резултати от Националния институт по заразни и паразитни болести, за да сме сигурни, че децата са заразени с морбили”, заяви в ефира на „Събуди се” д-р Лъчезар Панчев от болница „Света Анна”. Той допълни, че, ако майката е била имунизирана, бебета, които са под 6 месеца, са пазени от антителата, предадени от нея. По думите му болестта морбили е силно заразна и се предава по въздушно-капков път.Д-р Лъчезар Панчев посъветва всички родители да ваксинират децата си, за да се постигне колективен имунитет в България.В инфекциозното отделение на болницата в Благоевград са настанени 7 деца и 2-ма възрастни.„Децата са в средно до тежко състояние. Едно от тях е с тежка дихателна недостатъчност. Засега е стабилизирано. Едно от малките деца е с пневмония. Всички те са от Разлог”, каза дежурният лекар на болницата в Благоевград д-р Лазарова. Тя допълни, че болните са заразни 5-6 дни след началото на първите обриви. ", "date": "2019.02.16", "title": "Има ли опасност от епидемия от морбили в страната ?"}
{"url": "https://www.novinite.bg/articles/171136/Nepalnoletno-momiche-prebi-dyado-s-metalna-traba-za-160-leva", "text": "Младо момиче от врачанското село Добролево е нанесло побой с метална тръба на възрастен мъж от същото село.Сигнал за случая е подаден в полицията от личния лекар на дядото.69-годишният мъж е бил транспортиран във врачанската болница, където е настанен за лечение със счупен крак. Няма опасност за живота му, коментират лекари.След побоя, непълнолетната откраднала от стареца 160 лева. Извършителката на престъплениетобила открита от служителите на реда и задържана в полицейското управление в Бяла Слатина за срок от 24 часа.", "date": "2019.02.16", "title": "Непълнолетно момиче преби дядо с метална тръба за 160 лева"}
{"url": "https://www.novinite.bg/articles/171131/Dneven-horoskop-za-sabota", "text": "Днес ще бъдете много заети, но не чак толкова, че да е нужно да се притеснявате. Можете да се справите с всички действия, макар че нямате нищо против някой да ви помогне. Скоро някой ще дойде на помощ.Романтиката ще изпълва целия ви ден- от началото до края. Днес ще забравите за всички караници, скандали и проблеми и най-важното ще бъде, че се обичате и се чувствате добре заедно. Насладете се на момента.За вас общуването е изключително важно и днес ще откриете, че сте способни да накарате почти всеки да се усмихне. Хората около вас са много по-объркани от обикновено, но за вас не е проблем да им помогнете.Вижте повече на:", "date": "2019.02.16", "title": "Дневен хороскоп за събота"}
{"url": "https://www.novinite.bg/articles/171156/Po-tri-izmami-po-telefona-vseki-den-MVR-smenya-taktikata", "text": "По около 3 телефонни измами е имало всеки ден през 2018 г., а разкритите са около 18%, показва статистиката на МВР. От всички регистрирани такива престъпления - общо 1097, едва 201 са разкрити. Заловени са 145 души, повечето от които са мулета. Затова МВР предприема нова тактика за разследването им, съобщи вътрешният министър Младен Маринов.Приоритетите в работата си през 2019-а обсъди на национално съвещание в петък ръководството на МВР. Борбата с телефонните измами е сред основните задачи на полицията, увери министър Маринов, цитиран от „24 часа“.Досега на телефонните измамници са противодействали основно спецзвена в Главна дирекция “Национална полиция” и 3 областни дирекции в страната, където се смята, че са ядрата на измамниците.“Мерките дадоха резултат, но са в своя пик и ще се прави реорганизация”, каза вътрешният министър. Маринов обясни, че новият подход е свързан с оперативни действия и няма да ги разкрие, за да имат ефект.“Една от тях обаче си остава превенция чрез медиите”, каза вътрешният министър.Разпространените от ведомството данни показват, че регистрираните през 2018 г. престъпления са 96 187 – с 9,8% по-малко в сравнение с 2017 г. Разкриваемостта е 46% и се увеличава с 2,3 на сто.Кражбите отново са най-много от всички престъпления, но бележат спад спрямо 2017 г.Маринов посочи, че борбата с битовата престъпност остава приоритет и през 2019 г. За м.г. най-много престъпления е имало на територията на София. “Това е нормално заради големия пътников поток”, каза Маринов. Най-малко са в областната дирекция в Смолян.Темата за пътната безопасност остава приоритет и за тази година, добави министърът. И увери, че се полагат всички действия по засилен контрол с видеонаблюдение за намаляване на катастрофите.Прочети още на: ", "date": "2019.02.16", "title": "По три измами по телефона всеки ден, МВР сменя тактиката"}
{"url": "https://www.novinite.bg/articles/171132/Zapochvat-proverki-za-nereglamentirana-prodajba-na-martenici", "text": "Столичният инспекторат започна проверки на търговците на мартеници. Следи се дали имат разрешителни и дали са спазили квадратурата, за която са платили. Всеки район на София определя допълнителни места за продажба на мартеници, картички и валентинки от 9-ти февруари до 9-ти март. На 13 търговци вече са съставени актове, защото са започнали с продажбите няколко дни преди обявената дата. В зависимост от района, наемите за търговска площ на открито варират между 4,50 лв. за квадратен метър на ден за идеалния център - до 1,8 лв. за крайните квартали. Разрешителните се издават от кметовете на районите. Янислав Чулев, \"Контрол на търговска и рекламна дейност\", Столичен инспекторат: Статистиката показва, че с всяка изминала година търговците стават все по-културни и все по-законни. От столичния инспекторат не крият, че екипите им са много натоварени и инспекторите не винаги успяват да правят проверки за незаконна улична търговия. Янислав Чулев, \"Контрол на търговска и рекламна дейност\", Столичен инспекторат: Ние контролираме 9 наредби, занимаваме с над 50 договора на СО, за които извършваме контрола, не е само дейността контрола в дейността на търговците на открито. При проверките за разрешителни често се налага да присъства и полицията, защото нередовните търговци обиждат инспекторите, агресивни са и дори се стига до гонки. За да избегнат подобни напрегнати ситуации, от инспектората използват и подставени лица. Янислав Чулев, \"Контрол на търговска и рекламна дейност\", Столичен инспекторат: Отива съответният инспектор, който не си личи, че е инспектор и той си купува нещо и тогава ние се появяваме, защото тогава самият търговец е ангажиран да вземе парите и да си даде стоката, той не може тогава да избяга от мястото, от където извършва търговията и пристъпваме към стандартната дейност. Изрядните търговци нямат причина да бягат. Недка Атанасова продава мартеници от 20 години, намира наемите за търговската площ за приемливи, а процедурата за вадене на разрешително - лесна. Недка Анастасова, търговец на мартеници: Организацията на подаване на заявления, на получаване на разрешителните, всичко е много добре организирано, на ниво, много сме доволни. Недка печели малко, но изработката на мартеници й доставя удоволствие, защото е част от поддържането на уникалната ни традиция. Прави й впечатление, че в последно време хората имат повече вкус. Недка Анастасова, търговец на мартеници: Защото търсят изработено българско, така да е от естествени материали, да са дървени, вълнени, китайското малко вече го избягват...за радост! А освен, че подари мартеници на екипа ни, леля Недка си пожела по-топло време, за да върви работата й по-успешно.", "date": "2019.02.16", "title": "Започват проверки за нерегламентирана продажба на мартеници"}
{"url": "https://www.novinite.bg/articles/171148/Balgarskata-princesa-na-Saksoniya-dari-medicinsko-oborudvane-na-Veliko-Tarnovo", "text": "Пореден благороден жест за Велико Търново направи българската принцеса на Саксония Теофана фон Саксен. Дамата дари оборудване за общинската белодробна болница „Д-р Трейман“ и за Дома за възрастни хора „Венета Ботева“ – 28 функционални легла с матраци, шкафчета, одеяла, медицински пособия и консумативи. Кметът Даниел Панов лично се срещна с Теофана фон Саксен, за да й благодари за помощта. Дамата с благородническа титла години наред подкрепя здравни заведения и центрове за социални услуги в старопрестолния град. Теофана фон Саксен е с корени от Велико Търново. Неин баща е известният великотърновски търговец Петър Аладжов - банкер и върховен комисар на военновременното стопанство на царска България. Българската принцеса на Саксония се занимава с хуманитарна и благотворителна дейност близо три десетилетия. Благодарение на нейните усилия до момента в България са доставени около 3000 болнични легла. Общата стойност на даренията за страната надхвърля няколко милиона лева.", "date": "2019.02.16", "title": "Българската принцеса на Саксония дари медицинско оборудване на Велико Търново"}
{"url": "https://www.novinite.bg/articles/171134/V-Makedoniya-osuetiha-teroristichno-napadenie-na-ID", "text": "В съседна Македония е предотвратено евентуално терористично нападение от страна на членове на радикални елементи на т. нар. \"Ислямска държава“ /ИД/.\"След размяна на оперативна информация с партньорски служби свързана с потенциални планове за извършване на терористично нападение в Македония от страна на радикални структури от ИД, са проведени оперативно-тактически акции за идентификацията на възможните организатори, тяхната логистика и потенциалните извършители\", се казва в официално съобщение на вътрешното министерство от Скопие.С цел предотвратяване на евентуален терористичен акт в страната вътрешното министерство е изготвило план за действие.На различни места в страната е проведена акция, при която са иззети материали свързани с възможната атака. От вътрешното министерство уверяват, че ще вземат всички необходими мерки за гарантиране на сигурността на гражданите. ", "date": "2019.02.16", "title": "В Македония осуетиха терористично нападение на ИД"}
{"url": "https://www.novinite.bg/articles/171155/Borisov-se-sreshtna-s-premiera-na-Bavariya-Markus-Zoder", "text": "\"Изключително сме впечатлени как пазите външната граница на ЕС. Бих искал съвсем скоро да посетя България и да се уверя лично в това, което са ми разказвали мои колеги. Впечатляващо е това което прави вашето правителство\". Това каза министър-председателят на Федерална провинция Бавария Маркус Зьодер, с когото премиерът Бойко Борисов проведе среща в рамките на Мюнхенската конференция по сигурността в събота. \"Страната ни доказа, че може да защити външната граница ЕС, включително в условията на безпрецедентен миграционен натиск\", изтъкна Борисов.\"Дължим ви не само морално, но и финансово признание, защото вие охранявате Европа\", добави от своя страна Зьодер в контекста на разговора за миграцията.Премиерът Борисов отбеляза и сериозната работа на страната ни в борбата с контрабандата, като обърна внимание на дейността на Междуведомствения координационен център за противодействие на контрабандата и контрол на движението на рискови стоки и товари.Маркус Зьодер определи като впечатляващи и икономическите показатели на страната ни, с които премиерът Борисов го запозна. Българският министър-председател изтъкна, че сме сред страните, които спазват напълно маастрихтските критерии. Премиерът Борисов отбеляза ниския външен дълг, икономическия ръст и фискална дисциплина, слабата безработица и нулевата инфлация.", "date": "2019.02.16", "title": "Борисов се срещна с премиера на Бавария Маркус Зьодер"}
{"url": "https://www.novinite.bg/articles/171152/MVnR-predupredi-za-risk-ot-teroristichni-ataki-v-Makedoniya", "text": "Българските граждани, посещаващи Република Северна Македония в следващите дни, да отчитат съобщенията за повишен риск от терористични атаки. Това съобщават от пресцентъра на Министерство на външните работи.Посолството на Р България в Скопие информира, че на 15 февруари 2019 г. около 20.00 часа МВР на Република Северна Македония /РСМ/ публикува съобщение, което гласи: \"Полицията на РСМ проведе оперативно-технически мерки и обиски на няколко обекти, свързвани с потенциални планове и намерения за извършване на терористични актове на територията на РСМ от страна на радикални структури, поддръжници на групировката \"Ислямска държава“.Два часа по-късно американското посолство в Скопие обяви публично съобщение, че е налице повишен риск от терористични атаки, подтикнати от екстремистки идеологии на територията на РСМ и с препоръки към своите граждани да избягват посещенията на обекти и мероприятия, определяни като \"меки цели“.По този повод МВнР на Република България препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки.Сигнали и молби за съдействие при бедствени ситуации се приемат денонощно в МВнР от дирекция „Ситуационен център“ на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства.", "date": "2019.02.16", "title": "МВнР предупреди за риск от терористични атаки в Македония"}
{"url": "https://www.novinite.bg/articles/171158/Mito-Ochite-pred-sada-Otidoh-na-lekar-v-Turciya-tam-sam-operiran", "text": "\r\nСпециализираният наказателен съд гледа мярката на екстрадирания Димитър Желязков – Митьо Очите, който е с повдигнати обвинения за извършени престъпления и за ръководене на организирана престъпна група.\r\n\r\n\r\n\r\n\r\n\r\n", "date": "2019.02.16", "title": "Митьо Очите пред съда: Отидох на лекар в Турция, там съм опериран"}
{"url": "https://www.novinite.bg/articles/171139/Vanshnite-ministri-ot-ES-shte-obsadyat-krizite-vav-Venecuela-i-Siriya", "text": "Вицепремиерът и министър на външните работи Екатерина Захариева заминава за Брюксел, където ще участва в Съвет „Външни работи“. Сред темите на заседанието е ситуацията в Сирия с фокус върху последните събития на терен, информираха от пресцентъра на Министерството на външните работи. По време на работен обяд външните министри от ЕС ще обсъдят Венецуела с оглед на последните събития там и първата среща на международната контактна група, проведена на 7 февруари в Монтевидео. Заседанието включва и дебат по Украйна с акцент върху предстоящите в страната избори, процеса на реформи и положението със сигурността. Накрая министрите ще проведат обмен на мнения относно Африканския рог, включващ страните Джибути, Еритрея, Етиопия и Сомалия. Преди началото на Съвета министрите ще обсъдят Украйна на работна закуска, в която участие ще вземе и министърът на външните работи на Украйна Павло Климкин.", "date": "2019.02.16", "title": "Външните министри от ЕС ще обсъдят кризите във Венецуела и Сирия"}
{"url": "https://www.novinite.bg/articles/171161/Rusiya-Ne-se-mesim-vav-vatreshnite-dela-na-Makedoniya", "text": "Не бяха представени доказателства за намесата на Русия по въпроса за промяната на името на Македония, заяви в събота руският външен министър Сергей Лавров на 55-та Конференция по сигурността в Мюнхен, съобщи ТАСС.\"Бяхме обвинени, че се намесваме в проблема с промяната на името на Македония, но не ни представиха никакви доказателства \", подчерта той. Отношенията между Русия и Запада имаха всички шансове за успех, но изборът бе направен в полза на натоцентризма, коментира руският външен министър.\"След края на Студената война тези благородни намерения (за развитие на отношенията с Русия) имаха всички шансове за успешна реализация. Но, за съжаление, те останаха добронамерени пожелания,\" каза министърът. \"Изборът бе направен в полза на „натоцентризма \"и логиката \"водещи - подчинени\", каза още дипломатът.\"Незаконните бомбардировки на Югославия, нейното разчленяване и едностранното признаване на независимостта на Косово, което за първи път след Втората световна война, промени държавните граници на континента, подкрепа за въоръжения преврат в Киев, разширяване на НАТО и разполагането на американска противоракетна отбрана в Европа, решението на Европейския съюз да се откаже от взаимно договорения отказ от визов режим, дискриминацията на руските депутати в ПАСЕ. Всичко това са звена на една верига\", заяви министърът.В същото време Лавров обърна внимание, че между Руската федерация и ЕС съществуват пътни карти за формирането на четири общи пространства, които вече са почти забравени. \"Същото може да се каже и за задължението да не засилваме сигурността си за сметка на другите, което беше одобрено на най-високо ниво в документите на ОССЕ и Съвета Русия-НАТО и сега е грубо нарушено\", каза той, съобщи агенция \"Фокус\".", "date": "2019.02.16", "title": "Русия: Не се месим във вътрешните дела на Македония"}
{"url": "https://www.novinite.bg/articles/171162/Vanshno-ministerstvo-preduprejdava-Visok-e-riska-ot-teroristichen-akt-v-Makedoniya", "text": "Българските граждани, посещаващи Македония в следващите дни, да отчитат съобщенията за повишен риск от терористични атаки. Това съобщават от пресцентъра на Министерство на външните работи.Българското посолство в Скопие съобщава, че на 15 февруари около 20 часа македонското МВР е публикувало съобщение за полицейска акция във връзка с планове и намерения за извършване на терористични актове на територията на Северна Македония от страна на радикални структури, поддръжници на групировката \"Ислямска държава\".Българското външно министерство препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки.Сигнали и молби за съдействие при бедствени ситуации се приемат денонощно в МВнР от дирекция „Ситуационен център“ на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства.", "date": "2019.02.16", "title": "Външно министерство предупреждава: Висок е риска от терористичен акт в Македония"}
{"url": "https://www.novinite.bg/articles/171133/Erdogan-Ne-sme-razkrili-vsichko-za-ubijstvoto-na-Djamal-Hashogi", "text": "Турция още не е разкрила всички данни, с които разполага в разследването на саудитския журналист Джамал Хашоги, заяви президентът Реджеп Тайип Ердоган, цитиран от Франс прес и БТА.\"Още не сме дали всички данни, с които разполагаме\", заяви Ердоган за телевизия \"А-Хабер\".Убийството на работещия за Washington Post журналист в саудитското консулство в Истанбул на 2 октомври миналата година предизвика всеобщо възмущение и силно опетни облика на Саудитска Арабия и по-специално на принца престолонаследник Мохамед бин Салман. Хашоги беше остър критик на принца, който отрича да е замесен в убийството му. Рияд твърди, че Хашоги е бил убит при неразрешена от държавните власти операция.Турция „е решена това дело да се разследва от международното правосъдие\", заяви Ердоган и призова САЩ да използват влиянието си за изясняване на станалото. Той увери, че Анкара ще предостави документи и информация на международното разследване.Администрацията на президента Тръмп иска да запази съюза си със Саудитска Арабия и твърди, че няма неоспорими доказателства за пряка замесеност на принца престолонаследник в убийството на Хашоги. Американските сенатори обаче бяха уведомени на закрити врата за изводите на ЦРУ по случая и са убедени, че Бин Салман е замесен, отбелязва АФП.Ердоган заяви, че единствената причина ЕС да не иска да приеме Турция за свой член е, че тя е мюсюлманска страна, предаде ТАСС.\"Единствената причина да не приемат Турция в ЕС е, че сме мюсюлманска страна. Нека си го кажат направо\", заяви Ердоган.На 3 февруари френската министърка по европейските въпроси Натали Лоазо заяви за радио Ер Те Ел, че Париж не вижда повече възможност за възобновяване на предприсъединителните преговори с Турция докато Анкара не направи \"демократически и проевропейски избор\".Турция е асоцииран член на ЕС от 1964 г. и подаде молба за членство на 14 април 1987 г. Преговорният процес за приемането й започна на 3 октомври 2005 г.На 6 юли 2017 г. Европейският парламент прие резолюция, в която призовава страните от ЕС и Европейската комисия да преустановят преговорите докато турските власти не внесат промени в конституцията на страната. През април 2017 г. се състоя референдум за конституционна реформа в Турция, в резултат на който правомощията на президента бяха значително разширени, припомня ТАСС, цитирана от БТА.Ердоган осъди решението на френския президент Еманюел Макрон да обяви 24 април за национален ден в памет на арменския геноцид и го посъветва да учи повече история.\"Той е новак в политиката, по-добре да учи повече история. В нашата история геноцид не е имало\", заяви турският президент. ", "date": "2019.02.16", "title": "Ердоган: Не сме разкрили всичко за убийството на Джамал Хашоги"}
{"url": "https://www.novinite.bg/articles/171163/Karlos-Paparoni-Venecuelskite-pari-preminali-prez-Balgariya-moje-da-sa-legalni", "text": "Ако венецуелските пари, преминали през българска банка, не са били в долари, най-вероятно няма престъпление, заяви за „Хоризонт“ журналистът от „Форбс“ Кенет Рапоза, който следи отблизо ситуацията във Венецуела.Преди седмица опозиционният депутат Карлос Папарони обяви в „Туитър“, че има голяма сума пари на венецуелската петролна компания, минали през България и предназначени за „Газпромбанк“. Българските власти засега установяват, че сметките са открити правомерно от адвокат в българска банка, а сумата е 60 милиона евро.Рапоза подчерта, че американските санкции реално засягат парични преводи през банковата система на САЩ. „Мисля, че всяка държава или банка, която не намира преводите от венецуелското правителство или от конкретна венецуелска компания като неправомерно рискови, може да ги извърши. Защо да не го направи? Независимо какво казва този човек в „Туитър“, ако трансакцията не е в американски долари, не виждам как може да е нелегална“, каза журналистът от „Форбс“.", "date": "2019.02.16", "title": "Карлос Папарони: Венецуелските пари, преминали през България, може да са легални"}
{"url": "https://www.novinite.bg/articles/171160/Za-poredna-sabota-jalti-jiletki-na-protest-v-Parij", "text": "\r\nХиляди демонстранти от движението \"жълти жилетки\" се събраха на поредния си 14-и по ред митинг в центъра на Париж. Демонстрацията се провежда при засилени мерки за сигурност, макар маршовете във френската столица да бяха обявени като мирни протестни акции.\r\n\r\n\r\n\r\n\r\n\r\n\r\n", "date": "2019.02.16", "title": "За поредна събота \"жълти жилетки\" на протест в Париж"}
{"url": "https://www.novinite.bg/articles/171157/Mito-Ochite-shte-se-izpravi-pred-sada-oshte-dnes-reshavat-dali-da-ostane-v-aresta", "text": "Димитър Желязков, по известен като Митьо Очите, ще застане пред съда до минути.  Късно снощи Желязков беше екстрадиран с полет от Истанбул под конвой от трима души.Желязков беше задържан преди близо 6 месеца в Турция заедно с общинския съветник от БСП Бенчо Бенчев и бившия депутат от ДПС Несрин Узун. Бенчев беше отстранен от всички постове, а БСП сне политическото си доверие от него.Желязков е задочно обвинен като лидер на организирана престъпна група за рекет, побои и палежи. Припомняме, че той е от малкото осъдени с влязла в сила и излежана присъда за наркоразпространение.", "date": "2019.02.16", "title": "Митьо Очите ще се изправи пред съда още днес - решават дали да остане в ареста"}
{"url": "https://www.novinite.bg/articles/171143/Zdravniyat-ministar-Ananiev-prizova-roditelite-da-vaksinirat-decata-si", "text": "Създадена е необходимата организация, за да се овладее заразата с морбили, увери здравният министър Кирил Ананиев. Той посочи, че са изпратени подробни указания на районните здравни инспекции и са осигурени необходимите ваксини, ако се налага извънредна имунизация.Министър Ананиев призова родителите да ваксинират децата си. „Ваксината не е враг за децата, ваксината предпазва децата от остри заболявания, които могат да дадат ефект по-късно, когато пораснат“, каза здравният министър Кирил Ананиев пред БНТ.Вчера бяха потвърдени 21 случаи на морбили у нас. Повечето от тях са на деца от Благоевградска  област, които не са били ваксинирани срещу болестта.", "date": "2019.02.16", "title": "Здравният министър Ананиев призова родителите да ваксинират децата си"}
{"url": "https://www.novinite.bg/articles/171150/Borisov-Balgariya-osiguryava-dostatachno-sredstva-v-oblastta-na-sigurnostta", "text": "Министър-председателят Бойко Борисов проведе двустранна среща с еврокомисаря по бюджет и човешки ресурси Гюнтер Йотингер в рамките на Мюнхенската конференция по сигурността.Във фокуса на разговора им бяха преговорите по Многогодишната финансова рамка (МФР) за периода 2021-2027-а година.„Искаме да сме амбициозни - то тогава ни е необходим и амбициозен бюджет. От това зависи и бъдещото ни развитие, както и да покажем, че ЕС може да действа единно в трудни времена и да излезе още по-силен от кризите“, заяви българският министър-председател пред еврокомисаря Йотингер.Премиерът Борисов посочи, че България подкрепя аргументите и позицията на ЕК за приключване на преговорите по МФР до октомври 2019-а година. „Надявам се, че ще можем да постигнем споразумение навреме, за да няма забавяне в програмите, да отговорим на очакванията и да си върнем доверието на нашите граждани“, каза министър-председателят Борисов. Той посочи пред Йотингер, че от нас се изисква да намерим баланса между политиката за растеж и новите приоритети.„България, като външна граница на ЕС, добре разбира необходимостта от осигуряване на достатъчно средства за новите предизвикателства, особено в областта на сигурността, миграцията и отбраната. Но също толкова важно е бюджетът на ЕС да инвестира в растеж, заетост, конкурентоспособност и конвергенция“, подчерта премиерът Борисов.Той бе категоричен, че за страната ни кохезионната политика и общата селскостопанска политика са от приоритетно значение и са доказали своята добавена стойност за целия ЕС. „Изключително необходимо е допълнително засилване на фокуса върху нуждите на най-слабо развитите региони. Само така ще избегнем задълбочаването на изоставането и ще подпомогнем засилването на икономическото и социалното развитие и на ЕС като цяло“, каза още премиерът Бойко Борисов.Българският министър-председател и еврокомисарят се обединиха около позицията, че балансирано постижение по МФР, отчитащо нуждите на държавите членки, е постижима цел.", "date": "2019.02.16", "title": "Борисов: България осигурява достатъчно средства в областта на сигурността"}
{"url": "https://www.novinite.bg/articles/171159/Viceprezidentat-na-SASht-Majkal-Pens-pozdravi-Balgariya-za-napravenoto-na-vsichki-niva", "text": "Търговските отношения със САЩ и ръста на американските инвестиции в България бяха сред темите на разговор с вицепрезидента на Съединените американски щати Майкъл Пенс, заяви министър-председателят Бойко Борисов пред журналисти в Мюнхен, където участва в традиционната конференция по сигурността. Премиерът Борисов и американският вицепрезидент са обсъдили също така постигнатото от председателството ни на Съвета на ЕС, както и позицията на България по ситуацията във Венецуела. Пенс е изразил одобрението си за работата на страната ни на всички нива, като специално е изтъкнал дейността на българските специални служби. Вицепрезидентът е изразил и намеренията си да посети България през настоящата година. Министър-председателят обобщи най-важното и от другите срещи, които проведе днес в столицата на германската федерална провинция. С еврокомисаря по бюджет и човешки ресурси Гюнтер Йотингер говорихме защо трябва да се случи българският хъб „Балкан“, заяви премиерът. „Това не е нещо в повече за България, а след като близо 17 млрд. куб. метра, които минават сега през България за Турция, престанат да минават, нашите тръби ще се изпразнят. И е задължително да възстановим баланса – да мине Турски поток и да стане газов хъб Балкан. Искаме да имаме това, което имаме към момента“, аргументира се Борисов. Премиерът Борисов изтъкна огромната подкрепа за България, която е засвидетелствал Маркус Зьодер и добави, че баварският премиер ще посети страната ни през май тази година. Борисов изтъкна, че Зьодер се е съгласил, че България се нуждае от допълнително финансова подкрепа във връзка с охраната на границата. По отношение на ситуацията в черноморския регион премиерът Борисов заяви, че трябва да се консолидираме, да сме единни в отбранителните си способности, да увеличаваме парите за отбрана и сигурност , но трябва да водим и максимално добър диалог с Русия и Китай. Премиерът Борисов добави, че предстои посещение в България и на руския премиер.", "date": "2019.02.16", "title": "Вицепрезидентът на САЩ Майкъл Пенс поздрави България за направеното на всички нива"}
{"url": "https://www.novinite.bg/articles/171138/Borisov-Balgariya-shte-prodalji-da-ukrepva-satrudnichestvoto-si-s-Evropol", "text": "„България ще продължи да укрепва сътрудничеството си с Европол. Службата винаги е била надежден партньор на страната ни в борбата с миграционния натиск, с контрабандата на горива и цигари и при злоупотребата с разплащателни средства”. Това заяви премиерът Бойко Борисов на среща с изпълнителния директор на Европол Катрин де Бол в Мюнхен.Двамата обсъдиха сътрудничеството между европейската служба за борба с престъпността и българските служби за сигурност. Във фокуса на разговора бяха борбата с тероризма, разкриването на организирани престъпни групи, както и киберпрестъпността, съобщават от пресцентъра на Министерския съвет.  Изпълнителният директор на  европейската служба за борба с престъпността Катрин де Бол заяви, че високо оценява работата на българските служби за сигурност. Тя подчерта и че Европол винаги си сътрудничи отлично с тях.Министър-председателят Бойко Борисов и изпълнителният директор на Европол Катрин де Бол разговаряха в рамките на Мюнхенската конференция по сигурността.", "date": "2019.02.16", "title": "Борисов: България ще продължи да укрепва сътрудничеството си с Европол"}
{"url": "https://www.novinite.bg/articles/171149/Vizite-i-cenite-na-biletite-spirat-balgaro-ruskiya-turizam", "text": "Визовите процедури и високите цени на билетите са сред основните пречки, които ограничават туристическите пътувания между България и Русия. За няколко години Русия се нареди от 4-то на 6-тото място в общия поток от туристи, пристигащи в България и на свой ред заема 17-та позиция сред страните, в които пътуват българите. Този резултат показва огромен неоползотворен потенициал в сферата на туризма, констатираха участниците в кръгла маса „Туризъм – 2019“, която се проведе в рамките на международната борса \"Ваканция и СПА Експо – 2019\". Форумът бе организират от Българо-руската търговско-промишлена палата (БРТТП) и събра на едно място търговски организации от двете страни, водещи туроператори, мениджъри на хотели и експерти. „Водени от разбирането, че Русия е сред най-важните ни туристически пазари, имаме аташе по туризма и самостоятелно представителство на България с ресор Туризъм към българското посолство в Москва. Акредитираме нови руски туроператори, предвижда се увеличаване на чартърните полети за предстоящия сезон от различни градове и региони на Руската федерация“, каза зам.-министърът на туризма Ирена Георгиева. България е известна не само с морски летен туризъм и ски ваканциите през зимата. „Стараем се да я представяме и като страна на здравето, както и с възможностите за целогодишен детски, културно-исторически, религиозен туризъм“, допълни Албена Методиева от Министерството на туризма. За да се привлекат повече руски туристи, е необходимо да се опрости визовия режим, посочи от своя страна посланикът на Руската Федерация в България Анатолий Макаров. Многократните визи, които някои европейски страни предоставят на руските граждани, доведоха до значителен ръст на туристическия поток към тях, посочи и търговският представител на РФ в България Константин Артюшин. Другият проблем са цените на билетите, които към момента остават високи, посочи посланик Макаров и предложи освобождаване на превозвачите от някои такси, което ще повлече цените надолу. Развитието на транспорта, комуникациите и информационните системи за крайния клиент са условията за ръст в сектора, каза от своя страна Георги Минчев – председател на Българо-руската търговско-промишлена палата. Като организация на бизнеса, в БРТПП оценяваме огромната роля на туризма във формирането на БВП на България и искаме да създадем платформа, за да подкрепим развитието му, посочи още Георги Минчев. На кръглата маса стана ясно, че предстои българо-руски бизнес форум в София, на който представители на туристическия бранш от България и Русия ще проведат двустранни срещи и ще се запознаят с инвестиционните възможности на страната ни в областта на туризма.", "date": "2019.02.16", "title": "Визите и цените на билетите спират българо-руския туризъм"}
{"url": "https://www.novinite.bg/articles/171140/Rumen-Radev-za-Izborniya-kodeks-Moite-dejstviya-sa-yavni", "text": "Ще действам институционално. Така президентът Румен Радев отговори на въпрос на репортери дали ще наложи вето върху гласуваните промени в Изборния кодекс.Радев бе на среща с местния бизнес и с дипломати в Хасково, предаде сайтът \"Епицентър\".Ще взема решение, когато законът дойде при мен. Тогава ще преценя как да постъпя, уточни държавният глава. Нека другите да се изговорят, моите действия са ясни, каза Радев преди да започне срещата.Структурата на услугите и промишлеността в Хасково е съсредоточена в сектори с по-ниска добавена стойност. Изостава се в привличането на чуждестранни инвестиции. Основното предизвикателство за икономиката остава демографията - липсата на квалифицирана работна ръка. Тези изброени показатели са характерни не само за Хасково, а са общонационален проблем, заяви по време на срещата с местния бизнес и чужди дипломати в Хасково президентът.", "date": "2019.02.16", "title": "Румен Радев за Изборния кодекс: Моите действия са явни"}
{"url": "https://www.novinite.bg/articles/171127/Oblachno-s-temperaturi-mejdu-5-i-10", "text": "Тази сутрин на места в низините и котловините видимостта ще бъде намалена. Облачността ще продължи да се разкъсва и намалява и над по-голямата част от страната ще се установи слънчево време, най-късно в източните райони. Ще духа слаб западен, в Източна България – до умерен северозападен вятър. Дневните температури ще се повишат и максималните ще са между 5° и 10°.Над планините облачността ще намалее до предимно слънчево време. Ще духа умерен, по високите и открити части – до силен североизточен вятър. Максималната температура на височина 1200 метра ще е около 2°, на 2000 метра – около минус 4°.Над Черноморието облачността ще е значителна - ниска слоеста, но ще е без валежи. След обяд облачността ще се разкъсва и намалява. Ще духа умерен вятър от запад-северозапад, който до края на деня ще стихне. Максимални температури - между 6° и 8°. Температурата на морската вода е 6 -7°. Вълнението на морето ще е 2-3 бала.", "date": "2019.02.16", "title": "Облачно с температури между 5° и 10°"}
{"url": "https://www.novinite.bg/articles/171154/Cvetanov-BSP-se-opitvat-da-rodyat-falshiva-novina", "text": "\"За пореден път Корнелия Нинова и БСП опитват да родят и тиражират фалшива новина. Поредният опит е за някакви нови коалиции в парламента\". Това написа във Facebook председателят на парламентарната група на ГЕРБ Цветан Цветанов. Коментарът му бе по повод пост на лидера на БСП Корнелия Нинова, в който тя написа, че управляващата коалиция на ГЕРБ и \"Обединени патриоти\" вече включва и ДПС.\"Държа да подчертая за пореден път, че в настоящия парламент по теми извън управленската програма на коалицията, за нас от ГЕРБ е важно са търсим и постигаме консенсус в името на националния интерес на базата и на плаващи мнозинства. Услужливо ще припомня на г-жа Нинова, че когато е било в името на националния интерес, от ГЕРБ сме подкрепяли и гласували и предложения на БСП. Ще припомня само промените в Закона за лечебните заведения, с които се разширява кръгът лечебни заведеноя, които се финансират от МЗ; промяната в Изборния кодекс за отпадането на втория оригинал на протокола; както и промените в ГПК, касаещи подсъдността на застрахователните искове за всички щети. Приемането на тези предложения означава ли, че сме в коалиция с БСП, г-жо Нинова? Не, нали!? Както и гласуването на ДПС за плоския данък и даването на мандат на правителството за водене на преговори със САЩ за закупуването на изтребители Ф16, не означава коалиция с ДПС, защото това са теми, по които от ГЕРБ бихме приели подкрепа от всяка партия, изповядваща евроатлантическите ценности. Странно защо БСП се занимават с подобни фалшиви новини, а не казват нищо за постигнатите успехи от българските евродепутати Андрей Новаков и Ева Майдел, касаещи увеличението на европейския бюджет за България с 4 млрд. евро, намаляването на таксите за банковите преводи и блокирането на пакета \"Мобилност\". Не чувам и коментарите на БСП за данните на ЕК за очакван икономическия растеж на България от 3,6% при среден растеж за ЕС от 1,8%. Колеги от БСП, за нас от ГЕРБ е важно и ние ще продължим да работим в името на всички български граждани, вместо да се занимаваме с поредната фалшива новина, която опитвате да лансирате. Запомнете, че една лъжа, повторена 100 пъти, няма да стане истина, когато не е!\", написа още Цветанов.", "date": "2019.02.16", "title": "Цветанов: БСП се опитват да родят фалшива новина"}
{"url": "https://www.novinite.bg/articles/171135/Cvetan-Cvetanov-Hibridnata-ataka-kam-Balgariya-ne-e-spirala-ot-2015-godina", "text": "„Държим да остане преференцията, но трябва да бъде постигнат консенсус в политическия живот. Това беше желанието и на НФСБ, които също искат преференциите да не участват в решаването и пренареждането на листите”. Това заяви Цветан Цветанов пред . „НФСБ е част от Обединени патриоти, парламентарната им тежест е равна на тази на ВМРО. В политиката не винаги можеш да поставяш ултиматум”, коментира още Цветанов. „Да, има теми, по които намираме политически консенсус с ДПС и пресечни точки. ДПС поставиха 4 теми, в някои от тях се препокриха и с част от Обединени патриоти. Не сме ограничили възможността на българските граждани да упражнят конституционното си право да гласуват”, коментира още зам.-председателят на ГЕРБ. „Ние винаги сме били за намаляване на прага на преференцията, но в миналия парламент остана на 7%”. По думите му другото условие е било машинното гласуване. „Обединените патриоти направиха консенсус, за да остане в този вариант, който предлагат ДПС”, обясни още Цветанов. Цветанов коментира и случая „Скрипал”, както и третия заподозрян за връзка с отравянето.  „В момента, когато беше обявено, че Федотов има отношение към случая „Скрипал“, установява се, че той е посещавал страната ни три пъти, българските служби и британските през цялото време работят заедно”, заяви Цветанов. „Действията, които са предприети, председателят на ДАНС и главният прокурор и сегашният министър на вътрешните работи, извършени са много сериозни процесуално-следствени действия, които дават възможност да имаме достатъчно материали, върху които да могат да продължат съответните анализи”, добави той.  „Русия с това присъствие на Федотов три пъти и с още други, които са засечени, Русия използва страната ни с по-либералната ни политика към тях”, заяви Цветанов.   „Хибридната атака към България не е спирала от средата на 2015 година“, посочи той.   „В създаването на фалшивите новини участва много активно БСП, а понякога и президентът“, добави заместник-председателят на ГЕРБ. ", "date": "2019.02.16", "title": "Цветан Цветанов: Хибридната атака към България не е спирала от 2015 година"}
