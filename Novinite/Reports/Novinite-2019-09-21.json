{"url": "https://www.novinite.bg/articles/180488/Zabranyavat-sergiite-v-centara-na-Veliko-Tarnovo-v-Denya-na-Nezavisimostta", "text": "В Деня на Независимостта на България – 22 септември, в центъра на Велико Търново е забранено разполагането на сергии, маси и други преместваеми обекти за търговски и обслужващи дейности. В това перо влизат продажба на промишлени и хранителни стоки, извършване на промоции и провеждане на рекламни кампании.Рестрикцията е въведена със заповед на кмета на Старата столица Даниел Панов и се отнася за цялото протежение на улиците „Васил Левски“, „Независимост“, „Христо Ботев“ и площад „Майка България“. Допуска се само едно изключение - разрешено ще бъде поставянето на преместваеми обекти за временна търговия – продажба на български национални знамена и балони. За изпълнението на заповедта ще следят длъжностни лица от Община Велико Търново и служители на Районното управление на полицията в Старата столица.Във връзка с програмата за отбелязване на Независимостта, затворени за движение на 22 септември ще бъдат няколко улици в града. От 8:30 ч. до 13:30 ч. ще бъде ограничен трафикът по улиците „Св. Климент Охридски“, „Никола Пиколо“, „Иван Вазов“, „Стефан Стамболов“, „Независимост“, „Васил Левски“, включително и площад „Цар Асен I“.След 13:00 ч. трафикът в старата част ще бъде пуснат, но главната улица „Васил Левски“ ще остане затворена до 19:00 ч. След 18:00 ч. площадът пред крепостта Царевец отново ще бъде ограничен за движение заради вечерната част от празничната програма. Движението ще бъде пуснато след 21:30 ч.Временна организация на движението е въведена и на 21 септември. Откриването на Международния фестивал на военните духови оркестри налага затваряне на главната улица „Васил Левски“ за времето от 16:15 до 18:15 ч. Заради прожекцията 3D мапинг шоуто и очаквания голям интерес, за гарантиране на сигурността на зрителите затворени за движение от 20:00 до 22:30 ч. ще бъдат улиците „Независимост”, „Стефан Стамболов”, „Генерал Гурко“, „Хаджи Димитър“ и „Митрополит Панарет Рашев“.Промяна в организацията на трафика ще има и на 23 септември /неделя/. Шоу-спектакълът на военните оркестри пред крепостта Царевец налага затваряне на движението през площада за времето от 9:30 до 12:30 ч.", "date": "2019.09.21", "title": "Забраняват сергиите в центъра на Велико Търново в Деня на Независимостта"}
{"url": "https://www.novinite.bg/articles/180487/Samoletna-katastrofa-v-Italiya-pogubi-chovek-i-rani-trima", "text": "Един човек е загинал, а други трима са ранени при катастрофа на малък, едномоторен самолет в Италия, предадоха БГНЕС и БНТ. Машината \"Piper\" е собственост на авиоклуб и се е разбила близо до летище \"Орио ал Серио\" в провинция Бергамо. На борда е имало четирима души, съобщиха спасителните служби.", "date": "2019.09.21", "title": "Самолетна катастрофа в Италия погуби човек и рани трима"}
{"url": "https://www.novinite.bg/articles/180490/Start-na-186-oto-izdanie-na-Oktoberfest", "text": "За любителите на бирата започва едно дългоочаквано събитие - Октоберфест в Мюнхен. Бирената фиеста ще продължи чак до 6 октомври, предаде БНТ.Пивото ще се лее безспир, въпреки че цената за литър е повишена с 3% спрямо миналата година и ще е между 10 и 12 евро. Жадните за кехлибарената течност идват от цял свят, дори чак от Австралия. По традиция, фестивалът се открива от кмета на Мюнхен.Първото издание е през далечната 1810 г., а Октоберфест ще се проведе за 186 - ти път!", "date": "2019.09.21", "title": "Старт на 186-ото издание на Октоберфест"}
{"url": "https://www.novinite.bg/articles/180483/Situaciyata-s-migrantite-v-Garciya-stava-oshte-po-seriozna-lager-na-Lesbos-veche-preliva", "text": "Властите на гръцкия остров Лесбос съобщиха, че не са в състояние да приемат повече мигранти, тъй като в лагера за настаняване има четири пъти повече хора, отколкото е капацитетът му.В лагера \"Мория\" в момента се намират 12 000 души и няма възможност в него да бъдат приети още мигранти, съобщиха властите на острова, предадоха БГНЕС и БНТ.Налага се новопристигналите да спят на открито или в палатки, тъй като съоръжението е за едва 3000 души.Властите съобщиха още, че само вчера от Турция на остров Лесбос са пристигнали най-малко още 410 мигранти. ", "date": "2019.09.21", "title": "Ситуацията с мигрантите в Гърция става още по-сериозна – лагер на Лесбос вече „прелива“"}
{"url": "https://www.novinite.bg/articles/180485/Navodneniya-v-Teksas-sled-Imelda-chetirima-zaginaha", "text": "Четирима души са загинали в наводненията, предизвикани от тропическата буря „Имелда“ в американския щат Тексас, съобщи Асошиейтед прес, предаде БНР. Бурята предизвика наводнения и в части от югозападна Луизиана.Основен мост над река Сан Хасинто беше затворен заради повреда, предизвикана от бурята. Съоръжението, по което преминават почти 123 хиляди автомобила дневно, ще остане затворено, докато бъде установено дали не е претърпял щети по носещата конструкция.", "date": "2019.09.21", "title": "Наводнения в Тексас след „Имелда“, четирима загинаха"}
{"url": "https://www.novinite.bg/articles/180492/Iran-plashi-s-unishtojenie-eventualni-agresori", "text": "Иран заплаши, че ще преследва и унищожи всеки агресор, който нанесе дори ограничен удар срещу страната, предаде БНР, позовавайки се на „Ройтерс“ като агенцията цитира главнокомандващия иранската национална гвардия генерал Хосейн Салами.\"Внимавайте, и ограничена агресия няма да остане без отговор. Ще потърсим наказание и няма да спрем до пълното унищожение на агресора,\" подчерта генералът на пресконференция. Съединените щати обвиняват Иран за нападенията срещу саудитската петролна индустрия, но Техеран категорично отрича обвиненията.", "date": "2019.09.21", "title": "Иран плаши с унищожение евентуални агресори"}
{"url": "https://www.novinite.bg/articles/180495/Otnovo-nad-100-aresta-na-protesta-na-jaltite-jiletki", "text": "Повече от 100 души са арестувани по време на поредния протест на \"жълтите жилетки\" в Париж в събота, предаде Нова ТВ.Акцията започна сутринта в района на площад „Мадлен“. Според РИА „Новости“, цитирана от БГНЕС, полицията започнала да изтласква демонстрантите от площада в посока гара \"Сен Лазар\". Протестиращите първоначално влезли в словесна борба с униформените. Те пък няколко пъти използвали сълзотворен газ, за да разпръснат протестиращите в района на гарата.", "date": "2019.09.21", "title": "Отново над 100 ареста на протеста на „жълтите жилетки“"}
{"url": "https://www.novinite.bg/articles/180497/Garciya-vdiga-bregova-ohrana-FRONTEX-i-NATO-sreshtu-migrantite", "text": "Гърция засилва бреговата охрана и разширява взаимодействието си с Европейската агенция FRONTEX и НАТО заради засиления приток на мигранти, стана ясно след спешно заседание на правителството в Атина, предаде БНТ, цитирайки БГНЕС.На срещата в резиденцията на премиера Кириакос Мицотакис по въпросите, свързани с притока на бежанци и мигранти присъстваха министъра на външните работи, на отбраната, на вътрешните работи.„Беше взето решение да се вземат мерки за „разтоварване“ на островите от мигранти и бежанци, да се усили личния състав на бреговата охрана, да се увеличи броят на патрулните кораби в източната част на Егейско море, да се разшири взаимодействието с партньорите от FRONTEX и НАТО“, съобщи източник от гръцкото правителство.През последните месеци от Турция на гръцките острови в Егейско море ежедневно пристигат стотици мигранти и бежанци. По данни на Службата по миграция, само за последните 4 дни са пристигнали повече от 2000 души. Центровете за прием на мигранти на островите са препълнени и се налага незаконно пристигналите да бъдат транспортирани до континенталната част на Гърция.Турция обяви, че на територията ѝ се намират 4 милиона бежанци и тя не може до без край да ги задържа. Президентът Ердоган заплаши да отвори границата и да пусне сирийските бежанци на запад ако не бъде създадена зона за сигурност в северната част на Сирия и ако Западът не окаже на Анкара обещаната помощ. ", "date": "2019.09.21", "title": "Гърция вдига брегова охрана, FRONTEX и НАТО срещу мигрантите"}
{"url": "https://www.novinite.bg/articles/180482/Teheran-razkritikuva-novite-amerikanski-sankcii", "text": "Иран отхвърли новите санкции на САЩ и заяви, че Вашингтон трябва да разбере, че политиката му се е провалила, предадоха БГНЕС и БНТ.Вчера САЩ въведоха нови икономически санкции, които засягат централната банка на страната. В отговор, министерството на външните работи в Техеран обяви, че политиката на Вашингтон се е провалила и допълни, че американците трябва да разберат това.„Новите санкции целят да блокират международните трансакции на Иран, както и да намалят достъпа до храна и лекарства. Тази стъпка е неприемлива и опасна“, заяви министърът на външните работи на Иран Зариф.Санкциите бяха наложени след като миналата седмица атака с дронове спря работата на две от най-големите петролни рафинерии в Саудитска Арабия, което засегна световната търговия с петрол.Въпреки че отговорност за нападенията поеха бунтовниците хусити от Йемен, Вашингтон обвини за тях Иран. Техеран отхвърля всички обвинения.", "date": "2019.09.21", "title": "Техеран разкритикува новите американски санкции"}
{"url": "https://www.novinite.bg/articles/180472/Dalgiyat-uikend-zapochva-sas-slanchevo-no-vse-oshte-hladno-vreme", "text": "Днес ще е предимно слънчево. Ще духа слаб до умерен вятър от север-североизток. Ще бъде по-хладно от обичайното с максимални температури между 18 и 23 градуса, за София около 18, сочи прогнозата на НИМХ.Атмосферното налягане е по-високо от средното за месеца и ще се задържи без съществена промяна.В планините ще бъде предимно слънчево. Ще духа слаб, по високите части умерен вятър от север-северозапад. Максималната температура на височина 1200 метра ще е около 14 градуса, на 2000 – около 7.По Черноморието ще преобладава слънчево време. Ще духа слаб до умерен североизточен вятър. Максимални температури между 17 и 20 градуса. Температурата на морската вода е 23-24. Вълнението на морето ще бъде около 2 бала.", "date": "2019.09.21", "title": "Дългият уикенд започва със слънчево, но все още хладно време"}
{"url": "https://www.novinite.bg/articles/180481/Parijkite-ulici-zadrasteni-ot-policai-zaradi-nov-protest-na-Jaltite-jiletki", "text": "Над 7000 полицаи ще бъдат мобилизирани за демонстрациите в Париж в събота заради опасения, че протестът на „жълтите жилетки“ и анархисти може да се влее в демонстрациите срещу промените в климата.Протести са планирани за събота, но все още не е ясно дали движението ще яхне вълната на климатичните протести и ще възвърне мощта си от зимата и ранната пролет, когато демонстрациите ескалираха до кървави сблъсъци със силите за сигурност.Президентът Еманюел Макрон призова за спокойствие и заяви, че „е добре хората да могат да се изразяват“, но помоли да не бъдат нарушавано спокойствието по време на протестите срещу промените в климата и на културните събития, които ще се проведат днес в рамките на Дните на европейското наследство.Движението на „Жълтите жилетки“ се появи преди 10 месеца срещу социалната несправедливост, а демонстрантите обвиниха Еманюел Макрон, че пренебрегва нуждите на обикновените хора.", "date": "2019.09.21", "title": "Парижките улици задръстени от полицаи заради нов протест на „Жълтите жилетки“"}
{"url": "https://www.novinite.bg/articles/180476/Masovo-noshtno-karane-na-motori-tazi-vecher-v-stolicata", "text": "Тази вечер ще се проведе масовото нощно каране на мотори, организирано от Sofia Riders, съобщиха организаторите.”Масово нощно каране 2019 by Sofia Riders” е едно от най-мащабните и известни мото мероприятия, което събира хиляди хора в една кауза. Провежда се винаги първата събота след средата на всеки септември от 2015-та година насам и е в памет на загиналите мотористи, като миналата и тази година е под надслов “Толерантност на пътя”, предаде БГНЕС.Тази кампания се провежда под патронажа на Столична Община, СДВР, КАТ и е с подкрепата и партньорството на рали шампиона Крум Дончев, както и други известни личности от авто и мото средите.Събитието ще започне на 21.09.19 (събота) от 21:00ч. пред входа на НИМ (Резиденция “Бояна”) и ще премине през столични булеварди.", "date": "2019.09.21", "title": "Масово нощно каране на мотори тази вечер в столицата"}
{"url": "https://www.novinite.bg/articles/180496/Mashtabna-akciya-sreshtu-narkobiznesa-v-Severna-Makedoniya", "text": "Полицията и прокуратурата на република Северна Македония провеждат специализирана полицейска акция срещу наркотрафика и търговията с оръжие в 24 града на територията на страната. В рамките на операцията са били извършени претърсвания на 54 места, предадоха БГНЕс и БНТ.Иззети били общо 22 кг марихуана, над 500 стебла марихуана, семена на канабис, кокаин, хероин, хашиш, метадон, таблетки екстази. Освен това били открити три пистолета, една ловна пушка, амуниции за тях, както и самоделно взривно устройство.Повдигнати са 30 криминални обвинения срещу 36 лица, за 18 от които има мярка за неотклонение задържане под стража.", "date": "2019.09.21", "title": "Мащабна акция срещу наркобизнеса в Северна Македония"}
{"url": "https://www.novinite.bg/articles/180480/21-septemvri-Svetovniyat-den-na-mira", "text": "На 21-ви септември е Световният ден на мира. България също се присъединява към отбелязването на датата, предаде БГНЕС.Всяка година на днешната дата светът отбелязва Деня на мира, обявен от Общото събрание на ООН за ден, посветен на укрепването на идеалите за мир. Тазгодишната тема “Действие за климата – за мир”. Тя е избрана заради неотложността на мерките, които държавите трябва да предприемат срещу климатичните промени и заради важността на обсъждането на този проблем по време на планираната за 23 септември конференция на върха „Действие за климата“.Международният ден на мира се отбелязва съгласно резолюция 36/67 от 1981 г., приета с идеята този ден да съвпада с откриването на редовната сесия на Общото събрание на ООН. За първи път денят се чества през септември 1982 г. През 2001 г. Общото събрание гласува резолюция 55/282 и утвърждава 21 септември за ден на ненасилието и спирането на огъня във всички точки на света.Обединените нации призовават към прекратяване на огъня за 24 часа, в които цялото човечество се стреми към поставяне на край на ненужното страдание на хора и животни, пострадали, както от въоръжени конфликти, така и от природни катастрофи.Изменението на климата в момента засяга всяка страна от 7-те континента, а борбата с климатичните проблеми е именно една от Целите за устойчиво развитие – Цел № 13, която ООН смята, че е една от приоритетните за света в момента. Промените в климата носят загуби на националните икономики, отразяват се на живота на хората и ще ни струват все повече в бъдеще. ", "date": "2019.09.21", "title": "21 септември - Световният ден на мира"}
{"url": "https://www.novinite.bg/articles/180498/Caribrod-i-Bosilegrad-praznuvat", "text": "Населените с етнически българи градове Цариброд и Босилеград честват своя празник. За празника в Цариброд, който продължава и утре, пристигнаха и много гости от България, съобщава БНР.Празникът на община Цариброд започна с литургия по повод Рождество на Пресвета Богородица – Малка Богородица – на 21-ви септември в църквата \"Рождество на Пресвета Богородица\". Вицепремиерът на Република Сърбия Зорана Михайловч и кметът на община Цариброд д-р Владица Димитров откриха ремонтирания площад. Сред гостите на празника са кметове на общини в България, посланици и общественици. Имаше и тържествено заседание на Общинския съвет на Цариброд. Открита бе и изложба София-Белград, археологически бисери на Националния археологически институт с музей при Българската академия на науките.", "date": "2019.09.21", "title": "Цариброд и Босилеград празнуват"}
{"url": "https://www.novinite.bg/articles/180493/Otbelyazvame-i-Svetovniya-den-za-borba-s-bolestta-na-Alchajmer", "text": "Освен Деня на мира, на 21 септември отбелязваме Световния ден за борба с болестта на Алцхаймер, предадоха БГНЕС и БНТ. Тя се характеризира със загуба на памет, способност за рационално мислене, способност за навигация в пространството и грижа за себе си. Заболяването е описано за първи път през 1907 г. от немския психиатър Алоис Алцхаймер, от когото получава името си.Няма категоричен отговор на въпроса как със сигурност да разпознаете болестта на Алцхаймер. Например, проблемите с паметта могат да се окажат леко когнитивно увреждане, което може да доведе до болестта на Алцхаймер. Пациентите с леко когнитивно увреждане имат по-лоша памет от своите връстници, но симптомите не пречат на ежедневния им живот, обяснят специалисти\"За много хора сигналът за началото на ранния етап на болестта на Алцхаймер са не-паметните аспекти на когнитивното съзнание, например, проблемът с намирането на правилните думи, проблемите със зрението и пространствената ориентация, нарушената способност да логични разсъждения вземането на решения\", казват от Националния институт по здравеопазване.Организацията отбелязва, че възрастта на хората все още се счита за основен рисков фактор за болестта на Алцхаймер.\"Учените смятат, че кога и как започва и прогресира болестта на Алцхаймер, зависи от много фактори. Най-важната известна причина е възрастта. Броят на хората с това заболяване се удвоява на всеки пет години над 65 години\", казват експерти от института.Според организацията днес около една трета от всички хора над 85 години могат да страдат от болестта на Алцхаймер. Само в САЩ болестта е диагностицирана при 5,5 милиона души над 65 години.Експертите предполагат, че комбинация от генетика, начин на живот и околната среда също може да има значение, но значението на всеки един от тези фактори за увеличаване или намаляване на риска от развитие на болестта на Алцхаймер е индивидуално. ", "date": "2019.09.21", "title": "Отбелязваме и Световния ден за борба с болестта на Алцхаймер"}
{"url": "https://www.novinite.bg/articles/180494/Ideya-za-vazrajdane-na-Asambleya-Zname-na-mira", "text": "Четири дървета бяха засадени в комплекса “Камбаните” като знак за възраждане на инициативата „Асамблея Знаме на мира“, предаде БГНЕС. Събитието е по повод Световния ден на мира – 21 септември.Първата копка направиха заместник-министърът на младежта и спорта Николай Павлов и Екатерина Йорданова от Съюза на транспортните синдикати в България.Днешната дата – 21 септември е избрана от ООН да се подчертае важността на разбирателството и добрите отношения между народите и на мира. Все неща, които осъзнаваме колко са важни когато започнат по един или друг начин да липсват, международните отношения се обострят и разбирателството се разклати. Това не са клишета, а фундаментални неща за България и Европа, коментира пред БГНЕС заместник-министър Николай Павлов.Една от приоритетните цели на министерството е борбата срещу агресията сред младите чрез силата на спорта и изслушване на тяхното мнение, отбеляза Павлов. „Това са все неща, които намериха неща и по време на председателството на Съвета на ЕС. Тогава страната ни имаше смелостта да извади като теми за разговори сигурността и мира и бъдещето на младежите. Постигнахме и реални резултати“, припомни той.„Инициативата ще бъде гарантирана и ще продължи само когато институциите са до нас. Ние вярваме в устойчивите партньорства. Министерството на спорта имаме партньорства и в миналото, с които показваме пряката връзка за това как спортът може да бъде използван като превенция на агресията“, разказа Екатерина Йорданова. Според нея кампании като днешната на „Камбаните“ са важни да си напомним, че теми като тези за мира,климата, младежката агресия, може да бъдат пречупени и развити през призмата на всяка една институция в държавата, за да направим света едно по-добро и мирно място за живеене.Всяка година на днешната дата светът отбелязва Деня на мира, обявен от Общото събрание на ООН за ден, посветен на укрепването на идеалите за мир. Тазгодишната тема “Действие за климата – за мир”. Тя е избрана заради неотложността на мерките, които държавите трябва да предприемат срещу климатичните промени и заради важността на обсъждането на този проблем по време на планираната за 23 септември конференция на върха „Действие за климата“.   ", "date": "2019.09.21", "title": "Идея за възраждане на „Асамблея Знаме на мира“"}
{"url": "https://www.novinite.bg/articles/180479/Vashington-izprashta-voenni-v-Sauditska-Arabiya", "text": "Американският президент Доналд Тръмп е одобрил изпращането на военни в Саудитска Арабия. Решението е взето след нападенията срещу петролни съоръжения миналата седмица, предаде БНТ.От Пентагона не уточниха числеността на военните, но посочиха, че няма да са хиляди. Мисията ще има отбранителен характер.Целта е да се засили въздушната и противоракетна отбрана на Саудитска Арабия след най-голямото нападение срещу петролни инсталации в историята на страната. Ще бъдат засилени и доставките на военно оборудване.Белият дом вече изключи варианта за военен отговор. Отговорност поеха бунтовниците хуси от Йемен, но Вашингтон, заедно с Рияд, обвинява Иран.“Атаките на 14 септември срещу саудитски петролни съоръжения са драматична ескалация на иранската агресия. Подробното разследване на саудитски, американски и международни екипи ясно показва, че оръжията, използвани при атаката са произведени в Иран и не са изстреляни от Йемен. Всички знаци сочат, че Иран е отговорен за атаката”, каза Марк Еспър, министър на отбраната на САЩ.", "date": "2019.09.21", "title": "Вашингтон изпраща военни в Саудитска Арабия"}
{"url": "https://www.novinite.bg/articles/180486/Neveroyatno-no-fakt-Na-Kulata-nyama-tapi", "text": "Интензивен трафик и засилени проверки по пътищата по повод трите почивни дни, които започват от днес. Най-натоварени са магистралите и пътищата към Гърция.До обяд преминаването на \"Кулата\" се извършваше спокойно, не са образувани опашки от чакащи автомобили, съобщи БНТ. Което може да се нарече изненада, тъй като Гърция обикновено е най-предпочитаната дестинация за българите през дългите уикенди, а „Кулата“ - основна точка за преминаване в южната ни съседка.По всяка вероятност, това се дължи на добрата организация за празничните дни и работата на десетте гишета на граничния пункт. В готовност са да се включат на място са и полицаи с мобилни устройства.От сутринта движението по главен път Е-79 и АМ \"Струма\" е интензивно, а пикът на завръщането се очаква в понеделник. ", "date": "2019.09.21", "title": "Невероятно, но факт: На „Кулата“ няма тапи"}
{"url": "https://www.novinite.bg/articles/180489/Martvo-divo-prase-s-afrikanska-chuma-stryaska-lozari-kraj-Sandanski", "text": "След потвърден случай на африканска чума по дивите прасета (АЧС) в района на община Сандански, хората от селата, в близост до които е намерено мъртвото животно, са притеснени дали ще могат да приберат реколтата си от грозде. Причината е, че около огнището на заразната болест е определена инфектирана зона с радиус от 8 км, в която достъпа и движението на физически лица са забранени, съобщава БНТ.Дивата свиня, заразена с африканска чума, е намерена край лозови масиви между селата Горна Сушица и Ласкарево.За да приберат реколтата си, собствениците на лозовите масиви, които се намират в инфектираната зона, трябва да потърсят разрешение от Областната епизоотична комисия.Задължително за всички влизащи в забранената територия е спазването на мерки за биосигурност, като дезинфекция на облеклото на хората и автомобилите им.", "date": "2019.09.21", "title": "Мъртво диво прасе с африканска чума стряска лозари край Сандански"}
{"url": "https://www.novinite.bg/articles/180477/Sled-1-mln-investicii-turisticheski-destnacii-za-malki-i-golemi-v-blizost-do-zapadnite-ni-granici", "text": "Средновековни църкви с уникална архитектура и стенописи, панорамна гледка от един от най-високите водопади в България и най-големият въжен парк в страната. Това са само част от туристическите проекти на около час път от София, реализирани по управляваните от Министерството на регионалното развитие и благоустройството програми за трансгранично сътрудничество с Република Северна Македония и със Сърбия.С над 240 хил. евро бе разкрит потенциалът за туристическо посещение на водопада Полска Скакавица. Той се намира само на 98 км от българската столица. Феноменът е обявен за природна забележителност през 1968 г. заради изключителната природна и културна значимост. Висок е 3 метра, а денивелацията от най-високата му точка до нивото на река Струма е 70 метра. Със средствата е рехабилитиран участък от общински път, изградени са еко пътеки, обособено е място за паркиране и зони за отдих и наблюдение. Така туристите могат да видят изключително живописната гледка към долината на река Струма, скалния масив на водопада и околностите му. Посетителите имат и по-голям избор от пешеходни маршрути, по които да се запознаят с природните ресурси на района, с възможност за наблюдения на водопада от различни точки. В района има запазени уникални местообитания, в които има много редки и застрашени видове животни и растения, част от които ендемични – намират се единствено в тази част на България. Тук се срещат и много защитени от закона видове, като пепрудите Поликсена, Голямата огневка, Едрата синевка, Четириточковата еуплагия, бръмбара рогач и много други.За любителите на поклонническия туризъм, българската култура и ранна архитектура, е препоръчително да посетят Средновековната църква „Свети Архангел Михаил“ в гр. Рила, област Кюстендил. С близо 223 хил. евро в древния храм бяха направени консервация, реставрация, частична реконструкция на средновековната сграда и стенописи. Според специалистите църквата е построена преди Рилския манастир. Храмът е включен в Регистъра на Министерство на културата за недвижимите културни ценности от национално значение. „Свети Архангел Михаил” е една от малкото добре запазени църкви на Балканите, датирани от 12 век. Изключително живописна е и възрожденската стенописна декорация, традиционно подчинена на патрона на храма – Свети Архангел Михаил. Проектът се изпълнява от общините Рила и Старо Нагоричане.Само на час от София, край Правец, туристите могат да се насладят на археологическия паметник -  църквата „Света Богородица” от ХІV  в. Тя се намира в с. Осиково, местност „Манастира“ и е част от Осиковския манастир. Близо 310 хил. евро са вложени в реставрирането и консервирането на храма. Дейностите по проекта включват реставрация, консервация и експониране като музей на открито на църквата и по-ранни руини около нея. Православният храм представлява малка еднокорабна, едноапсидна сграда, изградена от големи и по-малки каменни блокове със спойка от бял хоросан. В североизточния ъгъл в основата на апсидата е оформена малка полукръгла ниша, символ на витлеемската пещера - протезис или жертвеник с важно обредно предназначение за светите дарове и богослужебната утвар. На западната стена има изградена втора полукръгла ниша – диаконикон. Оформянето на такава ниша в западната стена се среща рядко в църковното строителство в България. Църквата отвътре е била богато украсена с полихромна стенописна украса в техника „яйчена темпера” и класическо „фреско”, издаваща почерка на изключително школувани зографи. На запад от църквата е разкрит притвор и останки от баптистерий - кръщелна. Пред и около църквата са открити по-ранни останки от сгради и съоръжения. По проекта е извършено укрепване на археологическата ценност и руините около нея.За търсачите на силни усещания във Вършец бе изграден най-големият въжен парк в България. Въжената площадка разполага с 45 елемента с различна трудност. По проекта са реализирани също и спортни обекти - две детски и една фитнес площадка в \"Слънчевата градина\", фитнес площадка в парка до Специализирана болница за рехабилитация \"Свети Мина\" и скейтборд площадка до минералната чешма. Общата стойност на безвъзмездната финансова помощ за община Вършец възлиза на близо 290 хил. евро. ", "date": "2019.09.21", "title": "След €1 млн. инвестиции - туристически дестнации за малки и големи в близост до западните ни граници"}
{"url": "https://www.novinite.bg/articles/180475/Dneven-horoskop-za-sabota", "text": "Днес е добре да помислите за това как да спечелите пари в дългосрочен план. Не се поддавайте на изкушението да изкарате бързи пари и помислете по-сериозно за бъдещето си. По-късно ще се радвате, че сте го направили.Днес звездите определено са на ваша страна. Още сутринта близък човек ще ви зарадва с хубава вест. Отпразнувайте ситуацията като посветите вечерта си на любимо занимание, например романтична вечеря или парти с приятели.Отдайте се на активна почивка и обърнете внимание на любимите си, но напоследък позабравени занимания. Не забравяйте, че животът не е само работа и ангажименти. Вечерта прекарайте в компанията на най-близките си, определено ще ги зарадвате.Представителите на останалите зодии могат да намерят дневния си хороскоп ", "date": "2019.09.21", "title": "Дневен хороскоп за събота"}
{"url": "https://www.novinite.bg/articles/180474/Radev-se-sreshtna-s-id-poslanika-na-SASht-Djastin-Fridman", "text": "Държавният глава Румен Радев проведе среща на „Дондуков“ 2 с изпълняващия длъжността посланик на САЩ в България Джъстин Фридман.По време на срещата бяха обсъдени теми от общ интерес, както и предстоящото посещение на българския президент в САЩ за участие в 74-ата сесия на Общото събрание на ООН, борбата с корупцията и върховенството на закона в България, модернизацията на Българската армия.", "date": "2019.09.21", "title": "Радев се срещна с и.д. посланикa на САЩ Джъстин Фридман"}
{"url": "https://www.novinite.bg/articles/180478/Zasilen-trafik-i-dnes-golemi-opashki-po-granicite", "text": "Голямото пътуване, започнало вчера, продължава и днес. Интензивен е трафикът в началото на трите почивни дни заради 22 сепетмври по пътищата на страната и най-вече по направление за изход от страната, предава репортер на БГНЕС.Километрични са колоните от тежкотоварни камиони на пункта Капитан Андреево за влизане в Турция. Опашки има в събота сутрин и от автомобили, чакащи да влязат на територията на югоизточната ни съседка.Пътна полиция следи за правоспособност, за превишена скорост и употреба на алкохол и наркотици. Камери за скорост са поставени на всички натоварени пътища. Със специална организация на движението се регулира трафикът към големите градове и от граничните пунктове към вътрешността на страната. Екипи на агенцията ще следят и обичайната забрана в празничните дни за движение на тежкотоварни автомобили. Забраната не касае превоза на взривоопасни товари и живи животни.От „Гранична полиция“ предупредиха преди ден, че ремонти има по сградите на граничните пунктове „Капитан Андреево“, „Златарево“, „Видин“, „Лесово“. Фериботната връзка Оряхово – Бекет работи в светлата част на деня заради нивото на река Дунав.Препоръката на полицаите е пътниците да си предвидят достатъчно време, да си подготвят документите и да са готови за очакваните струпвания на граничните пунктове.На 23 септември на входа за София ще има засилено полицейско присъствие. Ще има проверки за колани по автобусите.  ", "date": "2019.09.21", "title": "Засилен трафик и днес, големи опашки по границите"}
{"url": "https://www.novinite.bg/articles/180491/Nashi-i-frenski-chengeta-razbiha-banda-za-trafik-na-hora-i-moderno-robstvo", "text": "ГДБОП, Специализираната прокуратура и френските правоохранителни органи наутрализираха престъпна група за трафик на хора и трудовата им експлоатация. Операцията е проведена на 17 септември т.г. В резултат на проведените действия на служители от ГДБОП, Специализираната прокуратура и френските полицейски и съдебни власти, бе неутрализираха една от най-големите до момента международни организирани престъпни групи за трафик на хора с цел трудова експлоатация и пране на пари.Едновременните действията по разследването на българските и френските правоохранителни органи бяха извършени в пълен синхрон на територията на двете държави, съгласно споразумение за съвместен екип за разследване с участието на Евроджъст и Европол.На територията на Франция са задържани трима български и един френски гражданин. Събраните доказателства сочат, че българите организирали трафика на работници от страната в района на град Лион. Там, при четирима различни работодатели, са установени общо 167 работници, наети за сезонна селскостопанска работа – гроздобер. Задържаният французин осигурявал логистиката за престъпната дейност – отговарял за намирането на френски работодатели, както и за настаняването на работниците.Групата действала под прикритието на легален бизнес – наемане на работници по трудови договори от българско търговско дружество, което от своя страна ги командировало във Франция. Така френският работодател трябвало да плаща възнагражденията на работниците на българската фирма по банков път, а тя от своя страна – на работниците. В случая огромна част от полагащото се на работниците било присвоявано от дружеството на престъпната група. За да узаконят придобитите средства, участниците ги инвестирали в търговска дейност и недвижими имоти във Франция.Българските работници – предимно малоимотни и малограмотни хора, били набирани главно в Североизточна България. Те подписвали трудови договори с българското дружество на чужд език, без да разбират съдържанието, но с обещанието да получават по 60 евро на ден. Във Франция били транспортирани с нелицензиран превоз, където били настанявали в палаткови лагери. Там получавали авансово средства за храна, които впоследствие бивали удържани (както и разходите за транспорт). „Заплатите“ се плащали накуп в края на работния сезон и след удръжките. В крайна сметка полученото не стигало на някои от работниците дори да се приберат в България.В хода на разследването на българска територия е установено, че офисът на българското дружество, изпращащо работници във Франция, е регистриран на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, и в частност - за големи парични суми за дарения между участниците в групата (от порядъка на 40 000 евро), декларации за значителни лични спестявания, фактури, касови бележки от бензиностанции, документи за купуване на големи  количества алкохол и цигари. От офиса на счетоводна къща, обслужвала дружеството на престъпната група, е иззета цялата му налична документация (в т.ч. разписки, фактури, фишове за заплати, банкови преводи и др.).Разследването във Франция се води за нелегална трудова дейност, трафик на хора, организирана престъпна група и изпиране на пари. Българското разследване е за изпиране на пари в резултат на трафик на хора с цел трудова експлоатация.", "date": "2019.09.21", "title": "Наши и френски ченгета разбиха банда за трафик на хора и модерно робство"}
{"url": "https://www.novinite.bg/articles/180473/Povreda-v-lokomotiva-zadarja-3-chasa-barziya-vlak-Sofiya-Varna", "text": "Бързият влак № 8651 от София за Варна престоя 175 минути в гара Търнак поради възникнала повреда в локомотива и извършване на последващ оглед от следствени органи. Предприети са действия по изтеглянето на влака с помощен локомотив и придвижването му до гара Варна, като престояващите във влака 186 пътника са превози с пътническа композиция, пътуваща от Карнобат за Варна.Възникналата ситуация е вследствие на изтичане на нагорещено машинно масло от помощния трансформатор, което е причинило задимяване във въздушните филтри на локомотива и наложило неговото спиране.Екипът на БДЖ се извинява на своите клиенти за този и други възникнали подобни инциденти, като информира че стартираните м. февруари и м. март обществени поръчки за извършване на подемен и капитален ремонт - общо на 30 локомотива, са на техните финални етапи и предстои възлагане на съответните дейности.В ход е и процедура по наем на локомотивна тяга, с която в краткосрочен план да бъде покрит недостига на локомотиви. Допълнително, до края на годината предстои да стартира и още една процедура за капитален ремонт и модернизация на още 10 от наличните локомотиви.Осигуряване на изправен подвижен състав и подобряване на състоянието на локомотивния парк е основен приоритет на ръководството на националния железопътен превозвач и се използват всички възможности за наваксване на изоставането в ремонтната дейност, при спазване на законовите изисквания.Месец септември стартира и обществената поръчка за закупуване на до 10 нови локомотива, които са предназначени да оперират основно по линиите София-Бургас и София-Варна, като проектната им скорост е 160 км/ч. Влаковете по тези направления ще бъдат композирани с нови вагони, като процедурата за тяхното закупуване ще бъде обявена по същото време. С оглед на стандартните изисквания към локомотивите и вагоните, първата доставка по двете поръчки се очаква в рамките на следващата година.  ", "date": "2019.09.21", "title": "Повреда в локомотива задържа 3 часа бързия влак София-Варна"}
{"url": "https://www.novinite.bg/articles/180484/Vtori-vlak-za-denya-prestoya-na-gara-zaradi-povreda-v-lokomotiva", "text": "Втори влак за днес преседя дълго на гара заради проблем с локомотива. След като сутринта бързият от София за Варна чака почти 3 часа на гара Търнак, по-късно бързият влак № 1611 от София за Свиленград престоя 47 минути в гара Искър по възникнала повреда в скоростомера на локомотива. От София е изпратен друг локомотив, с който влакът е продължил своето пътуване и в момента се движи със закъснение от 87 минути. Композицията е заминала с 40 минути закъснение още от Централна гара София, поради изчакване на локомотив от друг влак за обслужване на влака.Повредата в скоростомера на локомотива не е сериозна техническа неизправност, но по нормативни изисквания локомотивът не може да се движи без възможност за отчитане на неговата скорост.Локомотивът е преминал през подемен ремонт в локомотивно депо на БДЖ и е в редовна експлоатация от месец юни. В конкретния случай скоростомера не е обект на извършения подемен ремонт.Екипът на БДЖ поднася извинения на своите клиенти за причиненото им неудобство. ", "date": "2019.09.21", "title": "Втори влак за деня престоя на гара заради повреда в локомотива"}
