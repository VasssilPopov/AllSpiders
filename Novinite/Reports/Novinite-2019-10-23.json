{"url": "https://www.novinite.bg/articles/181644/Baumit-obyavyava-pobeditelite-vav-Fasada-na-godinata-2018-2019-prez-noemvri", "text": "Професионално жури ще награди на тържествена церемония победителите в конкурса на Баумит България „Фасада на годината 2018-2019“. Събитието ще се състои на 14 ноември 2019 г. в Националния дворец на културата в София, а на него ще присъстват почетни гости от областта на архитектурата и строителство, както и представители на бизнеса.Конкурсът на Баумит България „Фасада на годината“ се организира за 16-ти път. Той акцентира върху визуалните и естетически качества на архитектурните съоръжения и тяхното професионално изпълнение. Авторите на актуални фасади подаваха кандидатурите си за участие до средата на септември. Отличителното в регламента на конкурса е, че всяка държава, в която Баумит присъства, генерира автоматично участието на 6-те фасади-победители от всяка категория в международното състезание Баумит Интернационал „Life Challenge 66“.През октомври на заседателна сесия бяха оценени кандидатурите във „Фасада на годината 2018-2019“, като експертното жури бе в състав:-арх. Светослав Станиславов, председател и член на международното жури в международния конкурс на Баумит „Life Challenge“-проф. д-р арх. Асен Писарски, декан на Архитектурния факултет при УАСГ-проф. д-р арх. Тодор Булев, председател на Съюза на архитектите в България-арх. Николай Баровски, изпълняващ длъжността председател на Камарата на архитектите в България-инж. Илиян Терзиев, председател на Управителния съвет на Камара на строителите в България -Николай Бъчваров, управител на Баумит България ЕООДКатегориите, в които ще се състезават най-добрите български фасади са:-„Еднофамилни къщи /ново строителство/“;-„Жилищни сгради /ново строителство/“;-„Нежилищни сгради /ново строителство/“;-„Термично саниране“;-„Реновиране на исторически сгради“.В обектите ще се търси най-добрата комбинация от креативно виждане на архитекта, качество на материалите и професионализъм при изпълнението. Първите 6 фасади, класирани във всяка категория, ще се състезават и в „Баумит Life Challenge 66“ заедно с фасади от още 26 държави, където ще се определят най-забележителните сред тях.Във всяка категория на конкурса „Фасада на годината 2018-2019“, журито ще определи първо, второ и трето място от финално избраните 6 обекта, а в зависимост от позицията си, всеки победител ще получи почетна статуетка, грамота и парично възнаграждение.„Със 100-годишната история на компанията, участваме в много изложения и конкурси извън България и следим непрекъснато развитието на фасадите навсякъде. Това, което мога да кажа за страната ни е, че трябва да има симбиоза между всички институции и граждани. Хората трябва да се научат да живеят в унисон и с разбирателство със заобикалящата ги среда, а на архитектите – да им се предостави възможност да развиват въображението си“, коментира г-н Бъчваров.„Това е и причината след толкова време да възродим отново идеята и самия конкурс в България. 102 са общо подадените кандидатури на обекти за изданието през 2018-2019 година. На 11 октомври бе заседанието, на което нашето професионално жури след обстойна оценка избра победителите във всяка категория от конкурса и очакваме с нетърпение да ги наградим на официална церемония през ноември, на която очакваме над 600 гости.“, допълни той. За „Life Challenge 66“В изминалото издание на Европейска фасада на годината 2018 участваха точно 325 кандидатури от 27 държави, на чиито територии Баумит присъства. Най-добрите сред тях бяха избрани и наградени в Братислава, Словакия. „Life Challenge 66“ за 2020 г. ще се проведе през юни във Валенсия, Испания.В името на конкурса „Life Challenge 66“ е заложено основното условие към участниците, а именно, че минимум 66% от фасадната площ на кандидатурите трябва да бъде проектирана и изпълнена с материали Баумит. Отличените във всяка категория на международното съревнование си тръгват със сума от € 6.600, а големият носител на приза „Life Challenge 66“ за 2020 г. ще бъде възнаграден със сумата от € 9 900. За Баумит:Баумит интернационал е създадена през 1988 г. Компанията е водещ производител на топлоизолационни системи в цяла Европа с над 40 млн. м 2 на година и на трето място по производство на сухи строителни смеси. Групата присъства и има дъщерни дружества в 26 европейски държави. Баумит притежава 35 производствени предприятия за сухи строителни смеси и 11 за пастообразни продукти. Служителите във всички предприятия наброяват 3350 души. ", "date": "2019.10.23", "title": "Баумит обявява победителите във „Фасада на годината 2018-2019“ през ноември"}
{"url": "https://www.novinite.bg/articles/181641/Zapochna-izgrajdaneto-na-tunel-Jeleznica-ot-AM-Struma", "text": "Започна строителството на тунел „Железница“ от автомагистрала „Струма“, както и на пътните участъци непосредствено преди и след него. Съоръжението ще е с дължина около 2 км и ще бъде най-дългият пътен тунел, изграждан досега у нас. Изпълнението е обособено в три части - тунела, пътя преди и след него, за да може на обекта да се работи едновременно и да завърши в срока на Оперативна програма „Транспорт и транспортна инфраструктура“ 2014-2020 г. Тунелът ще бъде с две отделни тръби за движение.Дължината на всяка ще е около 2 км. Съоръжението ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика, аварийни SOS кабини, електронна система за контрол на достъпа и т. н. Ще бъде изграден и обслужващ тунелен път при южния портал на тунела откъм гр. Симитли, площадка за хеликоптер, два моста над Суха река, които са съответно 108 м и 18 м, подпорна стена и др. Изпълнител на тунел е Консорциум „АМ СТРУМА ТУНЕЛ 2018“, в който участват: „ДЖИ ПИ ГРУП“ АД, „ГЛОБАЛ КЪНСТРЪКШЪН“ ООД и „ВИА ПЛАН“ ЕООД. Стойността на договора е 185 370 370, 37 лв. без ДДС. Строителният надзор е на „План Инвест Железница“ ДЗЗД.В обединението участват: „ПЛАН ИНВЕСТ ПЛОВДИВ“, „ИНФРА ПРОЕКТ КОНСУЛТ“ ЕООД, „Аскос 03“ ЕООД, „СЪРЧ КОРПОРЕЙШЪН СРЛ“. Стойността на договора е 3 994 440 лв. без ДДС. Участъкът преди тунела, пътувайки от София към Кулата, е с дължина 720 м. Включва и обслужващ тунелен път при северния портал и мостово съоръжение. Отсечката ще бъде изградена от ДЗЗД „Железница - Север“, в което са: „ГБС Инфраструктурно строителство“ АД, „Главболгарстрой“ АД и „Главболгарстрой Интернешънъл“ ЕАД. Стойността на договора е 29 985 345 лв. без ДДС.Строителният надзор е възложен на ДЗЗД „ТЕС Консулт“, в което са: „СТРОЛ 1000“ АД, ТРИ-ЕС“ ЕООД и „ЕКСПЕРТ ДЕСИЖЪНС“ ООД. Техният договор е за 599 783 лв. без ДДС. Отсечката след тунела е с дължина 1,4 км. Ще бъдат построени селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др. Изпълнител на строително-монтажните работи е „ПСТ ГРУП“ ЕАД. Стойността на договора е 18 442 297,40 лв. без ДДС. Строителният надзор е на ДЗЗД „ПЪТКОНСУЛТ 2000-КОНСУЛТ 64“, в което са: „ПЪТКОНСУЛТ 2000“ ЕООД и „КОНСУЛТ 64“ ООД. Техният договор е за 465 222 лв. без ДДС. Автомагистрала „Струма“ е част от коридор „Ориент/Източно Средиземноморие“, свързващ Видин с Кулата, и по нея преминава пътният трафик за Гърция. Направлението се използва като най-кратък маршрут между Западна, Централна Европа и Бяло море, а също и като връзка на Европа с Азия. Проектът ще се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г.", "date": "2019.10.23", "title": "Започна изграждането на тунел „Железница“ от АМ „Струма“"}
{"url": "https://www.novinite.bg/articles/181663/Byudjetat-na-ES-za-2020-g-poveche-sredstva-za-klimata", "text": "Евродепутатите приеха своята позиция относно бюджета на ЕС в сряда, отбелязвайки, че той трябва да бъде „солидна отправна точка за стартиране на ново поколение програми на ЕС“. В проекта си на резолюция ЕП подчертава, че бюджетът на Европейския съюз за 2020 г. е „последна възможност ЕС да се доближи до реализирането на политическите си обещания за периода, включително към изпълнението на целите на ЕС по отношение на климата“. Той трябва да проправи пътя за дългосрочния бюджет на ЕС за периода 2021-2027 г., т. нар. многогодишна финансова рамка (МФР). Евродепутатите увеличиха проектобюджета, предложен от Комисията, добавяйки общо повече от 2 млрд. евро за защита на климата. Освен това те увеличиха бюджета на Инициативата за младежка заетост и програмите Еразъм+, и одобриха допълнителна подкрепа, в съответствие с приоритетите на Парламента, за малките и средните предприятия, дигитализацията, миграцията и външната политика, както и за развитие и хуманитарна помощ. Парламентът гласува бюджет на стойност около 171 млрд. евро за поети задължения (стойност, която ЕС се ангажира да инвестира през 2020 г. и годините след това, тъй като проектите и програмите се изпълняват за няколко години), което представлява увеличение с около 2.7 млрд. евро в сравнение с проектобюджета на Комисията. По този начин бюджетните кредити за плащания (които ще бъдат конкретно изразходвани през 2020 г.) ще бъдат на стойност 159 млрд. евро. Интервю с главния докладчик за бюджета на ЕС за 2020 г. Моника Холмайер (ЕНП, Германия) може да бъде свалено тук. Информационният брифинг е достъпен тук. Следващи стъпки Пленарното гласуване ще сложи началото на период от три седмици за „помирителни“ разговори със Съвета на ЕС. Целта е постигането на споразумение между двете институции навреме, за да може през втората ноемврийска сесия (25-28 ноември) Парламентът да гласува бюджета и председателят официално да го подпише. Ако не се стигне до споразумение, Комисията трябва да предложи нов проектобюджет. Допълнителна информация Около 93% от бюджета на ЕС финансира реални дейности на местно ниво в страни от ЕС и извън него. Средствата от бюджета на ЕС отиват директно към граждани, региони, градове, земеделски производители, изследователи, студенти, неправителствени организации и предприятия. За разлика от националните бюджети, които се използват до голяма степен за предоставяне на обществени услуги и финансиране на системи за социално осигуряване, бюджетът на ЕС е предимно инвестиционен инструмент и за разлика от националните бюджети не може да отчете дефицит. ", "date": "2019.10.23", "title": "Бюджетът на ЕС за 2020 г.: повече средства за климата"}
{"url": "https://www.novinite.bg/articles/181649/Momicheta-vnesoha-nastroenie-v-stolichnoto-metro-s-narodna-pesen", "text": "Група момичета внесоха настроение в столичното метро…с народна песен. Видео, споделено в социалните мрежи, предизвика множество позитивни реакции.Момичетата изпълняват песента ‘‘Засвирили са, Дойне‘‘ акапелно, без музикален съпровод. ‘‘Концертът‘‘, макар и за кратко, усмихна столичани в градския транспорт, показвайки красотата на българската музика през таланта на българските деца. Фолклорът е богатството на един народ и точно българската народна музика е тази, която ни връща към традициите и представя нашата национална идентичност. ", "date": "2019.10.23", "title": "Момичета внесоха настроение в столичното метро с народна песен"}
{"url": "https://www.novinite.bg/articles/181648/50-vakantni-mesta-za-gvardejci-185-sm-visoki-do-80-kg-i-bez-tatusi", "text": "Конкурс за наемането на 50 гвардейци и девет младши шофьори ще се проведе днес и утре. Заповедта за попълване на вакантните войнишки длъжности в Националната гвардейска част (НГЧ) в София е на министъра на отбраната Красимир Каракачанов.Кандидатите трябва да отговарят на специални изисквания - ръст между 175 и 185 см, тегло до 80 килограма, да издържат изпита по физическа подготовка и теста за обща култура, да се представят добре при събеседването.Физическата проверка включва качествата им за сила (лицеви опори и коремни преси), бързина (бягане совалка 10х10 м.) и издръжливост (крос 1000 м.). Тестът за обща култура е с 100 въпроса.Допълнителните изисквания са кандидатите да имат поне средно образование, да не са по-възрастни от 28 години, да са годни за военна служба, да не са осъждани, както и да нямат друго гражданство освен българско.Друго важно условие е да нямат татуси и белези по видимите части на тялото, както и да не носят очила. Проверява се и още едно качество на желаещите да облекат гвардейската униформа - да чуват шепот на разстояние от 6 метра.Изискванията винаги са били високи за Гвардията и в нея са най-красивите и най-мъжествените момчета, които вдъхват респект, коментират военните.Новоназначените гвардейци получават заплата над 1000 лева чисто, както и допълнителни бонуси - за наем, за извънредно положен труд и пътни пари за придвижване до родните места през платения годишен отпуск. Въпреки това все още има текучество и свободни позиции в Гвардията. Една от причините е голямото натоварване.Освен за участие в представителни ритуали и церемонии, гвардейците се подготвят и за универсални войници, като провеждат тактическа, строева, физическа и огнева военна подготовка.", "date": "2019.10.23", "title": "50 вакантни места за гвардейци: 185 см високи, до 80 кг и без татуси"}
{"url": "https://www.novinite.bg/articles/181652/Balgarskiyat-startap-kompensira-pasajerite-za-zakasneli-poleti", "text": "Българската Fintech компания стана регионален шампион за България на Световното първенство за стартъпи , което се проведе като част програмата на Innowave Summit 2019 през изминалия уикенд. Екипът на Colibra ще има привилегията да представи проекта си пред жури от Силиконовата долина на финала на World Startup Cup в Сан Франциско през май 2020. Още 19 регионални шампиони ще се изправят един срещу друг за голямата награда от милион долара от топ инвеститори като основателя на Apple - Стийв Возняк, основателя на LinkedIn - Рийд Хофман и много други. Българският мобилен app Colibra впечатли международното жури на Innowave Summit 2019 с предимството, че предлага иновативната възможност всеки човек, пътуващ със самолет, да получава веднага и до 20 пъти по-често компенсация в размер на до 200 лв., в случай че полетът му закъснее с повече от 1 час или бъде отменен. Всичко това, без човек да се налага да плаща, тъй като услугата е базирана на европейската регулация за компенсации при закъснели полети. За четирите месеца, в които  оперира на българския пазар, вече е ползвана от близо 20 000 души, като е изплатила компенсации на близо 500 от тях. В началото на 2019 година доверие в българската компания показа и един от водещите инвестиционни фондове в страната Eleven Ventures, който направи най-голямата инвестиция от създаването си именно в Colibra. \"За нас е голяма  чест, че Colibra успя да впечатли  жури от такъв висок ранг! Да бъдем избрани за победител  измежду толкова сериозна конкуренция е доказателство, че имаме огромен  шанс да прославим страната ни на предстоящия финал в Сан Франциско! Огромни благодарности  на организаторите на Innowave Summit 2019, които за пореден път показаха, че в България може да се организират конференции от световен ранг.\"- сподели Калоян Георгиев, Изпълнителен Директор и Съосновател на Colibra. Мисията на Colibra е да превърне всяко закъснение или отменен полет в моментална компенсация за клиента. Мобилното приложение на Colibra може да свалите безплатно от Google Play, Apple Store или от следния линк ()", "date": "2019.10.23", "title": "Българският стартъп компенсира пасажерите за  закъснели полети"}
{"url": "https://www.novinite.bg/articles/181653/Petkov-Zalojenoto-uvelichenie-na-pensiite-ot-1-yuli-2020-godina-s-67", "text": "„Заложеното увеличение на пенсиите от 1 юли 2020 година с 6,7% е възможно както да остане същото, така и да е с по-голям процент”. Това съобщи социалният министър Бисер Петков по време на обсъждането на бюджета на НОИ за следващата година. Надзорният съвет на НОИ разглежда проекта на Закона за бюджета на Държавното обществено осигуряване за 2020 година.Той уточни, че в проекта на бюджета по правилото на чл. 100, швейцарското правило, е предвидено осъвременяване на всички пенсии от 1 юли с 6,7%. Този процент се получава по това правило спрямо данните към октомври. „Съгласно нормата на член 100 Надзорният съвет на НОИ би трябвало следващата година, когато вече имаме отчетни стойности на ръста на средния осигурителен доход , индекса на потребителските цени, да вземе окончателно решение с колко ще бъдат осъвременени пенсиите от 1 юли 2020 година”, посочи още той, цитиран от БТА.Ръстът на средната пенсия за следващата година е от порядъка на 8% номинално или 30 лева , при очаквани 382 лева средна пенсия за тази година, 412, 28 лева е прогнозата за следващата година. „С 6,7% се увеличават минимални размери както на пенсията за осигурителен стаж и възраст, така и на социалната пенсия за старост , но социалната пенсия за старост предполага отделно решение на МС”, каза министърът.От 1 юли 2020 година пенсиите, отпуснати до 31 декември 2019 година, включително, се увеличават с 6,7%, от същата дата минималната пенсия за осигурителен стаж и възраст се увеличава от 219, 43 лв. на 234,13 лв. /увеличение с 6,7 на сто/, е заложено в проекта.От 1 юли 2020 година социалната пенсия за старост се увеличава от 132, 74 лв. на 141,63 лв. - с 6,7 на сто. Таванът на пенсиите остава 1200 лева.Запазва се периодът на изплащане на паричното обезщетение за бременност и раждане - 410 дни и размерът на обезщетението за отглеждане на дете до двегодишна възраст - 380 лева. Запазва се и режимът за изплащане на паричните обезщетения за временна неработоспособност.„Проектобюджетът на Държавното обществено осигуряване за 2020 година показва по-голяма относителна финансова автономност, независимост от държавния бюджет заради увеличаването на приходите от осигурителни вноски”, каза още министърът на труда и социалната политика.", "date": "2019.10.23", "title": "Петков: Заложеното увеличение на пенсиите от 1 юли 2020 година с 6,7%"}
{"url": "https://www.novinite.bg/articles/181632/Dnes-vremeto-shte-bade-slanchevo", "text": "Днес времето ще бъде слънчево и ще се задържи топло за сезона. Преди обяд над Източна България и на места около Дунав ще има мъгла или ниска облачност. След обяд ще духа слаб източен вятър. Максимални температури между 22° и 27°, в София около 25°.Над планините времето ще се остане слънчево и топло. Ще духа слаб източен, само по най-високите части на Рила и Пирин до умерен североизточен вятър. Максималната температура на 1200 метра ще е около 21°, на 2000 метра – около 15°.Над Черноморието в часовете преди обяд ще има мъгла или ниско облачност, а около и след обяд ще бъде слънчево. Ще духа слаб вятър от изток-североизток. Максимални температури между 20° и 23°. Температурата на морската вода е 20-21°. Вълнението на морето ще бъде 1-2 бала.", "date": "2019.10.23", "title": "Днес времето ще бъде слънчево"}
{"url": "https://www.novinite.bg/articles/181669/Dejli-mejl-Zaginalite-v-Eseks-veroyatno-sa-zamraznali-do-smart", "text": "Ако се установи, че камионът, който бе открит в Есекс, Англия, с 39 трупа в ремаркето, е преминал през Ирландия, ще бъдат предприети всички необходими разследвания. Това заяви ирландският премиер Лео Варадкар. Голям част от работещите по случая в Есекс, обръщат внимание, че този случай отново насочва вниманието към трафикантите на хора и че това е опасен и \"отвратителен\" бизнес.Предполага се, че камионът е дошъл от България и е влязъл във Великобритания от уелското пристанище Хоулихед, на което фериботите пристигат от Ирландия. Според \"Дейли мейл\" загиналите са пътували в хладилно ремарке и е възможно да са замръзнали до смърт. Ако хладилникът е бил включен, градусите може да са паднали до минус 25. На тъмно. Установено е, че камионът е пристигнал в Хоулихед в събота. Това предполага, че загиналите може да са били в задната му част поне четири дни.Единственото място, на което е било възможно да се ползва тоалетна е на гърба на ремаркето. Това означава, че ще бъдат открити следи. Маршрутът, по който са дошли, е необичаен, но може да е бил избран заради границата с Ирландия, която е определяна за \"слаба точка\" в сигурността заради занижения контрол. Камионът е открит на около 480 км от Хоулихед. Хоулихед е второто най-натоварено фериботно пристанище във Великобритания след Дувър и служи като основен маршрут от Ирландия до континентална Великобритания.Сигурността и проверките са засилени на места като Дувър и Кале и би било по-лесно да се влезе през Шербур или Роскоф, през Рослеър, а след това нагоре по пътя за Дъблин. Пътят е дълъг и това добавя допълнителен ден към пътуването. Член на Асоциацията за товарен транспорт посочва, че камионът може да се е качил на ферибот от Франция до Ирландия, след което да е шофирано с него в Ирландия, и тогава да се е качил на друг плавателен съд за Великобритания.Според източници камионът е пристигнал в Белфаст и след това е продължил към Дъблин. Шофьорът на камиона, 25-годишен мъж от Северна Ирландия, бе арестуван за убийство. Все още няма информация откъде са загиналите и каква е била целта им.Този инцидент вероятно ще доведе до нови призиви за допълнителни проверки на превозните средства, влизащи във Великобритания през т. нар. пристанища на \"мека точка\". В момента ресурсите на граничните са фокусирани най-вече върху Дувър. Това е най-големият подобен инцидент от 2000 г. насам, когато телата на 58 китайци бяха открити, натъпкани в камион за домати в Дувър, дошъл с ферибот от Белгия до Великобритания. Днешната трагедия е взела повече жертви от атентата в \"Манчестър Арена\" през май 2017 година, при който бяха убити 22-ма души.", "date": "2019.10.23", "title": "\"Дейли мейл\": Загиналите в Есекс вероятно са замръзнали до смърт"}
{"url": "https://www.novinite.bg/articles/181664/Forum-po-robotika-i-avtomatizaciya-sabra-balgarskata-tehnologichna-ekosistema", "text": "Изпълнителната агенция за насърчаване на малките и средните предприятия (ИАНМСП) в партньорство с Професионалната асоциация по роботика и автоматизация () бе организатор на първия по рода си форум за роботика и автоматизация в България – Robotics Strategy Forum 2019.Събитието събра на едно близо 200 представители на държавната администрация, българската индустрия, образователни институции, международни инвеститори, консултанти и стартиращи компании. Форумът бе открит от изпълнителния директор на ИАНМСП г-н Бойко Таков, който се включи на живо в зала „Витоша“ на Интер Експо Център от Тунис, където предвожда българската делегация по време на Българо-тунизийски бизнес форум, както и от главният изпълнителен директор на Софийската агенция за инвестиции – г-н Владимир Данаилов. Г-н Таков поздрави участниците в Robotics Strategy Forum, като отбеляза, че се надява това да бъде само първото от поредица събития, които да обогатят цялостната екосистема, развиваща иновативните производствени технологии в България. Robotics Strategy Forum 2019 стартира с проучване на високотехнологичния сектор у нас. Ето и акценти:• На минута в България се произвеждат двa 100-литpoви бoйлepa в завода на „Теси“ в Шумен;• На ден в България се произвеждат около 4000 хладилни уреда в завода на „Либхер“, 18 000 сензора в завода на „Фесто“ в София, 120 000 манометри в завода на Ваттс Индъстрийс в Пловдив;• У нас има малко познати лидери на световно ниво - „Пентакс Медикъл“ оперира най-големия европейски сервизен център за медицински ендоскопи и българската компания „БТЛ Индъстрийз“ е сред трите най-големи производители на физиотерапевтични уреди в света;• Съществуващите компании у нас се разширяват чрез инвестиции в сферата на автоматизацията: „Кока-Кола Хеленик Ботлинг Къмпани“ инвестира 40 млн. в нова бутилираща линия за PET бутлики, която е най-модерната във всички 28 държави, а „Монделийз България“ инвестира в нова производствена линия, която може да произвежда до 6 600 бонбона в минута и е най-бързата в света в своя клас;В панела „Подкрепа за иновации и бизнес развитие“ г-жа Йоанна Ценова, старши експерт към ИАНМСП, представи актуална информация по проектите, които Агенцията ръководи в подкрепа на иновациите в страната – Национален иновационен фонд и неговата 11-та сесия, както и за двете направления ваучерни схеми – за предоставяне на услуги за информационни и комуникационни технологии на микро, малки и средни предприятия и за предоставяне на услуги за емитиране на ценни книжа. По време на тематични панели бяха обсъдени тенденциите в сферата, а г-н Йонко Чуклев от ПАРА изнесе актуални данни от проучването на асоциацията за състоянието на автоматизацията на българската индустрия.Темата за бъдещето на роботиката бе засегната в специална презентация на г-н Алекс Харви от британската софтуерна компания Ocado Technology, а г-н Боян Рашев от denkstatt България представи темата „Води ли автоматизацията до устойчиво развитие“. Дискусиите по време на събитието анализираха различни казуси около робо стартъпите на България, образованието в сферата на роботизацията, както и правните и HR предизвикателства пред компаниите, решили да развиват автоматизираните си процеси. Първият изцяло български индустриален робот бе показан в eкспо зоната на събитието, като от компанията производител Giga Automata заявиха, че ще бъде пуснат на пазара до края на 2019 година. В рамките на Robotics Strategy Forum бяха проведени множество В2В срещи за привличане на нови бизнес партньори.", "date": "2019.10.23", "title": "Форум по роботика и автоматизация събра българската  технологична екосистема"}
{"url": "https://www.novinite.bg/articles/181635/Oshte-tarsyat-duhnaliya-zatvornik-v-kvartalite-i-gorite-kraj-Smolyan", "text": "Продължава издирването на 18-годишния Мартин Пенчев Шахънски, който избяга от затворническо общежитие от отворен тип в Смолян.Шахънски изтърпява присъда за кражба от 2 години и 9 месеца в затворническото общежитие. Той е от пловдивското село Калояново. Висок 186 см, с нормално телосложение, кестенява коса, продълговато лице, правилен нос, кафяви очи и татуировки с надписи на ръцете. Няма данни да проявява агресия. По случая е образувано досъдебно производство.Гражданите, които имат допълнителна информация за издирвания или са го забелязали, могат да сигнализират на тел.112, или в най-близкото Районно управление на МВР. Анонимността им е гарантирана.", "date": "2019.10.23", "title": "Още търсят духналия затворник в кварталите и горите край Смолян"}
{"url": "https://www.novinite.bg/articles/181657/Jordanka-Fandakova-vodi-pred-Maya-Manolova-spored-bukmejkari", "text": "Букмейкърските къщи са прочути с това, че предлагат всевъзможни опции за залагане на своите клиенти. Онлайн хазартът от доста години е бизнес за милиарди по целия свят, а това кара операторите на различните букита да измислят нови и нови начини, за да накарат потребителите си да пръскат пари. попадна на интересна опция за залог, която предоставя известен роден букмейкър. Онлайн заложната къща използва момента и е пуснала пазари за \"Следващ кмет\". у нас е на 27 декември, когато по места ще се избират кметове и общински съветници (в София, Пловдив и Варна и районни кметове). Балотажите пък, ако такива се наложат, ще се състоят на 3 ноември. Нещо повече - букмейкърът е сложил \"Кметски избори 2019\" на възможно най-видно място, най-отгоре в платформата си. Щом човек \"кликне\" става ясно, че опциите са едва 2, но какви...Може да се залага в надпреварите за градоначалник на двата най-големи града у нас - София и Пловдив.  проучи, че откакто този залог е пуснат, то ставките за него са доста \"плаващи\". Все пак днес коефициентите се задържат на едно ниво и са както следва:Припомняме, че законодателят у нас не облага с данъци участниците в онлайн залагания, така че гореспоменатите цифри си остават такива и от тях няма да има удръжки за държавата. Ето как местният вот може да се превърне в извор на печалба, стига политическите познания и нюх на играчите да се окажат точни. ", "date": "2019.10.23", "title": "Йорданка Фандъкова води пред Мая Манолова според букмейкъри"}
{"url": "https://www.novinite.bg/articles/181655/Samsung-priznaha-Tehnicheski-problem-otklyuchva-telefona-vi-s-chujd-prastov-otpechatak", "text": "Технически проблем позволява флагманският смартфон на „Самсунг“ да бъде отключен с чужд пръстов отпечатък. От компанията потвърдиха информацията.Става въпрос за телефона Samsung Galaxy S10. Оказва се, че ако използвате протектор за екран, различен от тези на компанията, това позволява на всеки непознат да отключи телефона ви със своите пръстови отпечатъци.Проблемът беше съобщен за първи път от жена във Великобритания. Тя установила, че съпругът й може без проблем да отключи нейния телефон със своя пръстов отпечатък, след като залепила на екрана протектор, закупен онлайн.От „Самсунг“ официално потвърдиха техническия проблем. „Разследваме точно какво се е случило и скоро ще пуснем нова версия на операционната система, която би трябвало да поправи този проблем“, казаха от компанията.Повечето съвременни телефони пазят личната ни информация с т.нар. биометрични данни – лицево разпознаване и пръстов отпечатък. Смята се, че по този начин е по-трудно да бъдат хакнати от трети лица, тъй като тези данни на практика не могат да бъдат репликирани или откраднати.", "date": "2019.10.23", "title": "„Самсунг“ признаха: Технически проблем отключва телефона ви с чужд пръстов отпечатък"}
{"url": "https://www.novinite.bg/articles/181642/Sega-e-tochniyat-moment-za-postavyane-na-protivogripna-vaksina", "text": "\"Сега е точният момент за поставяне на противогрипна ваксина\", каза проф. д-р Тодор Кантарджиев, директор на Националния център по заразни и паразитни болести, пред БНТ. По думите му през тази година се е забавило становището на Световната здравна организация точно кои са щамовете на грипа. \"Това е много важно, защото от него зависи доколко ще е ефективна ваксината.Стана един месец по-късно и в момента в много страни от Европа стават много по-бурни дебати и скандали, защото в нашата страна за първи път Здравната каса и Министерството на здравеопазването дават едни средства за това 10% от хората, които са на възраст над 65 години да бъдат ваксинирани, което е много добра стъпка\", посочи проф. Кантарджиев. Той изрази надежда за двойно увеличение на ваксинираните. Ваксини за аптеките дойдоха, най-късно до началото на следващата седмица се очаква и личните лекари да разполагат с тях, каза той. Щамовете тази година са \"Канзас\", \"Тексас\", \"Колорадо\" и \"Пукет\".", "date": "2019.10.23", "title": "Сега е точният момент за поставяне на противогрипна ваксина"}
{"url": "https://www.novinite.bg/articles/181677/Kamionat-kovcheg-s-39-tela-e-registriran-vav-Varna-no-ot-godini-ne-e-vlizal-u-nas", "text": "Българското посолство в Лондон получи информация от британската полиция, че откритият в графство Есекс камион с 39 човешки тела е с българска регистрация, съобщава МВнР.Камионът с марка \"Скания\" е регистриран във Варна на името на фирма на ирландска гражданка. Шофьорът на камиона е гражданин на Северна Ирландия, задържан е и дава показания по случая.Камионът е открит рано тази сутрин на паркинг в британския град Грейс. Телата на намерените мъртви 38 възрастни и един тийнейджър още не са идентифицирани, но по първоначални данни на полицията е малко вероятно те да са български граждани.Посолството ни в Лондон е в контакт с британската полиция, която води разследването, и оказва пълно съдействие по случая.Камионът се води на името на фирма, собственост на ирландската гражданка, като проверката в България показва, че от 2017 г. камионът не е бил на територията на България, съобщават нашите власти.Регистриран е в България на 19 юни 2017 г. и още на следващия ден напуска страната и оттогава не се е връщал.Компанията собственик има още два регистрирани камиона. Замразяване до смърт. Това е една от версиите за смъртта на 39 души в камиона „Скания“, съобщава „Дейли Мейл“.", "date": "2019.10.23", "title": "Камионът-ковчег с 39 тела е регистриран във Варна, но от години не е влизал у нас"}
{"url": "https://www.novinite.bg/articles/181636/Poreden-incident-s-trotinetka-v-Sofiya-VIDEO", "text": "Блъснаха младеж с електрическа тротинетка на булевард \"Васил Левски\" в София, съобщават .За инцидента стана ясно от видеоклип, разпространен в социалните мрежи. Произшествието е станало на 21 октомври 2019 г., близо до Софийски университет.На видеото се вижда как младеж се движи по бус лентата на булевард \"Васил Левски\". Внезапно прави ляв завой и навлиза в средната лента за движение на автомобили. Задаваща се кола не успява да спре навреме и блъска изскочилия човек с тротинетката.Според очевидци момчето се е разминало само със счупвания. От МВР все още няма информация за инцидента.Клипът предизвика дискусия в социалните мрежи сред противници и привърженици на електрическите тротинетки.", "date": "2019.10.23", "title": "Пореден инцидент с тротинетка в София (ВИДЕО)"}
{"url": "https://www.novinite.bg/articles/181633/Dneven-horoskop-za-sryada", "text": "Денят е подходящ за флирт. Така или иначе напоследък изобщо не флиртувате. Вие ще се почувствате добре, другият човек ще се почувства добре и в крайна сметка всички ще са доволни. Припомняйте си, че животът трябва да бъде забавен.Днес едно от задълженията ви ще бъде да сдобрявате хората. Всички около вас ще бъдат враждебно настроени и на вас ще се падне честта да внасяте мир в ситуацията. Не обичате хората да са негативни, така че действайте.Поставили сте си за цел да пестите пари и трябва сериозно да започнете да работите за осъществяването на тази цел. Време е да започнете да правите малки стъпки, за да не ви бъде прекалено трудно после. Вижте повече на: ", "date": "2019.10.23", "title": "Дневен хороскоп за сряда"}
{"url": "https://www.novinite.bg/articles/181654/Ekspert-po-protokol-Radevi-izglejdat-po-dobre-ot-kralskite-dvojki-VIDEO", "text": "Вчера държавният глава Румен Радев и съпругата му Десислава Радева присъстваха на церемонията по интронизация на новия император на Страната на изгряващото слънце Нарухито.Милена Хлебарова, специалист по протокол, заяви в ефира на , че поведението на нашата двойка било \"изненадващо\".\"Показаха се аристократично и на ниво, показаха, че държат на приятелството между България и Япония. Облеклото им отговаряше на дрескода за събитието. Дори бих казала, че изглеждаха по-добре от кралските двойки, които присъстваха на събитието\".Радеви безспорно се отличиха, като една от най-елегантните двойки на събитието, което се случва веднъж на поколение, категорични са експертите по дворцов етикет.Десислава Радева бе избрала две рокли за важното събитие.Първата бе елегантна дълга синя рокля, съчетана с изискано колие от перли.С нея видяхме Радева по-рано през деня, а след интронизацията, съпругата на президента бе с друга красива рокля. Този път в кралско синьо, покрита с фин тюл. Двете изящни рокли са дело на българската дизайнерка Невена Николова, която не за първи път облича Радева за различни държавни събития.Държавният глава бе в строг фрак подходящ за събитието по-рано, а за вечерния прием - със смокинг.Милена Хлебарова коментира още, че ако говорим за маниери, облекло и поведение по време на интронизацията на новия японски император Нарухито, има различни изисквания към гостите. Предписанията трябва да се спазват, за да се впишат гостите в обстановката. Те са предварително изпратени, споделя още тя пред .", "date": "2019.10.23", "title": "Експерт по протокол: Радеви изглеждат по-добре от кралските двойки (ВИДЕО)"}
{"url": "https://www.novinite.bg/articles/181659/Balgarski-poshti-shte-razprostranyava-pechatni-izdaniya", "text": "Кабинетът прие решение „Български пощи” ЕАД да извършва дейността по разпространение и продажба на печатни издания на територията на страната, съобщиха от правителствената информационна служба. Възлага се на министъра на транспорта, информационните технологии и съобщенията да предприеме необходимите действия включително ако е необходимо да инициира законодателни изменения.„Български пощи” ЕАД е еднолично търговско дружество със 100% държавно участие в капитала. Също така дружество разполага с необходимата инфраструктурна мрежа и човешки ресурси. По този начин ще се осигури ефективното разпространение на печатни издания в цялата страна. Това дава възможност за диверсификацията на разпространението без да се ограничава конкуренцията. Преди днешното правителствено заседание премиерът Бойко Борисов коментира посещението на „Репортери без граници“ у нас миналата седмица. Тогава те се срещнаха с президента Румен Радев и разкритикуваха страната ни, че е на едно от най-ниските нива по свобода на словото. Във връзка с това Борисов изтъкна, че единственото, което може да направи държавата, е „да не оставя частници да правят разпространение“ и да направи разпространението на печатни издания държавно.", "date": "2019.10.23", "title": "„Български пощи” ще разпространява печатни издания"}
{"url": "https://www.novinite.bg/articles/181634/Folksvagen-spira-tarseneto-na-alternativno-myasto-za-izgrajdane-na-nov-zavod", "text": "„Фолксваген” не търси алтернативно място за изграждане на нов завод, след решението да замрази проекта си в Турция. Това е заявил представител на компанията пред германски медии.От „Фолксваген” следят внимателно ситуацията в Турция и офанзивата й в Сирия и не са притиснати от времето.Миналата седмица германският автомобилен гигант отложи решението си за построяването на нов завод в Турция. България продължава да се надява, че замразяването на проекта може да премести инвестицията за около 1,3 милиарда евро у нас.", "date": "2019.10.23", "title": "„Фолксваген” спира търсенето на алтернативно място за изграждане на нов завод"}
{"url": "https://www.novinite.bg/articles/181665/Mejduzvezdni-vojni-Vazhodat-na-Skajuokar-biletite-sa-v-prodajba-VIDEO", "text": "Краят на сагата идва в кината от 20 декември на 3D, IMAX 3D и 4DX, в дублирана и субтитрирана версия, но най-нетърпеливите зрители ще могат да се насладят на епичния финал ден по-рано – на , на специални предпремиерни прожекции, билетите за които са вече в продажба.Lucasfilm и режисьорът Дж. Дж. Ейбрамс отново обединяват сили, за да отведат зрителите на епично пътешествие до една далчена галактика с Междузвездни войни: Възходът на Скайуокър – невероятният завършек на хитовата сага, където ще се родят нови легенди, а финалната битка за свобода тепърва предстои.Във филма участват звездите Кари Фишър, Марк Хамил, Адам Драйвър, Дейзи Ридли, Джон Бойега, Оскар Айзък, Антъни Даниелс, Наоми Аки, Домнал Глийсън, Ричард Е. Грант, Лупита Нионг'о, Кери Ръсел, Джоунас Суотамо, Кели Мари Трън и Били Ди Уилямс. Режисьор на Междузвездни войни: Възходът на Скайуокър е Дж. Дж. Ейбрамс, който е и продуцент на филма заедно с Катлийн Кенеди и Мишел Рейуан. Изпълнителни продуценти са Кълъм Грийн, Томи Гормли и Джейсън Д. Мкгатлин. Сценарият на продукцията е дело на Дж. Дж. Ейбрамс и Крис Терио.Междузвездни войни: Възходът на Скайуокър превзема кината на 20 декември на 3D, IMAX 3D и 4DX в дублирана и субтитрирана версия.", "date": "2019.10.23", "title": "„Междузвездни войни: Възходът на Скайуокър“ – билетите са в продажба (ВИДЕО)"}
{"url": "https://www.novinite.bg/articles/181645/Otkriha-zatvornika-kojto-izbyaga-ot-obshtejitie-v-Smolyan-bil-v-rodnoto-si-selo", "text": "18-годишният Мартин Шахънски, който избяга от общежитие от открит тип в Смолян, е заловен,пише NOVA. Младият мъж е открит в родното му село.Мартин Шахънски беше обявен за издирване във вторник, след като изчезна от затворническото общежитие, в което излежава присъда за кражба.", "date": "2019.10.23", "title": "Откриха затворника, който избяга от общежитие в Смолян, бил в родното си село"}
{"url": "https://www.novinite.bg/articles/181647/Spad-na-kontrabandata-s-cigari", "text": "С 0,4 на сто до 3,4% е паднала контрабандата с цигари през второто тримесечие на 2029 г спрямо първото. Това сочи проучването на база на празни кутии на Инициативата \"Срещи незаконната търговия\". Резултатите ще бъдат представени днес. На събитието се очаква да присъства и премиерът Бойко Борисов.На годишна база понижението на дела на цигарите пласирани на черно е с 1,3 на сто. В периода от началото на юли до края на септември най-голям дял от 8% на цигарите непредназначени за вътрешния пазар от големите областни центрове е град Велико Търново, следван от Русе - с 6 на сто.", "date": "2019.10.23", "title": "Спад на контрабандата с цигари"}
{"url": "https://www.novinite.bg/articles/181656/Prokuraturata-razsledva-kupuvane-na-glasove", "text": "Районната прокуратура в Горна Оряховица образува досъдебно производство за извършено престъпление против политическите права на гражданите. Разследването е за това, че 20 октомври в населено място в община Горна Оряховица е организирано предлагане на другиго на имотна облага, с цел лицето, на което е предложена облагата да бъде склонено да упражни избирателното си право в полза на определен кандидат.От държавното обвинение не уточняват в полза но кой кандидат и от коя политическа сила са предложени пари на избирателите. Съобщава се само, че предвиденото в закона наказание за това изборно престъпление е лишаване от свобода от 1 до 7 години и глоба от 10 000 лв. до 25 000 лв. „Към момента се провеждат разпити на свидетели и се събират всички възможни доказателства относими към случая.Няма повдигнато обвинение и няма задържани лица”, съобщават от прокуратурата. Под наблюдението на държавното обвинение в железничарския град, продължава и предварителната проверка по жалба на гражданин срещу един от кандидатите за кмет на община Горна Оряховица. Според този сигнал симпатизанти на въпросният кандидат раздавали юмручно право и опитвали с шамари и заплахи да принудят хора да гласуват а него. Самият кандидат категорично отрича това да е вярно. След като бил привикан на разпит в полицията, той е освободен.", "date": "2019.10.23", "title": "Прокуратурата разследва купуване на гласове"}
{"url": "https://www.novinite.bg/articles/181646/Trend-42-ot-balgarite-sas-sigurnost-shte-glasuvat-55-ot-tyah-si-imat-favorit", "text": "С приближаването на местните избори желанието за участие във вота се увеличава. Над половината от тези, които имат намерение да гласуват, вече твърдо са избрали за кого ще дадат своя вот.Оптимизмът продължава да преобладава в по-голямата част от българските граждани (50%), докато песимистите остават с по-малък дял (39%). Традиционно най-младите остават най-оптимистично настроени, докато при най-възрастните песимистичните нагласи доминират. Това показват данните от новото национално представително проучване на Изследователския център “Тренд” по поръчка на “24 часа”.В навечерието на местните избори 42% от всички български граждани декларират, че със сигурност ще гласуват, докато малко под една четвърт (24%) заявяват, че по-скоро ще упражнят правото си на глас. Предизборната кампания дава резултат – сравнението между същия въпрос през септември и през октомври регистрира малко по-силна мобилизация. Ясно личи силната мобилизация на привържениците на ГЕРБ, БСП и ДПС.Над половината (55%) от тези, които със сигурност ще гласуват или по-скоро ще гласуват, твърдо са решили за коя партия / коалиция ще гласуват, докато 26% все още не са решили. Тук наблюдаваме същата зависимост в сравнението между проучването ни през септември и това през октомври. Регистрираме увеличение на решилите през октомври и спад в колебаещите се.Ден преди избора за нов главен прокурор „Тренд“ тества основните институции в сектора. С най-висока положителна оценка е МВР – единствената от тестваните институции, където положителната оценка надвишава, макар и минимално, отрицателната. Съдът е с най-голямо натрупване на отрицателни оценки, а за работата на ВСС най-голям дял нямат мнение.Над три четвърти (76%) са тези, които са чули / разбрали, че в края на този месец ще бъде избран нов главен прокурор, докато 18% не са.На въпрос за качествата, които е важно да притежава новият главен прокурор, силно доминират моралните – да не е корумпиран, неподкупен (20%), да е честен и коректен (19%), да е независим и да не се поддава на влияния (9%), докато управленските способности и опита отстъпват само с 9%. Най-голям дял от запитаните не могат да преценят.", "date": "2019.10.23", "title": "Тренд: 42 % от българите със сигурност ще гласуват, 55% от тях си имат фаворит"}
{"url": "https://www.novinite.bg/articles/181660/Dobri-vesti-za-chervena-Balgariya-CSKA-shte-ima-nov-moderen-stadion", "text": "Министерски съвет гласува решение за определяне на съучредител за образуване на дружество от “Сердика спортни имоти” ЕАД-еднолично акционерно дружество с държавно участие в капитала, обяви пресцентърът на Министерството на младежта и спорта. Създаването на съвместно дружество с “Арена ЦСКА” ЕООД, чийто едноличен собственик на капитала е “Професионален футболен клуб ЦСКА” ЕАД, ще позволи реализирането на инвестиционни проекти. Новосъздаденото дружество ще носи името “Спортни имоти Българска армия” АД с предмет на дейност инвестиране, реновиране и модернизация на спортен комплекс “Българска армия”.Двете дружества съучредители в „Сердика спортни имоти” ЕАД ще притежават по 50% от акциите. Това защитава в максимална степен интересите на държавата. Всички решения в Общото събрание на новото търговско дружество ще бъдат взимани с пълно единодушие. Всички решения на Съвета на директорите на новото търговско дружество ще бъдат взимани само при участие на лицето-представител, посочено и предложено от „Сердика спортни имоти” ЕАД. Последното има пълно и безусловно право на дивидент срещу притежавания дял акции от новото търговско дружество, които ще бъдат реализирани от експлоатацията на реновираните в кратък срок съоръжения.Новосформираното дружество „Спортни имоти Българска армия“ АД се предвижда да бъде с едностепенна система на управление и с капитал, равняващ се на паричната и непаричната вноска „Сердика спортни имоти“ ЕАД ще участва в капитала с апортна вноска в индикативен размер на 22 000 000 лева, като точната сума ще бъде определена след оценка по съответния ред. Съучредителят „Арена ЦСКА“ ЕООД ще участва с парична вноска в същия размер.С осъществяването на проекта ще се изпълнят и целите, залегнали в Приоритет 60 „Цялостна реформа на българския спорт - за насърчаване укрепването на здравето и физическата активност, практикуването на спорт и развитие на спорта за високи постижения“ от Програмата за управление на Правителството на Република България за периода 2017-2021 г.Реализирането на проекта ще осигури оптимални условия за играчите, длъжностните лица и телевизионните оператори, за да могат те да осъществяват, наблюдават и предават футболните срещи без затруднения.Целта на проекта е да се намери дългосрочно решение за осигуряване на модерно съоръжение, отговарящо на съвременните изисквания за упражняване на спорт.", "date": "2019.10.23", "title": "Добри вести за \"червена\" България - ЦСКА ще има нов модерен стадион"}
{"url": "https://www.novinite.bg/articles/181670/Hero-e-noviyat-trenor-na-Beroe", "text": "Новият старши треньор на Берое ще бъде Димитър Димитров, който ще проведе своята първа тренировка с отбора утре в 16 ч. В неговия екип ще бъдат още Петър Колев и Георги Чиликов. Представянето на новия треньорски щаб ще бъде утре (24 октомври) от 14:30 ч. в залата за пресконференции на стадион „Берое“.Херо е на 60 г., роден в Бургас. Като треньор е трикратен шампион на България, носител на Купата на страната, двукратен носител на Купата на професионалната лига. За последно той бе треньор на казахстанския „Иртиш“ (Павлодар).Петър Колев е на 44 г., роден в Хасково. Като футболист той има 98 мача за „Берое“ във всички турнири. Колев бе старши треньор на дублиращия отбор на „зелените“ през сезон 2009/10 г. Шампион на България с „Локомотив“ (Пловдив).Както е известно заралии биха шута на Александър Томаш и екипа му, след като под Аязмото тимът падна от Славия с 1:2, а феновете обсадиха изходите на стадиона, искайки главата на наставника. Шефовете пък удовлетвориха щенията им като приеха оставката на Томаш.", "date": "2019.10.23", "title": "Херо е новият треньор на Берое"}
{"url": "https://www.novinite.bg/articles/181673/Grafa-zavede-jena-si-i-decata-do-piramidite-v-Egipet-kachi-gi-i-na-kamili", "text": "Една от най-големите звезди на музиката у нас - Графа, намери време, за да си поадари ваканция на вълшебно местенце. Влади Ампов, жена му Мария и двете им деца отмарят в Египет, а феновете им са в час с почивката им, защото Графа пуска снимки от нея в Инстаграм. Двойката не е пропуснала да посети прочутите пирамиди и Долината на царете. Освен това, те са посетили курортния град Хургада и са се гмуркали там в Червено море. Фотоси има и от остров Махмея, който е в близост до курорта. Децата им, синът Крис и дъщерята Никол, пък са се возили на камили. \"Любов край делтата на Нил\", \"Октомврийско безвремие\", \"Слънчев ден в далечен град...\", пише в описанието към фотосите Графа.", "date": "2019.10.23", "title": "Графа заведе жена си и децата до пирамидите в Египет, качи ги и на камили"}
{"url": "https://www.novinite.bg/articles/181678/Jabar-otupa-Grisho-vav-Viena-sled-2-tajbreka", "text": "Родна ракета №1 Григор Димитров приключи участието си на турнира на твърди кортове в зала във Виена, който е от категория АТП 500. В среща от втория кръг хасковлията с 6:7 (5), 6:7 (1) пред Матео Беретини в двубой, който продължи близо два часа.През цялата среща пробиви нямаше и заслужено и двата сета бяха решени след тайбрек. За съжаление, и в двата случая победител излезе поставеният под №3 Беретини.Това беше втори двубой между двамата, а с успеха италианецът изравни резултата в баланса между тях – 1:1 победи. Предишният им мач беше на клея в Монте Карло по-рано през годината.На четвъртфиналите Беретини ще срещне победителя от срещата Хьон Чун – Андрей Рубльов.Димитров пък вече може да мисли за участието си на Мастърс 1000 турнира в Париж, който започва идната седмица. Именно във френската столица българинът ще приключи официално участието си в АТП тура за сезон 2019.", "date": "2019.10.23", "title": "Жабар отупа Гришо във Виена след 2 тайбрека"}
{"url": "https://www.novinite.bg/articles/181637/Bivsh-zatvornik-otpravi-lyuta-zakana-sreshtu-Kubrat-Pulev-za-boya-im-na-9-noemvri", "text": "На 9-ти ноември, на стадион „Чукчанси Парк“ – домът на бейзболния отбор на Гризлис, ще се проведе битката на Кубрат Пулев срещу Райдел Букър (26-2), пишат на официалната страница на Кобрата в една от социалните мрежи. Букър е бивш затворник и вече се закани на Кобрата, че е събрал много гняв, която ще излее върху българина.На терена на прочутото съоръжение, което е с капацитет 11 000 зрители, Пулев излиза за втория си мач за годината след победата над Богдан Дину през април в Коста Меса.Кубрат е официален претендент за световната титла в тежка категория на IBF.", "date": "2019.10.23", "title": "Бивш затворник отправи люта закана срещу Кубрат Пулев за боя им на 9 ноември"}
{"url": "https://www.novinite.bg/articles/181667/Marinov-s-komentar-za-telata-v-Eseks", "text": "Над 600 новорегистрирани граждани са установени в Кресна за периода от 2018 година до април 2019 година. Това каза пред журналисти днес на Граничния контролно-пропускателен пункт \"Станке Лисичково\" министърът на вътрешните работи Младен Маринов, който беше на работна среща с македонския си колега във връзка с антикорупционен проект.\"За около 170 от случаите собствениците на адресите, на които са направени нови регистрации, не знаят за това, тоест не е станало с тяхното съгласие\", допълни министърът. \"Общинската администрация адресно регистрира на база на декларация от собственика или договор за наем с лицето, което се настанява, но в тези случаи вероятно става въпрос за фалшифициране на документи\", коментира Маринов. По случая е образувано досъдебно производство в Районна прокуратура - Сандански. В момента се правят постъпления от прокуратурата и от МВР по отношение на областния управител за доказаните случаи на регистрация без основание да бъде извършена дерегистрация. Министърът на вътрешните работи посочи, че във всяка област и в почти всяко населено място има сигнали за купуване на гласове или за извършване на нарушения във връзка с предстоящите местни избори.Голяма част от тях са анонимни и при проверките се установява, че са недействителни. \"Има обаче и действителни сигнали\", допълни Младен Маринов, какъвто е случаят в Кресна. \"Официална информация по линия на Министерството на вътрешните работи и по другите официални канали не е постъпвала при нас до 14.00 часа\", коментира вътрешният министър случаят с намерените мъртви в камион 39 души в графство Есекс. \"Проведох разговор с полицейския представител на България, който е във Великобритания. Информацията, която той има е от публикации в местни медии. Той е направил връзка с местната полиция. Очакваме подробна информация по отношение на камиона, неговото движение, дали е с българска регистрация, от къде идва“, каза още Маринов.", "date": "2019.10.23", "title": "Маринов с коментар за телата в Есекс"}
{"url": "https://www.novinite.bg/articles/181651/Erdogan-dovolen-Kyurdite-nyama-da-imat-svoya-darjavica", "text": "Анкара е доволна от постигнатото вчера след 6 часа преговори между Ердоган и Путин в Сочи споразумение за Сирия.Съветникът на турския президент Фахреттин Алтун го определи като историческа дипломатическа победа, постигната благодарение на силната лидерска воля на Ердоган.\"Борбата срещу тероризма ще продължим в сътрудничество с приятелските и съюзнически страни. Проектът на сепаратистката терористична организация за създаване на държавица отиде в историята\", написа в Тwitter съветникът на турския президент.Според подписаното между Москва и Анкара споразумение кюрдските милиции от Силите за защита на народа ще напуснат до 150 часа територията на планираната зона за сигурност в Северна Сирия. След този срок руски и турски военни съвместно ще патрулират в дълбочина до 10 км на сирийска територия, предаде БТА.Срокът от 150 часа, договорен за изтеглянето на кюрдските милиции, изтича на 29 октомври. Датата е емблематична, понеже тогава се чества националният празник на страната. На тази дата се навършват 96 години от обявяването на Турция за светска република от Мустафа Кемал Ататюрк.Фактът се свързва с това, че именно на тази емблематична за Турция дата, каквато е 29 октомври, Турция ще стъпи в зоната за сигурност, заради която турската армия предприе операцията \"Извор на мира\" в Северна Сирия и се смята,че е изпълнила с чест тази задача.Какво точно се случи в Сочи?Ердоган пристигна по обяд в Сочи. Според източници от Анкара той и Путин известно време са разговаряли насаме. Медиите публикуваха снимка, на която Ердоган и Путин се вижда да разговарят пред разтворени топографски карти.Разговорите между двамата президенти са продължили 6 часа. Главният резултат е постигнатата договореност за изтеглянето на кюрдските милиции от 30-километровата зона за сигурност, както и започването на общи патрули от руски и турски военни в зоната за сигурност.Ето какво съдържа подписаното съвместно споразумение между Турция и Руската федерация, /в оригиналния вариант се нарича меморандум/ което публикуваха турски медии.1. Двете страни заявяват/потвърждават/ запазването на политическото единство и териториалната цялост на Сирия и опазването на националната сигурност на Турция.2. Подчертават своята решимост да се борят с всички форми и прояви на тероризма и за прекратяване на сепаратистките дейности на сирийска територия.3. В тази връзка ще се поддържа установеното статукво на територия 32 км в дълбочина, постигнато от операцията \"Извор на мира\", включващо Тал Абияд и Рас ал Айн.4. Двете страни потвърждават значението на Договора от Адана. Руската федерация при съществуващите условия ще улеснява изпълнението на Договора от Адана.5. На 23 октомври, от 12 часа на обед, руски военни полицаи и сирийски граничари ще навлязат от сирийска страна на територията, която остана извън операцията \"Извор на мира\" ,за да гарантират изтеглянето на кюрдските милиции и на тежките оръжия от 30-километровата територия край турско-сирийската граница. Тези действия ще приключат в рамките на 150 часа. В същото време съвместни руско-турски военни патрули ще започнат съвместни патрулни действия в границите на турската военна операция на запад и изток на 10 км дълбочина, която не включва град Камишли.6. Всички сили на кюрдските милиции, както и оръжията им ще бъдат изведени от Манбидж и Тел Рифат.7. Двете страни ще предприемат необходимите мерки за предотвратяване проникването на терористични елементи.8. Ще бъдат предприети съвместни дейности с цел осигуряване на сигурността на мигрантите и улесняване на доброволното им завръщане.9. Ще бъде създаден съвместен механизъм за наблюдение и проверка, който да наблюдава и координира прилагането и изпълнението на този меморандум.10. Страните ще продължат усилията си за намиране на трайно политическо решение на конфликта в Сирия в рамките на Механизма от Астана и за подпомагане на дейността на Конституционната комисия.", "date": "2019.10.23", "title": "Ердоган доволен: Кюрдите няма да имат своя \"държавица\""}
{"url": "https://www.novinite.bg/articles/181650/Policiyata-vav-Velikobritaniya-spipa-kamion-s-39-tela-tragnal-ot-Balgariya", "text": "Камион с 39 тела е открит в Грайс, графство Есекс, Източна Англия. Шофьорът, който е 25-годишен мъж от Северна Ирландия, е задържан от полицията.Властите смятат, че камионът е пристигнал от България и е влязъл в Обединеното кралство на 19 октомври през Холихед, в Северен Уелс.Полицията разследва трагедията.", "date": "2019.10.23", "title": "Полицията във Великобритания спипа камион с 39 тела, тръгнал от България"}
{"url": "https://www.novinite.bg/articles/181640/Tarsite-si-rabota-Britanskata-kompaniya-dava-4000-liri-za-testvane-na-pantofi", "text": "Британската компания предлага годишен хонорар от 4000 британски лири за тестване на пантофи, пише в. \"Метро\", цитиран от БТА.Офертата идва от марката \"Бедруматлетикс\".Изпитателят на пантофи трябва да е сигурен, че артикулите са удобни и държат топли краката.Тестовете ще се провеждат два дни в седмицата, като ще има и бонус безплатни чехли от компанията.Ще бъдат изпробвани най-различни модели - с подметки от мемори пяна, тип мокасини или класически пантофи с подплънка от изкуствена кожа.От компанията намекват, че предлаганата работа може да се стори като осъществена мечта за мързеливци - да не пипваш нищо по цял ден, да ти плащат, а ти в замяна само да обуваш пантофи.За предпочитани кандидати за поста компанията ще счита хора с хронично студени крака. Заявки на желаещите ще се приемат до 18 ноември.", "date": "2019.10.23", "title": "Търсите си работа? Британската компания дава 4000 лири за тестване на пантофи"}
{"url": "https://www.novinite.bg/articles/181676/Parvoto-vazdushno-taksi-vdiga-nad-100-km-ch-Shte-bade-gotovo-za-polet-prez-2025-godina", "text": "Лилиум, прототип на летящо такси, е достигнал скорост над 100 км/ч, заяви германският му разработчик, като уверява, че ще разшири производствения си капацитет преди планираното му пускане на пазара през 2025 година.Базираната в Мюнхен компания „Лилиум“ е производител на летящи устройства, захранвани от батерии, които могат да излитат вертикално, потенциално да спестят на бъдещите пътници натрупването на опашки по летищата или закъснения поради пътния трафик, пише БГНЕС. Задвижван от 36 електрически двигателя, Лилиум притежава дизайн с неподвижно крило, за който производителите му казват, че ще му осигури ефективност и предимство в обхвата пред повечето конкуренти тип дрон, като германския конкурент „Волкоптер“ и британския „Вертикал Аероспейс“.Тестовите полети идват шест месеца, след като петместният Лилиум за първи път извърши пробен „полет“ на летище в Мюнхен. Засега „Лилиум“ тества въздушното си такси с дистанционно управление, но по-късно ще въведе бордови пилоти, които ще бъдат сертифицирани за летателна годност.Създателите му казват, че тестовете са показали, че Лилиум ще може да извърши 300-километров междуградски „скок“ за един час, предлагайки достъпна и без емисии алтернатива за пътуване с търговска авиокомпания, път или железопътна линия.", "date": "2019.10.23", "title": "Първото въздушно такси вдига над 100 км/ч! Ще бъде готово за полет през 2025 година"}
{"url": "https://www.novinite.bg/articles/181639/ES-se-gotvi-da-otloji-Brexit-do-2020-g", "text": "Европейският съюз трябва да се подготви за ново отлагане на Brexit до 31 януари 2020 г. Това съобщи през нощта председателят на Европейския съвет Доналд Туск, след като британският парламент реши, че не може да ратифицира сделката за напускането на Обединеното кралство, договорена от премиера Борис Джонсън и ЕС, в оставащите 10 дни.При гласуване в Камарата на общините снощи графикът на премиера Джонсън за ратификация беше отхвърлен с 322 на 308 гласа, което означава, че сделката няма да бъде одобрена навреме, за да влезе в сила. По-рано депутатите гласуваха и Лондон да не напуска без сделка.Ситуацията принуди премиера да заяви, че ако процесът се забави, той ще изостави договореното с Брюксел и ще се опита да прокара идеята за предсрочни избори.В отговор председателят на Европейския съвет Туск обяви в Тwitter, че “след решението на Борис Джонсън да сложи пауза на процеса на ратификация на споразумението за оттегляне, за да се избегне излизане без сделка, ще предложа на 27-те лидери на ЕС да приемат британското искане за отлагане”.В събота срещу неделя Борис Джонсън изпрати писмо до Туск, с което поиска отсрочка до 31 януари. Писмото не беше подписано, а в придружаващ текст британският премиер обясни, че е против отлагане и че то ще е вредно, както за Обединеното кралство, така и за ЕС. Джонсън беше принуден да поиска отсрочка по силата на решение на парламента, че ако до 19 октомври няма ратифицирана сделка, ще трябва да търси ново отлагане, за да се избегне хаотично гласуване.За първи път Туск предлага на лидерите вместо да се събират извънредно в Брюксел, където бяха преди седмица, да вземат решението си по искането за отсрочка на подпис.Това ще е трето отлагане на датата за напускането на Обединеното кралство, което първоначално трябваше да стане на 29 март, а в момента е насрочено за 31 октомври.", "date": "2019.10.23", "title": "ЕС се готви да отложи Brexit до 2020 г."}
{"url": "https://www.novinite.bg/articles/181658/Vanshno-Ne-e-potvardeno-dali-kamionat-s-trupove-v-Eseks-e-s-balgarska-registraciya-VIDEO", "text": "Посолството ни в Лондон е в контакт с британските власти по изясняване на случая с намерените тела на 35 души в графство Есекс, съобщиха от Министерството на външните работи. Установена е връзка с британската полиция, представител на посолството ни е провел среща и в Министерството на външните работи в Лондон.Посланикът ни Марин Райков е разговарял по телефона с британската посланичка в София Ема Хопкинс като са се договорили да следят заедно случая. Към момента още не може да бъде потвърдено дали намереният камион е с българска регистрация. Няма данни и за националността на намерените в камиона човешки тела. От британската полиция са предупредили, че идентификацията им ще отнеме дълго време.", "date": "2019.10.23", "title": "Външно: Не е потвърдено дали камионът с трупове в Есекс е с българска регистрация (ВИДЕО)"}
{"url": "https://www.novinite.bg/articles/181638/Malkata-Djulka-se-podigra-brutalno-s-Richi-Lipovona-VIDEO", "text": "Дебютната песен на Джулиана Гани е истинска катастрофа в музикално отношение, а пеенето й може да бъде простено единствено с бременността и бушуващите хормони. Гани и годеникът й Илиян Найденов решиха да трупат слава върху гърба на фитнес инструктора Ричард Величков, който помръкна, след като го разкриха като дилър на съмнителната добавка \"Липовон\". \"Няма лято, няма зима, \"Липовон\"“ ще се взима.Оргинален \"Липовон\" може да убие слон\", пеят Джулката и Илиян. Всъщност пеене е силно казано, явно разчитат щекотливата тема да им донесе гледания в YouTube. В \"ОрГинален Липовон\" с участие се разписва и духовият оркестър „Виво Монтана“. Двойката скоро ще станат родители за първи път.", "date": "2019.10.23", "title": "Малката Джулка се подигра брутално с Ричи Липовона (ВИДЕО)"}
{"url": "https://www.novinite.bg/articles/181666/Sluka-za-ribolovcite-Na-Grebnata-v-Plovdiv-pusnaha-vadichari", "text": "Мераклиите риболовци могат да практикуват свободно любимото си хоби днес на Гребната база в Пловдив. Разрешението важи за северната страна на канала, като могат да се използват само въдици на плувка /перо/.През това време Изпълнителната агенция по рибарство и аквакултури си запазва правото да извършва проверки. При провеждане на мероприятието трябва да се спазват и разпоредбите на Наредбата за осигуряване на обществения ред. Призовават се участниците да пазят чисто, да спазват указанията на Общинска полиция и Общинска охрана.В съоръжението се осъществява постоянен експертен контрол по отношение на растителността и видовете риба. Именно с цел установяването на моментното биосъстояние се препоръчва и провеждането на контролния улов. В канала има шарани, толстолб и бял амур.", "date": "2019.10.23", "title": "Слука за риболовците: На Гребната в Пловдив пуснаха въдичари"}
{"url": "https://www.novinite.bg/articles/181643/Premierat-Otpadaneto-na-monitoringa-ne-e-podarak-kam-pravitelstvoto", "text": "Отпадането на мониторинга не е подарък към правителството. Това каза премиерът Бойко Борисов преди началото на днешното правителствено заседание, предаде ТОПНОВИНИ. Вчера Европейската комисия препоръча мониторингът за напредъка на България по Механизма за сътрудничество и проверка да отпадне. Надзорът за Румъния обаче остава, тъй като според ЕК страната е направила „отстъпление от постигнатия напредък“ по механизма. Борисов благодари на всички, които са работили усърдно за отпадане на мониторинга, включително и на Сергей Станишев. „Съжалявам, че някои наши политически опоненти реагират все едно нещо лошо се е случило – било подарък за правителството. Никой не говори за правителство, всеки казва България.Утре ще дойдат да управляват и ще имат една държава, която не е под мониторинг“, коментира премиерът. Борисов изрази съжаление, че не е паднал и надзорът над Румъния. „Отделянето ни от Румъния не е хубаво, защото трябва да вървим със съседите заедно, за да има просперитет за този регион“, каза още той. Според премиера отпадането на механизма е нещо добро, но това трябва да ни амбицира още повече да се борим за върховенството на закона, борбата с корупцията, свободата на словото и т.н. „Ние винаги сме били критични към себе си и знаем, че не сме идеални и трябва да положим още усилия“, заяви той. Борисов коментира и посещението на „Репортери без граници“ у нас преди една седмица, което съвпадна с Европейския съвет.„Казали са, че не са се видели с мен, но нямах тази физическа възможност. Внимателно слушах това, което са казали, и смятам, че единственото нещо, което може да направи държавата за тях и за свободата на словото, е да не оставяме частници да правят разпространение. Затова на днешното заседание предлагаме „Български пощи“ да извършват разпространение на печатни издания – така ще гарантираме, че всяко издание ще отиде там, където искат да го четат“, обясни той.", "date": "2019.10.23", "title": "Премиерът: Отпадането на мониторинга не е подарък към правителството"}
{"url": "https://www.novinite.bg/articles/181668/Razbiha-grupa-za-trafik-na-migranti-ot-Turciya", "text": "Специализираната прокуратура привлече към наказателна отговорност пет лица за участие в организирана престъпна група за трафик на мигранти от Турция през България към Сърбия и Западна Европа. Те са задържани на 17 октомври 2019 г. в Пловдив и София при съвместни действия по разследването на Специализираната прокуратура, ГДБОП и СДВР, със съдействието на Дирекция \"Жандармерия\".При извършените претърсвания в пет недвижими имота в София и един в Пловдив, както и в леки автомобили, ползвани за престъпна дейност, са намерени и иззети голям брой мобилни телефони и сим карти, с които групата е координирала действията си по превеждането на чуждите граждани през границата, подпомагането на пребиваването им и извеждането им от страната. На един от адресите намерена и иззета марихуана.С определение на Специализирания наказателен съд от 19 октомври 2019 г. на двама от участниците е наложена най-тежката мярка за неотклонение \"Задържане под стража\", на двама е определен \"Домашен арест\" и на един – \"Подписка\". За ръководителя на групата – българска гражданка, съдът определи \"Домашен арест\", за да има възможност да полага грижи за двете си малки деца. Определението на Специализирания наказателен съд по мерките за неотклонение не е окончателно и може да бъде протестирано и обжалвано.", "date": "2019.10.23", "title": "Разбиха група за трафик на мигранти от Турция"}
{"url": "https://www.novinite.bg/articles/181675/Sklonni-sme-da-poharchim-sredno-419-lv-na-Cherniya-petak", "text": "\r\nБългарите са склонни да похарчат средно по 419 лв. по време на намаленията на предстоящия Черен петък. Това сочат данните от проучване на платформата Black-Friday.Global. На 29 ноември се очакват значителни отстъпки в търговските центрове и в интернет, като в България те често започват още в четвъртък и продължават до края на календарната седмица или на месеца.\r\n\r\nВ българските магазини Черният петък, който започва като еднодневна акция за разпродажби в САЩ, навлиза през 2013 г. и през последните 5 години популярността му нараства динамично. Според резултатите от проучването 60% от анкетираните знаят за съществуването на Черен петък в нашата страна. Участие в разпродажбите ще вземат 43% от българите, като това е с 11% повече от миналата година.\r\nПо данни на Black-Friday.Global за 2018 г. в България е регистриран ръст на продажбите от 612% по време на Черния петък в сравнение с обикновените дни.\r\nАктивността на потребителите у нас е в своя пик между 8 ч и в 10 ч сутринта, като според проучването подобни данни са регистрирани и през 2018 година.34% от българите посочват, че вече са взели решение за покупка и знаят какво ще купят. Известно е също, че на един участник в разпродажбите се падат средно 3,7 закупени стоки.\r\nСтатистиката от последните години показва, че в България в първата петица влизат следните категории стоки: дрехи, обувки, електроника, козметика и парфюмерия, битова техника. Тенденцията и в световен мащаб сочи, че най-купуваните стоки на Черен петък действително са дрехите и обувките и като цяло продукцията на модната индустрия.\r\nБългарите възнамеряват да участват в разпродажбите както чрез онлайн магазините, така и в търговските центрове в града, 42% от купувачите ще търсят изгодни предложения само във физическите магазини, а 28% ще предпочетат пазаруването онлайн.\r\n", "date": "2019.10.23", "title": "Склонни сме да похарчим средно 419 лв. на Черния петък"}
{"url": "https://www.novinite.bg/articles/181661/Policiyata-v-Ekseks-Smartonosniyat-kamion-e-pristignal-ot-Balgariya-ima-zadarjan-SNIMKA", "text": "25-годишният мъж, задържан във връзка с откриването на 39-те тела в Англия, остава в ареста, предаде Би Би Си. От полицията в югоизточното графство Есекс са заявили, че шофьор на камиона е бил от Северна Ирландия. \"Броят на жертвите е 39 души и идентификацията на тяхната самоличност е наш приоритет. Ние започнахме тясно сътрудничество с други британски служби\", е заявила заместник-комисар Пипа Милс. Тя също е определила случилото се като се като трагедия. Милс е посочила, че тежкотоварният автомобил е дошъл от България, защото е имал стикер за гражданска отговорност, какъвто се издава в страната ни. ", "date": "2019.10.23", "title": "Полицията в Ексекс: Смъртоносният камион е пристигнал от България, има задържан (СНИМКА)"}
{"url": "https://www.novinite.bg/articles/181671/Topal-obyad-v-Gabrovo-prodaljava-do-30-april-2020-g", "text": "Предоставянето на безплатен топъл обяд чрез услугата „Обществена трапезария“ ще продължи до края на месец април 2020 г. С допълнително споразумение между Община Габрово и Управляващия орган на Оперативната програма за храни и/или основно материално подпомагане са осигурени още 64 603,55 лв. Средствата са по линия на Фонда за европейско подпомагане на най-нуждаещите се лица. Така общият размер на безвъзмездната финансова помощ по  е 647 504,26 лв. Услугата стартира на 1 август 2016 г. и трябваше да приключи в края на годината.От началото на дейностите до средата на този месец за участие са подадени 598 заявления. След проверките от Дирекция „Социално подпомагане“ са одобрени 404 потребители, които са получавали топъл обяд за различни периоди. Към момента в списъка на резервите са 8 лица. След запълване на капацитета от 200 места чакащите ще бъдат включвани при освободена бройка. Заявления се приемат през целия период на проекта.Обядът се раздава в ресторант „Сите Българи“ – служебен вход (зад сградата на Общината). Храната се приготвя ежедневно от „Соня Трейдинг“ ЕООД – Габрово и включва супа, основно ястие, десерт и хляб. Стойността на храноден за едно лице е 2,50 лв. Досега от услугата са се възползвали потребители от Габрово и селата Трънито, Мечковица, Зелено дърво и Поповци. За трудноподвижните хора е осигурена доставка до дома.Допустими са лица и семейства на месечно подпомагане по реда и условията на чл. 9 от Правилника за прилагане на Закона за социално подпомагане, лица с липса на доходи и близки, които да се грижат за тях, лица и семейства с минимални пенсии – за осигурителен стаж и възраст, за инвалидност, с наследствени пенсии и с пенсии, несвързани с трудова дейност, скитащи и бездомни хора.Желаещите да ползват трапезарията могат да подадат заявление по образец в Община Габрово – дирекция „Образование и социални дейности“ (партерен етаж, стая № 1) или да го изтеглят . За повече информация тел. 066 818 390. ", "date": "2019.10.23", "title": "„Топъл обяд“ в Габрово продължава до 30 април 2020 г."}
{"url": "https://www.novinite.bg/articles/181672/Avtopohod-i-mitingi-v-Sofiya-dnes-i-utre-pod-nadslov-Deca-i-Narodnost-NE-Davame", "text": "Предстоят митинги и демонстрации, както и вероятно допълнително затрудняване трафика в столицата. В 17 часа ще започне протестно автошествие \"Деца и Народност НЕ Даваме!\" със сборен пункт пред НИМ Бояна и движение по маршрут: ул. „Околовръстен път“, булевардите „България“, „Евлоги и Христо Георгиеви“, „Цар Освободител“, „Васил Левски“, „Цариградско шосе“. Това съобщиха от СДВР.От 18 часа пък ще започне протест с начален пункт ул. „Екзарх Йосиф“ под наслов \"Светлината пробива мрака!\". Маршът е в навечерието на заседанието на Висшия съдебен съвет, който предстои да  изслуша и гласува за нов главен прокурор с единствен кандидат сегашния заместник на Цацаров - Иван Гешев.Паралелно с това същото време протестно шествие ще започне и на бул. „Витоша“ с маршрут по булевардите „Княгиня Мария Луиза“, „Княз Ал. Батенберг“ до плочника пред сградата на Народно събрание 2 и ще продължат по бул. „Цар Освободител“ до площад „Народно събрание“.С начален час 19 на площад „Княз Александър Батенберг“ е заявено провеждането на информационно събитие, с продължителност до 21 часа.Утре, 24 октомври, от 9 часа също са заявени протестни действия на ул. „Екзарх Йосиф“, където паркирането и движението на  моторни превозни средства и трамвайни мотриси ще бъде временно ограничено. Временни ограничения ще бъдат въведени и за пешеходци в района на провежданите протестни действия.Във връзка с провеждането на всички мероприятия е възможно да възникне временно затруднение в движението в централната градска част и да се наложи поетапно да бъде ограничавано и възстановявано. Призивът към гражданите и гостите на столицата е да спазват указанията и разпорежданията на полицейските служители, да им съдействат при необходимост, за да се запази спокойна обстановката в града и не бъдат допуснати нарушения на обществения ред.", "date": "2019.10.23", "title": "Автопоход и митинги в София днес и утре, под надслов: \"Деца и Народност НЕ Даваме!\""}
{"url": "https://www.novinite.bg/articles/181662/Boris-Djonsan--Potresen-sam-ot-tragichniya-incident-v-Eseks", "text": "Британският премиер Борис Джонсън заяви, че е потресен от новината за 39 тела, намерени в камион в Тарок, Есекс източно от Лондон, предаде Ройтерс. \"Потресен съм от трагичния инцидент в Есекс. Получавам редовни доклади от вътрешното министерство и ще работим в тясна връзка с полицията на Есекс, за да се установи какво се е случило. Мислено съм с всички, които са загубили живота си и с техните близки\", заяви Джонсън.Британският вътрешен министър Прити Пател заяви, че е шокирана и покрусена. \"Полицията на Есекс е арестувала едно лице и трябва да й дадем възможността да проведе разследването си\", написа тя в Туитър.Сиймъс Леени, мениджър в северноирландската Асоциация за товарен транспорт, заяви, че камионът е идвал от България, като влизането във Великобритания през Холихеад е \"необичаен маршрут\". \"Хората казват, че сигурността и проверките са увеличени на места като Дувър и Кале, така че може да се разглежда като по-лесен начин да влезете, като отидете от Шербур или Роскоф (б.р. - градове във Франция), до Росларе, а след това нагоре по пътя за Дъблин\", обясни експертът и отбеляза, че \"... дълъг път е и това ще добави допълнителен ден към пътуването.\"Есекс се намира в Югоизточната част на островам, а Холихеад е в Северозападната част на Англия. Камионът трябва да е влязъл по море от Дъблин, който се намира на остров Ирландия. Както съобщихме, полицията смята, че камионът е дошъл от България и е влязъл във Великобритания на 19 октомври през източното английско пристанище Холихеад. Шофьорът (25 г.), който е от Северна Ирландия, е арестуван. На снимките публикувани от британските медии се вижда, че камионът е марка Scania, червен на цвят, но не се вижда името на транспортната фирма или регистрационния му номер. В по-ранни съобщения на местни медии се казва, че полицията е извикана от линейка към 1:40 сутринта. Лекарският екип е дошла по сигнал на хора, чули викове от контейнера. Няма нито един оцелял от предполагаемите мигранти.Посолството ни в Лондон е в контакт с британските власти по изясняване на случая. \"Установена е връзка с британската полиция, представител на посолството ни е провел среща и в Министерството на външните работи в Лондон. Посланикът ни Марин Райков е разговарял по телефона с британската посланичка в София Ема Хопкинс като са се договорили да следят заедно случая.Към момента още не може да бъде потвърдено дали намереният камион е с българска регистрация. Няма данни и за националността на намерените в камиона човешки тела. От британската полиция са предупредили, че идентификацията им ще отнеме дълго време\", обяви на страницата си във Фейсбук Иван Димов, съветник на министър Екатерина Захариева.", "date": "2019.10.23", "title": "Борис Джонсън : Потресен съм от трагичния инцидент в Есекс"}
