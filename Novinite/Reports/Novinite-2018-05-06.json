{"url": "http://www.novinite.bg/articles/159456/Promeni-v-dvijenieto-zaradi-parada-dnes", "text": "Във връзка с тържественото честване на Деня на храбростта и празника на българската армия – 6-ти май, се въвежда следната организация на движението, съобщи Столична община. От 7 до 12.30 часа се забраняват престоят и паркирането на ул. „Оборище” между ул. „Г.С. Раковски” и бул. „Васил Левски”, закриват се базарите за художествени изделия. Без коли и на: на ул. „11-ти август” между бул. „Кн. Ал. Дондуков” и пл. „Св. Ал. Невски”; на ул. „15-ти ноември” между бул. „Цар Освободител” и пл. „Св. Ал. Невски”; на ул. „Московска” между бул. „Васил Левски” и бариерата на британското посолство; на ул. „Леге” между ул. „Съборна” и пл. „Атанас Буров”; на ул. „Кн. Александър І” между ул. „Съборна” и пл. „Кн. Александър І”; на пл. „Николай Гяуров”; на всички паркинги на пл. „Княз Александър І”; на паркинга на пл. „Атанас Буров”; на паркинга на ул. „Княз Александър І” между бул. „Цар Освободител” и ул. „Московска”.От 08.00 часа до приключване на събитието на ул. „Милин камък” между бул. „Джеймс Баучер” и бул. „Свети Наум”.Забранява се влизането в двете посоки на пътни превозни средства от 07.30 часа до завършване на мероприятията на: ул. „Оборище” между ул. „Г.С.Раковски” и бул. „Васил Левски”; ул. „11-ти август” между бул. „Кн. Ал Дондуков” и пл. „Св. Александър Невски”; ул. „15-ти ноември” между бул. „Цар Освободител” и пл. „Св. Александър Невски”; ул. „Московска” между бул. „Васил Левски” и ул. „Кн. Александър І”; бул. „Цар Освободител” между бул. „Г.С.Раковски” и пл. „Независимост”;  ул. „Аксаков” между ул. „Г.С.Раковски” и ул. „Дякон Игнатий”;  ул. „Г. Бенковски” между ул. „Аксаков” и бул. „Цар Освободител”; ул. „ Леге” между ул. „Съборна”и бул. „Цар Освободител”; ул. „Кн. Александър І” между ул. „Съборна” и бул. „Цар Освободител”.", "date": "2018.05.06", "title": "Промени в движението заради парада днес"}
{"url": "http://www.novinite.bg/articles/159471/Repeticiya-za-voenniya-parad-v-Moskva", "text": "Репетиция за военния парад в Москва. В Деня на победата - 9 май, страната ще отбележи 73-годишнината от капитулацията на нацистка Германия през 1945 г. Парадът в Москва по традиция е на Червения площад.", "date": "2018.05.06", "title": "Репетиция за военния парад в Москва"}
{"url": "http://www.novinite.bg/articles/159464/Sled-vstapvaneto-v-dlajnost-na-Putin-ikonomicheskite-igrachi-se-nadyavat-na-reformi", "text": "\r\nИнфраструктура, образование, инвестиции - икономическите среди се надяват на спешни реформи, които да бъдат извършени от новото правителство на президента Владимир Путин, който вече заяви амбициозни цели за икономически растеж през четвъртия си президентски мандат, без да обявява конкретни мерки, отбелязва Франс прес.\r\nОтношенията на Русия със Запада са изключително обтегнати и американските санкции пречат на руската икономика повече от когато и да е. Новото правителство трябва да даде нов импулс на растежа, за да изпълни целите, набелязани в речта на Путин пред парламента в началото на март. Тогава Путин си постави като цел да раздели на две за 6 години ръста на \"неприемливата\" бедност, инвестирайки по-специално в инфраструктурата, жилищата и здравеопазването. Той обеща и растеж от 4 процента при прогнози, говорещи за 1-2 процента растеж на икономиката въпреки нейното стабилизиране след рецесията от 2015-2016 г. Но Путин не каза какви средства ще приложи, за да постигне тези цели и да разреши проблемите, преди всичко от структурен характер, които забавят растежа.\r\nИкономическите среди се надяват, че конкретни реформи и планове за развитие с реални етапи в тях ще бъдат обявени след утрешното встъпване в четвърти мандат на Путин. \r\nПрез последните четири години правителството на Путин насочи предимно политиката си върху бюджетната и валутната строга дисциплина, за да избегне неконтролируеми повишения на дефицита или на дълга в Русия, която все още е травмирана от финансовата криза от 1998 г.Сега както изглежда има нужните условия за начало на реформи. Икономическите играчи искат мерки, целящи разрешаването на проблема със слабостта на трудовия пазар и неблагоприятната демографска динамика. Те искат и реформи в областта на образованието и здравеопазването. Подкрепа за инвеститорите също ще е добре дошла, както и финансиране за руските региони. Благодарение на овладяване на инфлацията тези цели биха могли да са по-постижими в сравнение с миналото.\r\nСлед като встъпи в длъжност, Путин бързо ще назначи правителство, в което бившият финансов министър Алексей Кудрин, който е уважаван от бизнес средите и в който понякога Путин се вслушва, може да има роля, най-малкото на съветник, смятат наблюдатели. Кудрин, който е на 57 години, каза вече, че е готов да помогне, при условие че не става дума за половинчати мерки. Той бе близък до Путин през последната му предизборна кампания и не се страхува от мерки, които не се харесват. Кудрин говори за намаляване с 30 процента за 6 години на броя на руските чиновници и за увеличаване на възрастта за излизане в пенсия на 63 години. Сега тя е 55 години за жените и 60 години за мъжете и е най-ниската в света. Наследена е от годините на СССР. Но предвид демографския спад пенсионната система е нарастваща тежест за федералния бюджет въпреки ниските пенсии.\r\nКудрин призовава и за откриването на технологични класове още в детството, за да се създадат по този начин два милиона допълнителни кадри, които да дигитализират икономиката. За целта трябва да се промени системата на средното и висшето образование, казват анализаторите и допълват, че Русия няма толкова нужда от адвокати, колкото от експерти в технологиите.\r\n  ", "date": "2018.05.06", "title": "След встъпването в длъжност на Путин икономическите играчи се надяват на реформи"}
{"url": "http://www.novinite.bg/articles/159473/ES-osadi-Rusiya-za-masovite-aresti-na-mitingite-sreshtu-Putin", "text": "Европейският съюз осъди Русия за масовите арести на митингите в събота. Според организаторите на демонстрациите срещу Владимир Путин, над 1600 души са били задържани. На много места полицията разпръсна протестите със сила. Първият дипломат на Eвросъюза Федерика Могерини написа, че арестът на хиляди демонстранти и насилието заплашват основни свободи като правото на събиране и изразяване.Дори някъде митингите да са се провели без позволение на местните власти, това не е извинение за проявената бруталност и арестите\", пише Могерини.Протести имаше в повече от 20 града в Русия. Те бяха срещу едноличната власт на Путин, който официално ще започне четвъртия си президентски мандат в понеделник. ", "date": "2018.05.06", "title": "ЕС осъди Русия за масовите арести на митингите срещу Путин"}
{"url": "http://www.novinite.bg/articles/159474/Ispaniya-spasi-476-migranti-v-Sredizemno-more", "text": "\r\nИспанските служби за спасителни операции по море спасиха през последните 48 часа 476 мигранти в Средиземно море, предаде АП.\r\nМигрантите са се придвижвали с 15 малки плавателни съда, потеглили от африканските брегове. Изглежда благоприятните метеорологични условия в Гибралтарския проток са довели до засиления миграционен поток. Всяка година хиляди мигранти опитват да достигнат Испания и други европейски страни в предоставени от трафиканти лодки и корабчета. Хиляди мигранти се давят ежегодно, защото тези съдове са негодни за плаване в открити води.\r\n  ", "date": "2018.05.06", "title": "Испания спаси 476 мигранти в Средиземно море"}
{"url": "http://www.novinite.bg/articles/159475/Golyamo-navodnenie-udari-Ankara-naj-malko-shest-dushi-sa-raneni", "text": "Най-малко шестима души бяха ранени днес при катастрофално наводнение в Анкара, предаде Анадолската агенция, цитирана от БТА.Наводнени са няколко квартала на турската столица, особено критично е положението в община Мамак, където водата влачеше паркирани автомобили и дори по-малки камиони.\"Такава катастрофа е невиждана досега тук. Ранени са шестима души, но никой от тях не е в критично състояние\", каза кметът на Анкара Мустафа Туна.Тепърва ще се изяснява какви са щетите от бедствието. ", "date": "2018.05.06", "title": "Голямо наводнение удари Анкара, най-малко шест души са ранени"}
{"url": "http://www.novinite.bg/articles/159476/Zemetreseniyata-i-izrigvaneto-na-lava-na-Havaj-moje-da-prodaljat-s-meseci", "text": "Изригвания на лава от вулкана Килауеа на остров Хавай принудиха близо 2000 жители да се евакуират и унищожи жилища, предаде Ройтерс. Учените предсказват още изригвания и земетресения, които може да продължат с месеци. Американският геофизичен институт отбеляза вчера, че на 19 км от вулкана са се отворили няколко нови процепа, от някои от които излиза лава, а Хавайският център за наблюдение на вулканите съобщи, че изригванията се засилват. Говорителка заяви пред Ройтерс, че те могат да продължат със седмици и дори с месеци. През 1955 г. подобна вулканична дейност в района е продължила 88 дни.Тогава обаче до вулкана са живеели много по-малко хора.", "date": "2018.05.06", "title": "Земетресенията и изригването на лава на Хавай може да продължат с месеци"}
{"url": "http://www.novinite.bg/articles/159472/Ostaviha-v-aresta-maja-prebil-feldsher", "text": "Прокуратурата остави в ареста за 72 часа мъжа, който преби фелдшер от Спешна помощ в Кърджали.36-годишният нападател е привлечен като обвиняем за причиняване на лека телесна повреда на длъжностно лице, съобщиха за NOVA от прокуратурата. Той преби медика, който пристигнал по сигнал за болната му майка.Фелдшерът е в болница с мозъчно сътресение и 7 шева на главата.Нападателят ще бъде съден по бързо производство и го заплашва лишаване от свобода от 1 до 5 години.", "date": "2018.05.06", "title": "Оставиха в ареста мъжа, пребил фелдшер"}
{"url": "http://www.novinite.bg/articles/159479/Prezidentat-nyama-da-priema-ministri-za-otchet", "text": "Президентът Румен Радев няма да се среща с министри от кабинета, за да се отчитат за дейността си. Това каза в интервю за Дарик главният секретар на държавния глава Димитър Стоянов. По думите му на „Дондуков 2“ вече са получили две писма от министри от кабинета „Борисов“. Писмата са в отговор на заръката на министър-председателя към министрите да докладват за работата си на президента заради неговия призив държавата да излезе на светло. „Президентът е обединител на нацията и не е президент на една партия. Това го е доказал с действията си. А по отношение на престрелките - явно, че управляващите не мога да приемат критика. Това, което казва президентът, е свързано с действителността, а отговорите, които получаваме, често се разминават с тази действителност. Така че престрелката повече е от отсрещната сграда, отколкото президентството“, така главният секретар на президента Румен Радев, Димитър Стоянов коментира войната между институциите. „Имаме писма от двама министри за среща. Но в крайна сметка контрола над министрите трябва да бъде упражняван от Министерски съвет и от Народното събрание. Президентът няма такива функции“, посочи Стоянов и уточни, че определено такива срещи между президента и министрите няма да има. „Ако трябва да се дава отчет къде и какво е постигнато, какви резултати или има някакъв проблем, този отчет трябва да бъде даден на парламентарния контрол“, допълни той.„Определено властта би следвало да участва в строителната площадка, би трябвало да дава съответните насоки, а дали има задкулисие в управлението на строителната площадка, трябва да го каже съдебната система. Така че има и светла, има и тъмна част. Тъмната част трябва да излезе наяве. В тъмната част обикновено стоят такива подозрения, като корупционни схеми. Тоест усвояване на финансови средства не по легитимен начин. Печелени на обществени поръчки от едни и същи фирми, което не позволява да има реална конкурентност между отделните фирми“, каза още Димитър Стоянов. По думите му негативните процеси в армията продължават, но наличието на един такъв като днешния парад, има и една такава цел - да привлече повече млади хора в армията. „През изминалата година близо още 1000 напуснаха армията, без да има попълнения. Кризата, която е за окомплектоване с личен състав, се задълбочава. Една от причините да се провежда парадът е да се покаже на младите хора, че службата в армията има и известна доза романтика“, допълни Стоянов.", "date": "2018.05.06", "title": "Президентът няма да приема министри за отчет"}
{"url": "http://www.novinite.bg/articles/159480/Evrotunelat-Mejdu-Parij-i-London-za-dva-chasa", "text": "185 години са необходими за завършване на идеята Англия и Франция да се срещнат чрез подводен тунел, минаващ под Ламанша (проток, отделящ Великобритания от континенталната част на Европа). Конструкцията е наричана „Седмото чудо на модерния свят”. През 2013 г. печели световната награда за инженерно постижение като „Най-голям граждански инженерен проект за последните 100 години”. Тя се дава от Международната федерация на инженерите-консултанти (FIDIC).В този списък са водноелектрическа централа и язовир на границата между Бразилия и Парагвай, Панамският канал, Кулата на Торонто в Канада, Емпайър Стейт Билдинг в Ню Йорк, мостът \"Голдън Гейт Бридж\" в Сан Франциско, планът \"Делта\" в Холандия, представляващ огромен комплекс от шлюзове, които предпазват от наводнения южната част на страната.Първата идея за връзка между двете държави е на френския инженер Алберт Матю. През 1802 г. той предствя идеята за изграждането на подводен тунел под най-тясната част на пролива. Проектът му включвал конструирането на тунел, осветен от газени лампи, през който пътуващите са превозвани от конски каруци. В средата на канала Матю планира изкуствен остров - важна спирка за почивка. В последвалите десетилетия обаче не се случва нищо за реализацията на идеята, макар тя да е официално предствена на Световното изложение в Париж от 1867 г. До 1945 г. проектите за построяването на такъв тунел остават само идейни, но след Световните войни става все по-осезаема нуждата от „топла връзка” между съюзниците. Създаването на Европейската общност през 1957 г. изважда мечтата за подводен път отново на дневен ред. Създадена е международна проектантска група, която изготвя четири варианта на сухоземен път под Ламанша: въжен мост, комбинация между мост и железопътен тунел под пролива, тунел с тръби за железопътен и шосеен транспорт и последният проект, който на практика е одобрен - железопътен тунел. През 1973 г. френският президент Жорж Помпиду и министър-председателят на Великобритания Едвард Хед подписват договор за изграждането на „Евротунел” - подводен жп път с дължина около 50 км, който свързва френския град Кале с британския град Фолкстоун под протока Ла Манш.Финалният проект е представен през 1986 г. и още на следващата година строителството на подводния път започва едновременно от двете страни. През 1990 г. двата екипа се срещат в аварийния тунел. Четири години по-късно - през 1994 г., британската кралица Елизабет II и френският президент Франсоа Митеран откриват официално инженерното изобретение.\r\n\r\n\r\n\r\n\r\n", "date": "2018.05.06", "title": "Евротунелът: Между Париж и Лондон за два часа"}
{"url": "http://www.novinite.bg/articles/159481/OON-prizova-Ispaniya-da-ne-osajda-katalunskite-separatisti-po-obvineniyata-v-bunt", "text": "Aко Испания осъди каталунските сепаратисти по обвиненията в бунт, това може да се счита за погазване на свободата на словото. Такова опасение изрази днес високопоставен представител на ООН, цитиран от ДПА. Обвиненията в бунт заради проведения през октомври референдум за независимост на Каталуния, който Мадрид обяви за противоконституционен, може да доведат до присъди от по 30 години затвор.\r\n\"Съдебните производства по обвинения в \"бунт\", които могат да доведат до излежаване на дълги присъди в затвора, пораждат сериозна опасност\" за свободата на словото, дори ако казаното е спорно и смущаващо. Това гласи изявление на специалния докладчик на ООН по въпросите на свободата на мнение и изразяване Дейвид Кей.\r\n\"Свободата на изразяването е крайъгълен камък във всяко свободно и демократично общество и ще остане такъв дълго след като сегашните политически полемики утихнат\", добави той.Кей изрази опасение, че обвиненията в бунт за действия, които не включват насилие или подтикване към насилие, може да нарушат правата на обществото да изразява несъгласие и да протестира срещу държавните политики. ", "date": "2018.05.06", "title": "ООН призова Испания да не осъжда каталунските сепаратисти по обвиненията в бунт"}
{"url": "http://www.novinite.bg/articles/159482/Naj-malko-30-ubiti-i-raneni-pri-atentat-v-Afganistan", "text": "Афганистански представител съобщи, че при самоубийствен бомбен атентат в джамия в източната афганистанска провинция Хост са ранени и убити най-малко 30 души, предаде Асошиейтед прес, цитирана от БТА.Талиб Мангал, говорител на областния управител, потвърди нападението и даде приблизителния брой жертви и ранени. Според други данни, цитирани от Ройтерс, убитите са най-малко десетима, а ранените - 29. Говорителят на местната полиция Басир Бина каза, че хората са се били събрали след следобедните молитви в джамията, която е използвана като център за регистриране на гласоподаватели за парламентарните избори през октомври, допълва Ройтерс. Той уточни, че нападението е било в град Хост.Все още никой не е поел отговорност за нападението, но както талибаните, така и местното подразделение на ИДИЛ отхвърлят демократичните избори. Не е известно ИДИЛ да присъства в Хост, но през последните години разширява дейността си. Миналия месец атентатор самоубиец от ИДИЛ нападна регистрационен център в Кабул, като уби 60 души и рани най-малко 130.При друг инцидент автомобил с търговци, тръгнали на пазар, попадна на крайпътна бомба в северната афганистанска провинция Фаряб. Седем души загинаха. В източната провинция Пактия кола бомба уби двама души и рани трима. Говорител на управителя на провинцията каза, че нападението от снощи е било насочено срещу местния ръководител Хазарт Мохамад Родвал, който е сред ранените. Талибаните поеха отговорност за това нападение.", "date": "2018.05.06", "title": "Най-малко 30 убити и ранени при атентат в Афганистан"}
{"url": "http://www.novinite.bg/articles/159457/Otbelyazvame-6-maj-s-tankove-iztrebiteli-i-makedonski-voenni", "text": "Тежка сухопътна техника, изтребители и представителен блок от македонската армия ще бележат парада по повод 6 май днес. За първи път чуждестранна военна част ще вземе участие в парада. Това беше договорено след среща на президента Румен Радев с македонския му колега Георге Иванов. Първоначално беше уговорено и македонският президент да присъства на парада, но до момента участието му не е потвърдено. За сметка на това, веднага след парада в София, Радев ще отлети за Ново село, за да присъства на възпоменателна церемония на българския военен мемориал в македонския град.През юли 2018 г. се навършват 140 години от създаването на Българската армия. По тази причина парадът тази година ще бъде по-зрелищен от обикновено.Близо 1600 военни ще маршируват по жълтите павета.Три вида зенитно-ракетни комплекси ще бъдат показани на парада тази година. Гвоздеят в програмата на парада ще бъде зенитно-ракетният комплекс С-300 (SA-10), който е и най-съвременният зенитно-ракетен комплекс от състава на Военновъздушните сили на въоръжение в българската армия.Общо 25 вида техника от сухопътните войски и военновъздушните сили ще бъдат показани тази година. Парадът традиционно ще бъде открит с един вертолет „Ми–17”, носещ националния флаг.  ", "date": "2018.05.06", "title": "Отбелязваме 6 май с танкове, изтребители и македонски военни"}
{"url": "http://www.novinite.bg/articles/159455/Vremeto-dnes-Slance-i-vazmojnost-za-gradushki", "text": "Днес ще преобладава слънчево време. Около и след обяд над Западна и Централна България ще се развива купеста и купесто-дъждовна облачност. На много места ще има краткотрайни, в отделни планински райони интензивни валежи с гръмотевици и временно усилване на вятъра. Възможни са градушки. Ще духа слаб до умерен североизточен вятър. Температурите ще започнат да се понижават и максималните ще са между 24° и 29°, за София – около 24°. Това е прогнозата на Националния институт по метеорология и хидрология (НИМХ) към Българската академия на науките (БАН). Атмосферното налягане е и ще остане малко по-ниско от средното за май. По Черноморието ще преобладава слънчево време, след обяд с временни увеличения на облачността. На отделни места ще превали и прегърми. Ще духа до умерен североизточен вятър. Максимални температури на въздуха: 21°-24°. Температурата на морската вода е 16°-18°. Вълнението на морето ще е около 2 бала.В планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевични бури. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.", "date": "2018.05.06", "title": "Времето днес: Слънце и възможност за градушки"}
{"url": "http://www.novinite.bg/articles/159477/Edin-chovek-e-zaginal-trima-sa-izcheznali-sled-trus-vav-vagledobivna-mina-v-Polsha", "text": "След трус с магнитуд 3,4 по Рихтер, станал на дълбочина 900 метра в Южна Полша, беше загубена връзката с работници в каменовъглена мина под земята. Различните информации сочат различен брой хора, които са работели в този район и в този момент под земята. Спасителните екипи, дошли на място, потвърдиха днес смъртта на един миньор и казаха, че виждат още един от блокираните миньори, но не знаят дали е жив, или мъртъв, предадоха Ройтерс и Асошиейтед прес. Директорът на компанията оператор на мината \"Бориня-Зофювка-Ястшембе\" Даниел Озон каза, че спасителите ще трябва да работят няколко часа, за да стигнат до блокирания. Впоследствие вчера бяха спасени двама миньори, а след констатираната смърт на един миньор и след видения друг миньор, остават в неизвестност още трима миньори. Над 200 спасители и спомагателен персонал участва в издирването на миньорите. Изчезналите миньори са част от 11-членен екип, който пробивал нов тунел в мината в близост до границата с Чехия. Добивът на каменни въглища все още е важен дял в промишлеността на Полша и основен източник на енергия и средство за отопление. Но страната прави опити да премине на възобновяеми и по-чисти източници на енергия. По данни на службата за национална статистика миналата година в Полша са добити около 68,8 милиона тона въглища, с 4,8 млн. тона по-малко от 2016 г., отбелязват агенциите. ", "date": "2018.05.06", "title": "Един човек е загинал, трима са изчезнали след трус във въгледобивна мина в Полша"}
{"url": "http://www.novinite.bg/articles/159460/ES-osadi-policejskoto-nasilie-na-protestite-v-Rusiya", "text": "Европейският съюз осъди \"полицейската жестокост и масовите арести\" по време на днешните демонстрации в Русия и призова за освобождаване на мирните демонстранти, предаде ДПА, цитирани от БТА.По последни данни на организация, която следи случаи на политически репресии - 1599 души са били задържани на демонстрации в 26 руски града. В Москва са арестувани 702 души, а в Санкт Петербург - 232, предаде Асошиейтед прес.\"Задържането на над хиляда демонстранти и насилието, използвано срещу тях от руските власти днес, заплашват основополагащите свободи на изразяване, сдружаване и събиране в Руската федерация\", гласи комюнике от службата на европейската външнополитическа ръководителка Федерика Могерини.\"Дори някои демонстрации да не са били разрешени на местата, където се проведоха, това не може да оправдае полицейската жестокост и масовите арести\", се казва още в публикувания от говорителката Мая Коциянчич текст.Хиляди руснаци в около 90 града последваха призива на опозиционния лидер Алексей Навални за протести срещу неотдавнашното преизбиране на руския президент Владимир Путин.", "date": "2018.05.06", "title": "ЕС осъди полицейското насилие на протестите в Русия"}
{"url": "http://www.novinite.bg/articles/159462/Tarjestven-vodosvet-na-bojnite-znamena-na-Balgarskata-armiya", "text": "Тържествен водосвет на бойните знамена и знамената-светини на Българската армия беше отслужен днес по повод на Деня на храбростта и празник на армията - 6 май. Ритуала, посветен на християнския празник Гергьовден, който се чества като празник на Българската армия, отслужи Мелнишкият епископ Герасим в съслужение с духовници.Армейските знамена бяха поръсени със светена вода. Президентът и върховен главнокомандващ на въоръжените сили Румен Радев прие строя на почетния караул. Държавният глава поднесе венец на Паметника на Незнайния воин. Беше изпълнен националният химн от гвардейския духов оркестър.Ритуалът завърши с тържествен марш на гвардейците, а след него ще се състои традиционният военен парад за празника на площад \"Княз Александър Първи\". Сред присъствалите на водосвета бяха председателят на Народното събрание Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, политици, депутати, висши военни, дипломати, ветерани, граждани.", "date": "2018.05.06", "title": "Тържествен водосвет на бойните знамена на Българската армия"}
{"url": "http://www.novinite.bg/articles/159465/Za-prav-pat-makedonska-rota-uchastva-v-parada-za-6-maj", "text": "За първи път чуждестранна военна част взема участие в парада на 6-и май. 76 войници от базата в Кичево, Македония, участваха в честванията по случай празника на Българската армия.Подготовката им започна седмици по-рано, а екип на NOVA засне кадри от нея.В казармата в Кичево командващият е подполковник Боро Латкоски, изкачил се в йерархията от най-ниското стъпало и част от 4-и пехотен батальон от създаването му. \"От малък желая да стана войник и на 18 години тази мечта стана реалност. Основното е волята и да милееш за родината\", споделя той. Историята на полка в Кичево започва от 40-те години на миналия век. През годините сменя локацията си от Кичево в Охрид и обратно. Македонските въоръжени сили са сформирани след обявяването на независимостта на страната. Наборната служба е отменена през 2006-та година, а македонската армия е първата в региона, която се състои изцяло от професионални войнициЗа да бъдат част от парада за 6-и май, македонските войници участваха и в генералната репетиция на българските си колеги.", "date": "2018.05.06", "title": "За пръв път македонска рота участва в парада за 6 май"}
{"url": "http://www.novinite.bg/articles/159467/Rushi-se-naj-golyamata-carkva-v-Blagoevgradsko-krastena-na-Sv-Georgi", "text": "\r\nНай-голямата църква в благоевградска околия, носеща името на Свети Георги, от години се руши. Вече са събрани малка част от нужните средства, но не са достатъчни, за да започне спешния ремонт.\r\nХрамът „Св. Георги\" е построен в 1861 година, върху останките на средновековен манастир, носещ името на Свети Илия.\r\n\r\nОт спешен ремонт за спасяването на черквата се нуждаят покрива, камбанарията и голяма част от вътрешното пространство. Следствие на влагата по стените, днес са останали само фрагменти от уникалните стенописи, дело на майстори от Самоковската школа. За укрепването на храма са необходими около 35 000 лева. Кметството на село Бистрица и църковното настоятелство не разполагат с необходимата сума за започване на ремонта.\r\n\r\n\r\nПовече от 150 години църквата „Св. Георги\" в село Бистрица е стожер на християнските ценности и вяра, обявена за паметник на културата с местно значение.\r\n  ", "date": "2018.05.06", "title": "Руши се най-голямата църква в Благоевградско, кръстена на Св. Георги"}
{"url": "http://www.novinite.bg/articles/159470/Borisov-otbelyaza-6-maj-v-Sveta-gora", "text": "Докато върховният главнокомандващ ръководеше парада в София, командващият правителството Бойко Борисов отбеляза празника в Света гора.Премиерът участва в традиционното честване на манастира \"Свети великомъченик Георги Зограф\" на Атон. Там ще бъде официално открито южното манастирско крило, реставрирано с отпуснатите от правителството миналата година близо един милион лева. Бойко Борисов ще се срещне и с духовното ръководство на Света гора.В делегацията  - изцяло в мъжки състав, както е по правилата - влизат още министрите Владислав Горанов, Николай Нанков, Кирил Ананиев, Ивайло Московски и Боил Банов.", "date": "2018.05.06", "title": "Борисов отбеляза 6 май в Света гора"}
{"url": "http://www.novinite.bg/articles/159461/1800-voennoslujeshti-shte-uchastvat-v-tarjestvata", "text": "Над 1800 военнослужещи ще участват в парада в Деня на храбростта.Парадът има двама диригенти - един за войската и един за музиката.„Сухопътните войски ще покажат 52 верижни и колесни бойни машини, машините „Командо”, както и гордостта на българската противовъздушна отбрана – комплексите Ес-125 и Ес-300”, обясни подполковник Ради Радев, диригент.И военните пилоти репетираха усилено през последните дни.  Този път в небето ще прелетят и тройка изтребители МиГ-29 , които охраняват въздушното пространство на България. Във въздушния парад ще участват общо 14 самолета и хеликоптера.По традиция парадът открива вертолет Ми-17 на Военновъздушните сили с националния флаг.„Тази машина е избрана, с която може да се спусне националния флаг, това е работният кон на вертолетната авиация, може да стреля, да помага при пожари, за минути може да се преоборудва”, обясни оф. кандидат Ангел Рабаджиев, борден техник на МИ-17.По време на химна на парада ще бъдат изпълнени 20 артилерийски салюта.", "date": "2018.05.06", "title": "1800 военнослужещи ще участват в тържествата"}
{"url": "http://www.novinite.bg/articles/159478/Borisov-Pravitelstvoto-shte-prodaljava-da-podkrepya-carkvata", "text": "Премиерът Бойко Борисов приветства духовниците по случай храмовия празник на манастира „Св. вмчк. Георги Зограф” в Света гора. Той им пожела здраве, успех и да пазят българския дух и отбеляза, че правителството винаги е подкрепяло и ще продължава да подкрепя Българската православна църква.Борисов подчерта, че през вековете православната вяра е помагала най-много при преодоляването на тежките изпитания пред българите и посочи, че тя ни е съхранила като нация, съобщиха от правителствената пресслужба.Премиерът участва в откриването на южното крило на манастира „Св. вмчк. Георги Зограф”, чийто ремонт беше подпомогнат от българското правителство. Крилото на манастира е изгоряло през 1976 г. и от тогава досега не е имало възможност да се използва. Кабинетът отпусна 940 хил. лева през миналата година за пълното му възстановяване. Борисов каза, че се радва, че го приемат на такъв голям празник и е впечатлен от свършената работа по реставрацията, а духовниците благодариха на него и на правителството за отпуснатите средства.Бойко Борисов и българската делегация проведоха и среща с духовното ръководство на Света гора в Карея. Протос Христофор поздрави премиера Борисов и подчерта, че е впечатлен от грижите, които кабинетът полага за Зографската света обител и от личните усилия на министър-председателя за възстановяването и изграждането на нови православни храмове.За свързаните със Зографския манастир обекти правителството е подпомогнало със сумата от 120 хил. лева, заедно със Софийската митрополия, обновяването на източното крило на Германския манастир „Св. Иван Рилски\" - метох на „Св. вмчк. Георги Зограф” в Атон. За периода от 2009 г. до сега са били отпуснати 400 хил. лева за българското неделно училище в Солун, което е към манастира. В се обучават около 100 деца. Финансиран е и проект „Зографски дигитален архив” в СУ „Св. Климент Охридски” със 100 хил. лева за дигитализиране на паметниците на културата, съхранявани в манастира.При посещението си в Атон министър-председателят беше заедно с министрите Владислав Горанов, Кирил Ананиев, Ивайло Московски, Николай Нанков и Боил Банов. Българската делегация беше придружавана от зам.-министъра на външните работи на Гърция Йоанис Аманитидис. Той предаде на българския премиер специални поздрави от министър-председателя Алексис Ципрас. Двамата подчертаха добрите приятелски връзки между българския и гръцкия народ и отличната съвместна работа за успеха на целия регион.По-рано днес премиерът присъства на литургията и литийното шествие и заедно с министрите от делегацията подариха комплект свещници на манастира „Св. вмчк. Георги Зограф”. ", "date": "2018.05.06", "title": "Борисов: Правителството ще продължава да подкрепя църквата"}
{"url": "http://www.novinite.bg/articles/159463/Zapochna-voenniyat-parad-po-povod-140-godini-ot-sazdavaneto-na-Balgarskata-armiya", "text": "\r\nПо повод на 140-та годишнина от създаването на Българската армия във военния парад участват над 1600 военнослужещи от Въоръжените сили. Ще бъдат представени 52 верижни и колесни бойни машини на Сухопътните и зенитно-ракетните войски, както и 14 вертолета и самолета на Военновъздушните сили.\r\nПарадът започва в 10.30 ч. на площад \"Княз Александър Първи\" в столицата. Командващ парада е командирът на Сухопътните войски генерал-майор Михаил Попов.\r\nПо традиция парадът ще бъде открит от вертолет \"Ми-17\" на Военновъздушните сили, носещ националния флаг на Република България. При изпълнението на националния химн по време на парада ще бъдат дадени 20 артилерийски салюта.\r\nВъв военния парад участват Гвардейският представителен духов оркестър с духовите оркестри на видовете въоръжени сили; знаменен взвод на Националната гвардейска част със знамената-светини и представителните блокове с бойните си знамена.\r\nСлед представителните блокове на парада ще преминат в различни формации самолети и вертолети, които са на въоръжение във вертолетната, транспортната, учебната, щурмовата и изтребителната българска военна авиация.\r\nНад площад \"Княз Александър Първи\" ще прелетят вертолети Ми-24 и АS-532 AL Cougar, военно-транспортен самолет C-27J Spartan, учебните самолети L-39ZA и \"Пилатус\" РС9М и бойните самолети Су-25 и МиГ-29.\r\nНа военния парад ще бъдат представени различни типове бойна техника на въоръжение в Българската армия: танк Т-72, 122-мм самоходна гаубица 2С-1 - \"Гвоздика\", бойни машини на пехотата - БМП-1 и БМП-23, 120-мм самоходна минохвъргачка Б1-11 \"Сани\", бронетранспортьор /БТР/ 60ПБ, зенитно-ракетен комплекс \"ОСА\"-AK, 152-мм оръдие гаубица Д-20, реактивна система за залпов огън БМ-21 \"Град\", тактически ракетен комплекс \"Точка\", бронирани леки автомобили с повишена проходимост \"Мерцедес\" G 270, бронирана машина \"Хамър\", бойни бронирани колесни машини Commando seleсt и Guardian, пускови установки от зенитно-ракетен комплекс С-300 /SA-10/ и транспортно-зареждащи машини за зенитно-ракетни комплекси С-125 /SA-3/ и С-200 /SA-5/.\r\nОтбелязването на Деня на храбростта и празник на Българската армия започна от 9.00 ч. с водосвет на бойните знамена и знамената-светини пред Паметника на Незнайния воин.\r\n  ", "date": "2018.05.06", "title": "Започна военният парад по повод 140 години от създаването на Българската армия"}
{"url": "http://www.novinite.bg/articles/159458/Balgariya-praznuva-Gergovden", "text": "България празнува Гергьовден днес. За имен ден черпят Георги, Гергана, Галя, Генчо, Гинка и Габриела. Името Георги означава земеделец.Според народните вярвания Свети Георги и Свети Димитър са си раздели годината по братски - за първия лятото, за втория - зимата. Всяка капка дъжд на Гергьовден носи жълтица, казва още народът ни. В ранните часове на деня се берат билки, росата е здравословна, повеляват обичаите.На трапезата днес традицията изисква да се сложи агнешко месо и зелена салата.Свети Георги е един от най-почитаните светци и мъченици не само у нас, но и в целия християнски свят, почитат го и мюсюлманите. Повечето жития посочват като негово родно място Кападокия, а за място на неговата смърт се сочи град Лид в днешен Израел.Според преданията той е римски войник и християнин. Младият Георги следва пътя на баща си и постъпва на служба в армията, където се проявява като добър войник и бързо се издига във военната йерархия. По това време е разпределен в Никомедия и служи в личната гвардия на император Диоклециан.  Според житието му, през 303 г. Диоклетиан издава едикт за систематично преследване на християните в цялата империя. На Георги е заповядано да вземе участие в преследванията, но вместо това той се открива като християнин и критикува решението на императора. Разяреният Диоклетиан нарежда Георги да бъде подложен на мъчения и да бъде екзекутиран като предател.Преданието разказва, че когато го повели към тъмницата, едно от копията на войниците омекнало и се превило на две, щом се докоснало до светията. Така Георги се уверил, че Господ го защитава в отстояването на вярата му. Когато го отвели в тъмницата, го оковали разпънат на земята и сложили тежък камък върху гърдите му. На другия ден, въпреки мъчението, св. Георги останал твърд пред съда на императора. Последвали различни мъчения, на които подложили младия воин, завързали го на дървено колело и стъргали тялото му с железни остриета. Императорът, като го помислил за мъртъв, отишъл да принесе жертва в храма на Аполон, но тогава станало чудо: появил се ангел, който изцерил и освободил мъченика. Последвала заповед да хвърлят светеца в яма с негасена вар за три дни. Св. Георги влязъл сам в ямата с молитва на уста и излязъл невредим. След това чудо много хора повярвали в господ. Св. Георги е изобразяван на иконите като конник, убиващ змей, заради чудото, станало близо до град Вирит, днешен Бейрут. Наблизо имало голямо езеро, в което живеел страшен змей. Той често излизал и много хора ставали негова жертва. Когато пък доближавал градските стени, дъхът му отравял онези, които били наблизо и го вдишвали. Гражданите се опитвали да се преборят със звяра неведнъж, но нямали успех. Така един ден те решили да помолят техния владетел за помощ, той пък от своя страна издал заповед, с която разпоредил всеки ден да предават на змея по едно от децата си и тъй да се спасят останалите. Издавайки тази заповед той уверил хората, че когато дойде неговия ред, и той ще предаде дъщеря си на чудовището. И така всеки ден отвеждали на брега на езерото по едно от децата, докато не дошъл ред на дъщерята на управителя. Когато това станало, гражданите поискали от бащата да изпълни думата си. Той заповядал на детето си да облече най-хубавата си премяна и да отиде на брега на езерото.Когато змеят излязъл, се появил св. Георги, яхнал бял кон, и отишъл при девойката. Попитал я защо стои там и плаче, тя му обяснила защо е там и му извикала да бяга. В този час светецът-воин препуснал към змея и го пробол с копието си. После наредил на момичето да върже змея с пояса си и да го завлече в града. Народът, като видял това, се разбягал от страх, но св. Георги им заговорил, да не се страхуват, защото Господ Иисус Христос го е изпратил да ги избави от това зло, за да повярват в него. След тези думи светият войн отрязал с меча си главата на змея, а хората повярвали в Бога и се покръстили. На това място по-късно била съградена голяма църква на името на Божията Майка и друга една на името на св. Георги Победоносец. Тук именно станало и друго чудо. При освещаването на този храм избликнал извор с жива вода, която лекувала много душевно и телесно болни.", "date": "2018.05.06", "title": "България празнува Гергьовден"}
{"url": "http://www.novinite.bg/articles/159469/Pusnaha-Navalni-ot-aresta", "text": "Тверският районен съд на Москва ще разгледа на 11 май административното дело срещу опозиционния водач Алексей Навални, който бе задържан по време на протестна демонстрация в събота в руската столица срещу президента Путин.Интерфакс съобщава, че дотогава Навални е пуснат от ареста. Срещу него са повдигнати обвинения за повторно нарушаване на реда при организирането на публични мероприятия, предаде БГНЕС.Вчера в 23 града на Русия преминаха протестни акции. По официални данни в Москва органите на реда са задържали 300 души. Според правозащитни организации техният брой надхвърля 500. ", "date": "2018.05.06", "title": "Пуснаха Навални от ареста"}
{"url": "http://www.novinite.bg/articles/159459/Radev-chestva-Gergovden-s-George-Ivanov-v-Novo-selo", "text": "На военния мемориал в Ново село президентите на България Румен Радев и на Македония Георге Иванов ще отдадат почит на героите от 11-та Македонска дивизия и загиналите български войници в Балканската, Междусъюзническата и Първата световна война.Церемонията на военното гробище, възстановено по инициатива и със средства на фондация „ Българска памет“, ще събере на едно място представители на държавната власт, общественици и граждани от двете съседни страни.В деня на храбростта и празник на българската армия, ще бъде отслужена заупокойна молитва в памет на загиналите воини от 11 Македонска дивизия, като в ритуала ще се включат свещеници от двете държави.Военният мемориал в Ново село, където са погребани 71 български войници, е възстановен през 2006 година, на мястото на изоставено военно гробище, като в центъра е изграден общ паметник от камък с изсечен кръст за храброст и надпис „ Българио, за тебе те умряха“. Съвместното честване на 6 май е неоспорим пример за стремежа към добросъседски отношения между двата народа с обща история и европейска перспектива.", "date": "2018.05.06", "title": "Радев чества Гергьовден с Георге Иванов в Ново село"}
{"url": "http://www.novinite.bg/articles/159468/Franciya-kritikuva-ostro-Donald-Tramp-zaradi-izkazvane-za-orajiyata", "text": "\r\nСкандално изказване на американския президент Доналд Тръмп предизвика гнева на французите. По време на среща с представители на Националната асоциация на притежателите на огнестрелни оръжия, той се обяви в защита на въоръжението, а за пример използва атентатите в Париж. Според Тръмп, ако в публиката в зала \"Батаклан\" е имало хора с пистолети, трагедията нямаше да се случи.\r\nОбещание, че докато е на власт, ще защитава правото на американците да носят оръжие. Пореден призив персоналът в училищата да бъде въоръжен. Пред членове на асоциацията в щата Тексас, Доналд Тръмп избра да даде пример с атентатите в Париж, за да затвърди тезата си.\r\n\r\n\r\nТози коментар беше и първата остра критика на Тръмп към френския му колега Макрон. От френското външно министерство осъдиха намека, че по-меки закони за притежанието на огнестрелно оръжие са можели да предотвратят трагедията. В изказването се казва, че Франция е горда да бъде страна, в която носенето на оръжие се регулира стриктно.\r\n  ", "date": "2018.05.06", "title": "Франция критикува остро Доналд Тръмп заради изказване за оръжията"}
{"url": "http://www.novinite.bg/articles/159466/Germaniya-si-spomnya-za-godishninata-ot-rojdenieto-na-Karl-Marks", "text": "Германия отбелязва 200-годишнината от рождението на Карл Маркс. Отбелязването става в атмосфера на полемика, предадоха АФП и ДПА. Постоянна изложба бе открита вчера в родния дом на автора на \"Капиталът\" в град Трир, близо до границата с Франция и Люксембург. Изложба ще има и в музея към местната катедрала. Провинция на Райнланд-Пфалц пък организира в два музея на Трир изложба, озаглавена \"Карл Маркс: Живот, работа и влияние досега\". В нея са включени 400 експоната от близо дузина германски провинции. Кулминация на честванията бе откриването на статуя в Трир на Маркс висока 5,5 м, предаде АФП. Тя е подарена от Китай. Активисти вече призоваха откриването й да бъде отложено, докато не бъде освободена от домашен арест в Китай Лю Ся - вдовицата на покойния китайски нобелов лауреат за мир, дисидента Лю Сяобо, съобщава ДПА. Годишнината беше отбелязана и с протести, организирани от партии и асоциации, подразнени, че се отдава почит на онзи, който те смятат за баща на комунистическите диктатури, допълва АФП. Алтернатива за Германия (крайнодясната партия) призова за такъв протест в Трир. Чрез мълчаливото шествие по улиците на града партията искаше да се отдаде почит на жертвите на комунизма, допълва ДПА.В Трир има и демонстрация на забраненото в Китай духовно движение Фалун Гонг. Същевременно марксистки алианс, включващ членове на Германската комунистическа партия и на лявата партия Левите, протестира там срещу капитализма и експлоатацията, предаде ДПА.В идните няколко месеци ще има 600 прояви - изложби, концерти, театрални постановки, конференции - в Трир по повод годишнината от рождението на Маркс. Близо 130 години след смъртта му в Лондон през 1883 г., авторът на \"Капиталът\" си остава един от интелектуалците, които са най-коментирани по света. Противоречиво е виждането за него. За едни той е критик-визионер на опасностите на капитализма, а за други вдъхновител на съветската, китайската или камбоджанската диктатури. В петък на проява по повод годишнината от рождението на Маркс председателят на Европейската комисия Жан-Клод Юнкер каза: \"Маркс не е отговорен за всички зверства, за които трябва да отговарят тези, за които се твърди, че са негови наследници\", припомня АФП.", "date": "2018.05.06", "title": "Германия си спомня за годишнината от рождението на Карл Маркс"}
