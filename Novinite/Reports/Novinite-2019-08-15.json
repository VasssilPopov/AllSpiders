{"url": "https://www.novinite.bg/articles/179191/Arheolozi-se-nataknaha-na-oshte-unikalni-nahodki-na-Kaliakra-SNIMKI", "text": "Разкопките се провеждат под научното ръководство на доц. д-р Бони Петрунова, директор на Националния исторически музей. Тя проучва средновековната морска столица на България от 2004 година. Финансирането на разкопките през 2019 година е от Министерство на Културата и Община Каварна.За последните 16 сезона са откривани множество богати погребения на калиакренската аристокрация, но за пръв път се открива погребение на наследник на Палеолозите, Господин на Калиакра и вероятно родственик на Балик и Добротица (известни в историята като владетели на Добруджанския деспотат през XIV век).В гроба археологическият екип разкри богати дарове, които дават възможност да се възстанови ритуала по изпращането на младия покойник. Погребението е извършено през втората половина на XIV век, като ямата е оформена върху скалата с ограждане от камъни. Благородникът е бил положен в ковчег, от който има добре запазени следи. Лицето му е било покрито с луксозна материя, върху тялото му са поставени дарове и стъклен съд, в който според тогавашните вярвания са се събирали сълзите на оплаквачките. Най – впечатляващият предмет от гробните дарове е масивен златен пръстен, който разкри името на погребания – Георги, както и знатното му потекло. Пръстенът е от известния „Калоянов тип“, но с много по–детайлна и изящна украса по халката, изображение на гълъб, надпис и монограм на императорската фамилия в Константинопол.Проучванията на средновековния некропол ще продължат до края на август, като през 2019 година Националният исторически музей ще публикува каталог на миналогодишната находка от Калиакра –„Татарска плячка“, която съдържа 950 предмета от злато и сребро.", "date": "2019.08.15", "title": "Археолози се натъкнаха на още уникални находки на Калиакра (СНИМКИ)"}
{"url": "https://www.novinite.bg/articles/179186/Izvozvaneto-na-blokiranite-turisti-ot-Samotraki-prodaljava", "text": "Продължава извозването с фериботи на блокираните на гръцкия остров Самотраки български туристи, предаде БГНЕС. И през изминалата нощ фериботи качваха хилядите туристи, между които и много българи, останали блокирани за дни на острова.От дни те не могат да напуснат острова, защото заради бурния вятър фериботът не пътува. Първите туристи бяха извозени в сряда. Фериботът, който беше пренасочен за закъсалите хора, пристигна малко преди 6 часа на пристанището в Александруполис. Имало е напрежение на острова тази нощ, съобщи БНТ.Туристите, които не са могли да са качат за първия курс, са блокирали кораба на пристанището в Самотраки. В крайна сметка властите се справили с проблема. ", "date": "2019.08.15", "title": "Извозването на блокираните туристи от Самотраки продължава"}
{"url": "https://www.novinite.bg/articles/179189/Avarijno-kacane-v-carevichno-pole-kraj-Moskva-23-ma-sa-raneni", "text": "Пътнически самолет направи аварийно кацане в поле извън едно от московските летища в четвъртък, след като се сблъска с ято птици, заявиха руски представители. При аварийното кацане са били ранени поне 23 души на борда на самолета, предаде БНР, цитирайки Асошиейтед прес.Самолет Airbus A-321 на Уралските авиолинии, превозващи 226 пътници и седем души екипажа, удари ято птици, докато излиташе в четвъртък  от московското летище Жуковски по маршрут за Симферопол, Кримски полуостров.Авиокомпанията посочи в изявление, че птиците са попаднали в двата двигателя на самолета, причинявайки тяхната неизправност. След това пилотът е направи аварийно кацане в царевично поле на около 1 километър от летището.Руските здравни власти съобщиха, че 23 души, включително пет деца, са хоспитализирани с наранявания в следствие на аварийното кацане.Уралските авиолинии похвалиха екипажа на самолета за неговия професионализъм в организирането на евакуацията след аварийното кацане. Кадри от местопроизшествието показват, че командирът на полета насочва пътниците да се отдалечат от самолета през царевичното поле.", "date": "2019.08.15", "title": "Аварийно кацане в царевично поле край Москва, 23-ма са ранени"}
{"url": "https://www.novinite.bg/articles/179196/Velikobritaniya-zakasva-za-lekarstva-sled-Brekzit", "text": "Великобритания моли доставчиците на логистика да наддават за експресен договор за превоз на товари на стойност 25 милиона лири ежедневно за доставка на лекарства в страната, след като тя напусна Европейския съюз на 31-ви октомври, съобщава Ройтерс, предаде БНР.Министерството на здравеопазването и социалните грижи заяви, че договорът ще бъде част от плановете за действие при извънредни ситуации, за да се справи с всички усложнения, произтичащи от излизането на Великобритания от най-големия търговски блок в света.Услугата е предназначена за доставяне на малки пратки с лекарства или медицински продукти на 24 часова база с допълнителна разпоредба, която може да позволи доставката на по-големи палети в рамките на два до четири дни.\"Искам да гарантирам, че когато напуснем ЕС в края на октомври, ще бъдат предприети всички подходящи стъпки, за да се гарантира, че най-важните услуги ще бъдат напълно подготвени“, заяви министърът на здравеопазването Крис Скидмор.Договорът ще бъде валиден за 12-месечен срок с възможност за допълнително удължаване за още 12 месеца. Министерството вече се стреми да помогне на компаниите да натрупат буферни запаси от лекарства и да набавят допълнителни складови площи.Британското правителство беше затруднено по-рано тази година, след като подписа договор за 14 милиона лири с компания за осигуряване на допълнителни фериботи в случай на Брекзит без сделка, въпреки че самата компанията не разполага с такива кораби. По-късно правителството се отказа от този договор.По-рано тази седмица Ройтерс съобщи, че с оглед наближаването на крайния срок за излизане на Великобритания от ЕС на 31-ви октомври здравни специалисти предупреждават, че недостигът на някои лекарства може да се влоши и в Европа в случай на Брекзит без сделка.", "date": "2019.08.15", "title": "Великобритания закъсва за лекарства след Брекзит?"}
{"url": "https://www.novinite.bg/articles/179201/Dva-novi-sluchaya-na-zapadnonilska-treska-u-nas", "text": "Днес, 15.08.2019 г. Националната референтна лаборатория по предавани с кърлежи инфекции към Националния център по заразни и паразитни болести потвърди лабораторно два случая на западнонилска треска.В единия случай се касае за внос на инфекцията от Кипър. Заболелият е български гражданин на 48 г. от област Пазарджик, строителен работник, пребивавал последните 2 месеца и развил клинични симптоми на заболяването в Кипър. При пристигането си обратно в България е с повишена температура, световъртеж и отпадналост и веднага е хоспитализиран в МБАЛ – Пазарджик. Другият заболял е мъж на 41 г. от гр. София, който е хоспитализиран с неврологична симптоматика в столично лечебно заведение за болнична помощ. Проведено е епидемиологично проучване на случаите и са изяснени механизмите и мястото на заразяване.Западнонилската треска не се предава от човек на човек и болният не е опасен за живеещите с него лица. Основните мерки за превенция се състоят в намаляване риска от ухапване от комари, които са основните преносители на заразата.", "date": "2019.08.15", "title": "Два нови случая на западнонилска треска у нас"}
{"url": "https://www.novinite.bg/articles/179182/Vashington-obvarza-targovskoto-sporazumenie-s-Pekin-s-razvitieto-na-situaciyata-v-Hongkong", "text": "Американският президент Доналд Тръмп каза снощи, че Китай иска да постигне търговско споразумение със САЩ, но предупреди, че преди това Пекин трябва да се отнесе \"хуманно\" с Хонконг. Така Тръмп негласно обвърза евентуално търговско споразумение с мирен изход от протестите на демократичното движение в автономния град, който е част от Китай, предаде БГНЕС, позовавайки се на Ройтерс.\"Разбира се, Китай иска да се споразумеем. Нека те първо да третират Хонконг хуманно, писа президентът. - Имам нулево съмнение, че президентът Си (Цзинпин) иска бързо и хуманно да разреши проблема, той може да го направи. Лична среща?\".Последните му думи веднага се изтълкуваха като предложение за среща на лидерите на САЩ и Китай, която да помогне за решаването на тези проблеми, отбеляза Франс прес.По-рано вчера говорител на Държавния департамент на САЩ изрази \"дълбока загриженост\" от струпването на китайски полувоенни части край границата с Хонконг. Двама високопоставени американски конгресмени - демократ и републиканец, призоваха Тръмп да възприеме по-твърда линия спрямо Китай поради растящи опасения от възможна китайска интервенция с цел да бъдат потушени продемократичните протести в Хонконг, които стават все по-деликатен проблем и за Пекин, отбелязва Ройтерс.Тръмп и Си са се срещали няколко пъти, за последен път по време на срещата на Г-20 в Япония в края на юни. Търговските разговори между двете страни обаче все още изглеждат блокирани, добавя ДПА.", "date": "2019.08.15", "title": "Вашингтон обвърза търговското споразумение с Пекин с развитието на ситуацията в Хонгконг"}
{"url": "https://www.novinite.bg/articles/179199/Pekin-vidya-dalgata-raka-na-Vashington-v-krizata-v-Hongkong", "text": "Службата на специалния пълномощник на китайското външно министерство в Хонконг направи в четвъртък официално изявление, в което обвини политиците във Вашингтон за съучастие в продължаващите протести в автономния град, определяйки предполагаемите действия като \"престъпни\", предаде БНР.\"Американските политици изкривяват фактите и следват сляпо двойни стандарти, което вече е близо до истерия\", се казва в изявлението. \"Те си заговорничат с радикални криминални елементи и са ненормално въвлечени в антикитайски престъпни действия в Хонконг\".По-рано днес говорителят на Конгреса на САЩ - Нанси Пелоси от Демократическата партия и лидерът на републиканското малцинство Мич Макконъл коментираха протестите в Хонконг, определяйки ги като бунт срещу потушаването на свободата.\"Демократите и републиканците в Конгреса стоят обединени с хората на Хонконг в искането за надеждно, свободно и демократично бъдеще, което е тяхно право\", заяви Пелоси.Американският президент Тръмп също коментира случващото се в Хонконг, отбелязвайки, че няма грам съмнение, че ако президентът Си Цзинпин иска бързо и хуманно да разреши проблема с Хонконг, той може да го направи. В същото време Тръмп намекна за възможността за лична среща със Си Цзинпин, ако това е необходимо. ", "date": "2019.08.15", "title": "Пекин видя „дългата ръка на Вашингтон“ в кризата в Хонгконг"}
{"url": "https://www.novinite.bg/articles/179179/Dneven-horoskop-za-chetvartak", "text": "Работете върху най-големите си мечти днес. Без значение дали става въпрос за повишение в работата или копнеж за истинска любов. Дайте всичко от себе си.Груповите занимания са много по-успешни днес. Затова се уверете, че работите в подходящ екип или поне, че получавате подходящата помощ от приятели и колеги.Много хора ще се опитат да ви провокират днес, особено по-младите от вас. Запазете спокойствие, не реагирайте остро и им дайте адекватен отговор.Представителите на останалите зодии могат да намерят дневния си хороскоп ", "date": "2019.08.15", "title": "Дневен хороскоп за четвъртък"}
{"url": "https://www.novinite.bg/articles/179202/Belgrad-othvarlya-posrednichestvoto-na-SASht-v-pregovorite-s-Prishtina-iska-ES", "text": "Министърът на външните работи на Сърбия Ивица Дачич заяви, че САЩ няма да водят диалога между Белград и Прищина, но се опитват да намерят компромисен вариант, съобщават МИА и БГНЕС, предаде Нова ТВ.В телевизионно интервю външният министър заяви, че Европейският съюз ще продължи да има водеща роля в този диалог. Съединените щати се опитват да намерят компромисно решение за Косово, което да бъде използвано после за целите на предстоящите президентски избори.Относно това дали САЩ подкрепят идеята за подялба на Косово, Дачич съобщи, че е разговарял два пъти с американския съветник по национална сигурност Джон Болтън и досега не е ставало дума дали подкрепят идеята за разделяне на територии или имат друга концепция.Външният министър е категоричен, че САЩ подкрепят желанието за постигане на компромисно решение. Това била огромната разлика с предишната американска администрация, която отказвала да разговаря по темата под претекст, че въпросът е решен окончателно.", "date": "2019.08.15", "title": "Белград отхвърля посредничеството на САЩ в преговорите с Прищина, иска ЕС"}
{"url": "https://www.novinite.bg/articles/179197/Dva-samoleta-kacnaha-avarijno-na-varshavskoto-letishte-postradali-nyama", "text": "След като тази сутрин в Москва пътнически самолет се наложи да кацне аварийно в нива минути след излитането си, се оказва, че подобни ситуации е имало и в полската столица. Два самолета кацнаха аварийно, само че на самото летище „Шопен” във Варшава, съобщава РИА „Новости“, предадде БНТ.Първият инцидент се е случил с товарен самолет MD-11. Докато рулирал след кацането, единият от двигателите се е запалил. Незабавно е задействана противопожарната служба на летището и огънят е изгасен бързо. Никой не е пострадал, уточняват от летищната администрация.Заради пожара излитането на самолети се е забавило с около 30 минути.Сутринта е кацнал аварийно пътнически самолет „Embraer” на полския авиопревозвач LOT. След излитането в пилотската кабина се е появил пушек и екипажът е върнал обратно самолета на летището. На борда са пътували 96 пътници. Никой не е пострадал. ", "date": "2019.08.15", "title": "Два самолета кацнаха аварийно на варшавското летище, пострадали няма"}
{"url": "https://www.novinite.bg/articles/179178/Barikadiral-se-strelec-rani-shestima-policai-vav-Filadelfiya", "text": "Стрелец откри огън, докато полицаи претърсваха за наркотици къща във Филаделфия. Униформените обкръжили нападател, ранил най-малко шестима служители по време на престрелка. Полицаите проверявали за наркотици в дом в квартала на Никетаун-Тиаго във Филаделфия, когато стрелецът открил огън, предаде БГНЕС. След шест часа полицията твърди, че въоръженият заподозрян все още не се е предал.Екип на специалните части – SWAT, спаси двама офицери и други заложници, които бяха хванати в капан в дома на стрелеца. На пресконференция, полицейският комисар Рос каза, че стрелецът е стрелял по камиона на екипа на SWAT, преди да пристигнат в имота.“Няма индикации, че той се опитва да се предаде. Знаем, че той е все още жив”, заяви комисар Рос на пресконференция.Полицаите все още се “опитват да общуват със стрелеца” и го призоваха да се предаде, написа в Туитър полицейският сержант Ерик Грип.Шестима служители, участвали в престрелката, са откарани в болница с наранявания, които не са животозастрашаващи.Г-н Рос каза, че “много от тях е трябвало да избягат през прозорци и врати”, тъй като са били под обстрел.Видео от местопроизшествието показа десетки полицейски коли и офицери около къщата на барикадиралия се вътре стрелец.Президентът на САЩ Доналд Тръмп бе информиран за стрелбата, заяви заместник-секретарят на Белия дом Хоган Гидли.  ", "date": "2019.08.15", "title": "Барикадирал се стрелец рани шестима полицаи във Филаделфия"}
{"url": "https://www.novinite.bg/articles/179198/Nova-sistema-za-sabirane-na-opasni-otpadaci-shte-ima-v-Sozopol", "text": "Експерти от МОСВ представиха пред жителите на община Созопол ползите за тях от изграждащата се нова модерна площадка за събиране на опасни отпадъци от домакинствата.  „Това е площадка, която се изгражда по Българо-швейцарската програма за сътрудничество и е за временно съхранение на отпадъци, които всеки от нас държи в бита си“, заяви инж. Тонка Атанасова, директор на РИОСВ – Бургас, по време на среща със заинтересовани жители в Созопол вчера. Тя беше категорична, че това не е депо за опасни отпадъци, а площадка за временно съхранение. „Всички общини до 2020 г. трябва да имат такива изградени центрове, за да могат да изпълнят целите, които Законът за управление на отпадъците им вменява. На площадката ще се събират лекарства, батерии, телевизори, компютри, след което ще се предават на фирми, които ги обработват, третират или оползотворяват. Община Созопол има възможността да изпълни задължението си безвъзмездно със средства по програмата, които са на стойност близо 2 млн. лева ”, обясни тя.Силвия Рангелова, директор на Дирекция „Координация по въпросите на Европейския съюз и международното сътрудничество“ към МОСВ, допълни, че целта на проекта е намаляване на рисковете за човешкото здраве и околната среда чрез отделяне на опасните отпадъци от домакинства от потока битови отпадъци. Технологията и методите на работа са заимствани от наложената практика в Конфедерация Швейцария и са напълно безопасни. Аналогичните центрове в Швейцария се разполагат в близост до търговски обекти в рамките на населените места и непосредствено до жилищните сгради на хората с цел максимална достъпност и удобство. Периодът, в който могат да се съхраняват отпадъците след тяхното събиране, е ограничен до 1 година от приемането им, с цел да не се струпват големи количества. „Това е модерен и може би най-екологосъобразният начин за отделяне на потенциално опасни отпадъци от бита от общия поток на битовите отпадъци“, допълни още тя.На територията на общинските центрове няма да се извършват замърсяващи дейности по оползотворяване и обезвреждане на отпадъци. Събираните и съхранявани отпадъци периодично ще се транспортират до площадки на други оператори, лицензирани за последващо третиране, вкл. обезвреждане. Центровете са така замислени и проектирани, че отпадъците да се съхраняват без опасност от разливи и разсипи и замърсяване на околната среда, за да могат да са в непосредствена близост до хората, които обслужват в населените райони.Проектът „Пилотни модели за екологосъобразно събиране и временно съхранение на опасни битови отпадъци от домакинствата“ се изпълнява от април 2015 г. с безвъзмездно финансиране от близо 15 млн. лева по  Българо-швейцарската програма за сътрудничество, като крайният срок за изпълнение е декември 2019 г. Проектът предвижда изграждане на 5 пилотни центъра за събиране на опасните битови отпадъци в общините Шумен, Разград, Созопол, Съединение и Левски. В допълнение към пилотните общински центрове ще бъдат доставени мобилни събирателни пунктове за обслужване на съседни на тях 17 общини: Велики Преслав, Смядово, Каспичан, Хитрино, Лозница, Самуил, Исперих, Завет, Цар Калоян, Пордим, Никопол, Белене, Марица, Калояново, Хисаря, Приморско, Царево. , с което се цели решаване на проблема с опасните битови отпадъци в 22 български общини. ", "date": "2019.08.15", "title": "Нова система за събиране на опасни отпадъци ще има в Созопол"}
{"url": "https://www.novinite.bg/articles/179176/Zahlajdane-na-mesta-s-valeji-i-gramotevici", "text": "Днес облачността ще е променлива. Над централните и планинските райони ще се развива купеста и купесто-дъждовна облачност и на места, главно в Рило-Родопската област ще има краткотрайни валежи и гръмотевици. Ще духа умерен, временно силен вятър от запад-северозапад и с него ще нахлува хладен въздух. Температурите ще се понижат и преобладаващите максимални ще са между 26 и 31 градуса, сочи прогнозата на НИМХ.Атмосферното налягане ще се повиши и ще се доближи до средното за месеца.В планините ще се развива купеста и купесто-дъждовна облачност. На много места ще има краткотрайни, временно интензивни валежи и гръмотевици. Ще духа умерен вятър от запад-северозапад и с него температурите ще се понижат. Максималната температура на височина 1200 метра ще е около 22 градуса, на 2000 метра - около 14.По Черноморието ще е предимно слънчево, след обяд от запад, главно по северното крайбрежие облачността ще се увеличи. Ще духа слаб до умерен северен вятър. Максималните температури ще са между 26 и 31 градуса. Температурата на морската вода е 26-27. Вълнението на морето ще е около 2 бала. ", "date": "2019.08.15", "title": "Захлаждане, на места с валежи и гръмотевици"}
{"url": "https://www.novinite.bg/articles/179177/Pravoslavnite-praznuvat-Uspenie-na-Presveta-Bogorodica", "text": "Православната църква отбелязва на днешния ден един от 12-те най-големи християнски празници Успение на Пресвета Богородица или Голяма Богородица, припомня БГНЕС.Успение на Пресвета Богородица, Успение Богородично или Голяма Богородица е един от най-големите християнски празници, честван еднакво и от православни, католици и от други християнски деноминации. Този ден е посветен на смъртта на Божията майка или на успението ѝ. Според преданието, на този ден апостолите се събрали от местата, където проповядвали, за да се простят със Света Богородица и да погребат пречистото ѝ тяло.Според Светото писание, това е денят, в който Божията майка, на 64-годишна възраст, напуска земния живот и отива при сина си. Три дни преди смъртта Архангел Гавраил ѝ съобщава, че Бог е пожелал да я вземе при себе си в своето царство, за да царува вечно с него. Последното й желание е да види Светите апостоли заедно. По чуден начин те се пренасят пред вратите на дома й в Йерусалим. Три дни след това сам Исус Христос в небесна слава, обкръжен от ангелски ликове и светци, слиза от небесата за душата на Света Богородица. Погребват я в една пещера край Гетсимания и затварят входа с камък. Когато няколко дни по-късно го отварят, за да се поклони пред светицата закъснелият апостол Тома, намират само плащеницата ѝ.Ставайки от трапезата, апостолите чуват ангелско пеене и виждат в облаците пречистата Божия майка, обкръжена от ангели, която им казва: “Радвайте се, защото съм с вас през всичките дни.” В памет на явяването ѝ пред апостолите, църквата определя в този ден да се отслужва тържествена литургия и да се прави “въздигане на хляба”.Според народната традиция, празникът се нарича Голяма Богородица, за разлика от Малката Богородица, когато се чества рождението на Христовата майка. На Голяма Богородица, след тържествена литургия в църквата, се освещават обредни хлябове, които жените след това раздават за здраве и за починалите близки. Вярващите търсят покровителството на Света Богородица в житейските проблеми.На този ден правят родови срещи, свързани с жертвоприношение – курбан за живот, за здраве, за плодородна година, против премеждия и болести. Традиционни ястия на трапезата са прясна питка, украсена с орнамент, пиле каша, варено жито, царевица и тиква. Непременно се ядат диня и грозде. Разрешава се риба. Вярващите даряват на църквата свещи, домашно тъкано платно, месал, кърпа и пари.Имен ден празнуват кръстените с имената Мара, Мария, Марийка, Мари, Марин, Мариян, Марияна, Мариана, Мариан, Маша, Мика, Мира, Мариета, Мариела, Марио, Преслав и Преслава.  ", "date": "2019.08.15", "title": "Православните празнуват Успение на Пресвета Богородица"}
{"url": "https://www.novinite.bg/articles/179185/Startira-nacionalnata-lyatna-ANTISPIN-kampaniya", "text": "На 15 август 2019 г. стартира националната лятна АНТИСПИН кампания, която ще продължи до 15 септември 2019 г.Кампанията се провежда във връзка с изпълнението на „Националната програма за превенция и контрол на ХИВ и сексуално предавани инфекции 2017-2020 г.“ и ще обхване цялата страна.От януари до края на месец юни тази година 177 560 лица са се изследвали за ХИВ в България.В страната функционират 13 Кабинета за безплатно и анонимно консултиране и изследване за ХИВ (КАБКИС) към регионалните здравни инспекции. В тези кабинети се извършват предтестови и следтестови консултации и изследвания от подготвени медицински специалисти за повишаване на информираността по проблемите на ХИВ/СПИН. Продължава дейността и на 17 мобилни медицински кабинета, 15 от които са предоставени на РЗИ и 2 на неправителствени организации. През периода 1986–09.08.2019 г. в България са регистрирани общо 3 173 лица с ХИВ инфекция. От началото на тази година са открити нови 147 ХИВ–серопозитивни, от които 93% са български граждани и 7% чужденци. Запазва се тенденцията от последните години броят на новорегистрираните мъже да е многократно по-голям от инфектираните жени. Съотношението  е 5:1 (123 мъже и 24 жени).Пътят на предаване на инфекцията също не е променен. И тази година 86% от новорегистрираните с ХИВ–инфекция са се инфектирали по сексуален път (от тях -  42% са мъже, съобщили за хомосексуален контакт и 44% при хетеросексуален контакт). Делът на инфектираните при инжекционна употреба на наркотици е 13 %. Най-засегната  е възрастовата група 30-39 г. - 40%, следвана от възрастовата група 40-49 г. – 23%.Географското разпространение показва, че по-голямата част от новоинфектираните с ХИВ са предимно в големите градове: София – 64 лица, в област Пловдив – 15 лица, Варна и Пазарджик по 9 лица, Монтана и Русе по 6 лица, Велико Търново – 5 лица, Кюстендил – 4 лица, по 3 лица в областите: Бургас, Разград, Сливен, Смолян и Хасково, по 2 лица в Софийска област, Враца и Ямбол, и единични случаи в останалите области.Към 31 юли 2019 г. общо 1 639 лица с ХИВ се проследяват в секторите за лечение на пациентите с ХИВ/СПИН, а 1 591 (97%) от тях получават съвременна антиретровирусна терапия. Осигурени са всички необходими тестове и консумативи за мониторинг.Честотата на новорегистрираните случаи с ХИВ инфекция на 100 000 души население в страните от ЕС през 2017 г. е 6.2, за България показателят е 3.4, т.е. страната ни е с двойно по-ниско разпространение на ХИВ сред страните от ЕС.Страните с показатели над средните за ЕС са : Латвия -19.0, Люксембург -16.7, Естония – 16.6, Португалия – 14.2, Малта – 10.4, Ирландия- 10.2, , Кипър – 10, Белгия -7.9, Франция  -7.8, Исландия – 7.2, Англия – 6.7.Министерството на здравеопазването осигурява безплатно съвременно изследване и лечение с антиретровирусни лекарства на всички нуждаещи се лица с ХИВ/СПИН, независимо от техния здравноосигурителен статус. Лечението на пациенти с ХИВ/СПИН се извършва в специализирани звена към инфекциозните болници/клиники в градовете София, Пловдив, Варна, Плевен и Стара Загора.Предаването на ХИВ е основен проблем за общественото здраве и засяга повече от 2 милиона души в Европейския регион на СЗО, особено в страните от Източна Европа и Централна Азия. През 2017 г. близо 160 000 души са новодиагностицирани с ХИВ в Европейския регион. ", "date": "2019.08.15", "title": "Стартира националната лятна АНТИСПИН кампания"}
{"url": "https://www.novinite.bg/articles/179181/Mobilni-ekipi-na-NOI-konsultirat-badeshti-pensioneri-koj-variant-da-izberat", "text": "През месец септември 2019 г. мобилни екипи от всички териториални поделения на НОИ (ТП на НОИ) ще извършват отново консултации на гражданите с цел да ги подпомогнат при избора на по-благоприятен прогнозен индивидуален коефициент, изчислен по старата или по новата методика, действаща от началото на 2019 г. Индивидуалният коефициент е елемент, приложим при определянето размера на пенсиите, свързани с трудова дейност. Графиците за посещенията на мобилните екипи в общинските центрове по места през месец септември т.г. ще бъдат оповестени до края на август в приемните на всяко ТП на НОИ. В постоянните приемни на поделенията на НОИ, както и в изнесените работни места, консултациите на гражданите по тази тема не са преустановявани.В кампанията през май т.г. над 1500 бъдещи пенсионери се консултираха относно вариантите за изчисляване на индивидуалния коефициент на бъдещата им пенсия чрез мобилните групи. За да бъде консултирано, лицето трябва да предостави на служителите информация за общата продължителност на придобития от него осигурителен стаж за времето до 31.12.1996 г., както и документ по образец УП-2 за брутното трудово възнаграждение или доход, върху които са внесени осигурителни вноски за три последователни години от последните 15 години осигурителен стаж по негов избор преди 1 януари 1997 г. Последните са необходими с оглед изчисляването на индивидуалния коефициент и по т.нар. „стара методика“.От началото на годината около 52 000 лица са подали заявления за отпускане на лична пенсия, свързана с трудова дейност, като пенсионното производство за част от тях все още не е приключило, съгласно нормативно установения срок от 4 месеца за произнасяне на пенсионния орган.Както е известно, лицата с подадени заявления в периода от 01.01.2019 г. до 03.05.2019 г. за отпускане на пенсия, свързана с трудова дейност, с начална дата след 31 декември 2018 г., както и тези от тях, на които е била отпусната такава пенсия до 04.05.2019 г., могат да упражнят еднократно правото си на избор за по-благоприятния за тях начин за изчисляване на индивидуалния им коефициент. От този ред до момента са се възползвали около 2200 лица.Електронната услуга „Изчисляване на прогнозна пенсия“ е достъпна и за самостоятелно ползване от лицата на интернет страницата на НОИ чрез издаден от института персонален идентификационен код (ПИК). От 4 май т.г. досега през тази услуга са направени справки с ПИК за близо 36 000 лица. ", "date": "2019.08.15", "title": "Мобилни екипи на НОИ консултират бъдещи пенсионери кой вариант да изберат"}
{"url": "https://www.novinite.bg/articles/179195/Hvanaha-magazin-za-telefoni-da-prodava-kontrabandno-zlato", "text": "Полицейска операция е проведена от служители на сектор „Противодействие на икономическата престъпност“ в ОДМВР-Пазарджик, със съдействието на данъчни инспектори от ТД НАП-Пловдив. В хода на действията вчера е извършена проверка на магазин за продажба на мобилни телефони и аксесоари в  центъра на областния град. Инспектиращите установили, че в обекта, ползван от трима местни жители на възраст 20, 21 и 50 г., се предлагали за продажба накити и украшения от злато.При извършеното претърсване на място и в жилищата, обитавани от тримата, били открити общо 8.9 килограма изделия от злато – гривни, колиета, пръстени, обеци, медальони. Изяснено е, че накитите не са декларирани по времето на вноса им от съседна страна, обектът не е лицензиран за продажба на изделия от благородни метали. Данъчните инспектори са установили и липсата на касови бонове при контролни покупки от магазина. Очаква се днес той да бъде запечатан и подложен на щателна проверка от служителите на приходната администрация.Двама от мъжете са задържани в ареста за срок от 24 часа, а намерените изделия от благородни метали са иззети. По случая е образувано досъдебно производство за престъпление по чл. 251, ал.1 от Наказателния кодекс.", "date": "2019.08.15", "title": "Хванаха магазин за телефони да продава контрабандно злато"}
{"url": "https://www.novinite.bg/articles/179206/Balgarskite-semejstva-poluchavat-poveche-no-i-harchat-oshte-poveche", "text": "Доходи на домакинствата у нас растат, но се увеличават и разходите. Харчовете обаче растат с по-бързи темпове от приходите. Това показват последните данни на Националния статистически институт за периода април-юни.Общият доход средно на лице от домакинство през второто тримесечие на 2019 г. е 1 547 лв. и спрямо същия период на 2018 г. се повишава с 4.9%. В структурата на общия доход с най-висок относителен дял e доходът от работна заплата (57.8%), следван от доходите от пенсии (27.6%) и от самостоятелна заетост (6.2%). Спрямо второто тримесечие на 2018 г. относителният дял на дохода от работна заплата нараства с 1.1 процентни пункта, доходът от пенсии намалява с 0.5 процентни пункта, а доходът от самостоятелна заетост намалява с 0.4 процентни пункта.В номинално изражение през второто тримесечие на 2019 г. в сравнение със същото тримесечие на 2018 г. доходите средно на лице от домакинство по източници на доход се променят, както следва:-Доходът от работна заплата нараства от 835 на 894 лв. (със 7.0%).-Доходите от пенсии нарастват от 413 на 427 лв. (с 3.4%).-Доходът от самостоятелна заетост намалява от 97 на 95 лв. (с 1.8%).-Доходите от социални обезщетения и помощи нарастват от 35 на 46 лв. (с 33.0%).През второто тримесечие на 2019 г. относителният дял на паричния доход на домакинствата в общия доход е 99.1%, а делът на дохода от натура е 0.9%.Общият разход на лице от домакинство през второто тримесечие на 2019 г. е 1 402 лв. и се увеличава с 5.3% спрямо същото тримесечие на 2018 година. В структурата на общия разход с най-голям относителен дял са разходите за храна (31.4%), следвани от разходите за жилище (15.5%), данъци и социални осигуровки (14.2%) и разходите за транспорт и съобщения (11.7%).Като абсолютни стойности през второто тримесечие на 2019 г. в сравнение със същото тримесечие на 2018 г. видовете разходи средно на лице от домакинство се променят, както следва:-Разходите за храна и безалкохолни напитки се увеличават от 419 на 440 лв. (с 5.0%).-Разходите за алкохолни напитки и цигари се увеличават от 59 на 61 лв. (с 4.4%).-Разходите за облекло и обувки намаляват от 44 на 43 лв. (с 3.2%).-Разходите за жилище (вода, електроенергия, отопление, обзавеждане и поддържане на дома) нарастват от 213 на 217 лв. (с 2.3%).-Разходите за здравеопазване се увеличават от 77 на 96 лв. (с 25.0%).-Разходите за транспорт и съобщения нарастват от 161 на 165 лв. (с 2.5%).-Разходите за свободно време, културен отдих и образование нарастват от 53 на 57 лв. (със 7.0%).-Разходите за данъци и социални осигуровки се увеличават от 182 на 200 лв. (с 9.5%).През второто тримесечие на 2019 г. настъпва промяна в потреблението на основни хранителни продукти средно на лице от домакинство в сравнение със същото тримесечие на 2018 година. Увеличение се отчита в потреблението на месо - от 8.6 на 8.9 кг, и яйца - от 39 на 40 броя. При повечето хранителни продукти има намаление на консумацията. По-съществено намалява потреблението на: хляб и тестени изделия - от 21.3 на 20.4 кг, зеленчуци - от 19.0 на 18.0 кг, кисело мляко - от 7.9 на 7.5 кг, и плодове - от 8.9 на 8.5 килограма. Без промяна остава потреблението на месни произведения, сирене, зрял фасул и захар.   ", "date": "2019.08.15", "title": "Българските семейства получават повече, но и харчат още повече"}
{"url": "https://www.novinite.bg/articles/179203/Napadenie-s-noj-v-priyuta-na-otec-Ivan", "text": "Около 15:10 часа днес на тел. 112 бил подаден сигнал за мъж, предизвикал скандал в приюта на отец Иван в село Нови хан,където пребивавала майката на сина му заедно с детето. На място незабавно са изпратени служители на РУ-Елин Пелин,които установили, че под въздействието на алкохол и наркотични вещества, 26-годишният е нанесъл лека порезна рана в областта на плешката на работещ в приюта мъж, който се е опитал да го отпрати. Лека порезна рана по ухото е получил и отец Иван, който също се притекъл на помощ.Извършителят - криминално проявен, е задържан за 24 часа. Образувано е досъдебно производство. Процесуално-следствените действия продължават и към момента.", "date": "2019.08.15", "title": "Нападение с нож в приюта на отец Иван"}
{"url": "https://www.novinite.bg/articles/179184/Sled-poveche-ot-dve-sedmici-Avtomobilite-otnovo-se-dvijat-po-patya-Yambol-Sliven", "text": "Възстановено е движението по главния път между Сливен и Ямбол, съобщи БНТ. Отсечката беше затворена от протестиращи в село Крушаре, които са недоволни от мерките срещу африканската чума по свинете.Блокадата продължи повече от две седмици. Хората протестираха срещу начина, по който държавата се бори срещу разпространението на заразата по домашните животни. Те отказваха да умъртвяват прасетата в семейните си стопанства, за които е нямало доказателства, че са болни. ", "date": "2019.08.15", "title": "След повече от две седмици: Автомобилите отново се движат по пътя Ямбол-Сливен"}
{"url": "https://www.novinite.bg/articles/179180/Obgoreliyat-uchastak-ot-Struma-ostava-zatvoren-pone-2-3-sedmici", "text": "\"Най-ранният срок за пускане на движението в платното в посока София от АМ \"Струма\" ще е след не по-малко от 2-3 седмици\". Това заяви пред БНР инж. Иван Досев от УС на Агенция \"Пътна инфраструктура\". Той уточни, че като цяло магистрала \"Струма\" е отворена, единствено в участъка от 10 километра - между пътен възел \"Дупница-юг\" и пътен възел \"Бобошево\" - движението е ограничено.В предаването \"Преди всички\" Досев обясни, че щетите от пожара вече се установяват. По думите му Община Дупница само един път е сигнализирала в АПИ за струпани отпадъци в района на АМ \"Струма\", но не е било установено наличие на купища боклук в обхвата на магистралата: \"Има такива купища боклуци, по скоро суровина за преработка, но тогава, когато сме направили проверка, те не са били в нашия обхват, т.е. те не са били под съоръжението\".Той уточни, че винаги се правят проверки по сигнали: \"Ако проверката установи необходимост от почистване, ние го почистваме. Имаме договори с пътноподдържащи фирми, вътре е включено и почистване на републиканските пътища. Това не е хубаво да се случва, защото са разходи за Държавния бюджет, а в същото време някои си използват части от държавната територия по неправилен начин\".", "date": "2019.08.15", "title": "Обгорелият участък от „Струма“ остава затворен поне 2-3 седмици"}
{"url": "https://www.novinite.bg/articles/179194/API-registrira-chetvarti-dostavchik-na-tol-uslugi", "text": "Агенция „Пътна инфраструктура“ (АПИ) вписа в регистъра четвърти национален доставчик на услуги за електронно събиране на пътни такси на база изминато разстояние – тол. С решение на Управителния съвет на АПИ като национален доставчик на услуги е регистрирана фирмата “Иком” ООД, която иска да партнира само в събирането на тол такси.Съгласно Общите условия предстои дружеството да премине втория етап от процедурата за подписване на договор, след което да докаже оперативна съвместимост с електронната система и едва тогава да започне дейност по предоставяне на услуги.До момента АПИ има договор за Национален доставчик на услуги с „Интелигентни Трафик Системи“ ЕАД, с „Телетол“ АД и с „Конкорд Смарт Инфраструктура“ АД, като две от дружествата вече продават електронни винетки – „Интелигентни Трафик Системи“ и „Конкорд Смарт Инфраструктура“, а „Телетол“ АД не продава електронни винетки, тъй като не постигна оперативна съвместимост със системата на АПИ.С въвеждане в търговска експлоатация на електронната система за събиране на пътни такси на база изминато разстояние „Интелигентни Трафик Системи“ ЕАД, „Телетол“ АД и „Конкорд Смарт Инфраструктура“ АД ще имат възможност да предлагат и тол услуги след доказване на оперативна съвместимост с електронната система.Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние. Първият етап е подаване на заявление за регистрация, съгласно изисквания разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси.Съгласно Наредбата лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.08.15", "title": "АПИ регистрира четвърти доставчик на тол услуги"}
{"url": "https://www.novinite.bg/articles/179192/Priklyuchiha-krastosanite-proverki-na-DFZ-za-podadenite-zayavleniya-za-direktni-plashtaniya", "text": "ДФ „Земеделие“ приключи кръстосаните проверки по подадените заявления от земеделските стопани за подпомагане по схемите и мерките на директните плащания за Кампания 2019. В резултат на проверките в заявленията на 10 992 бенефициенти са установени двойно декларирани площи в размер на 5 901 ха. За сравнение за Кампания 2018 застъпвания бяха констатирани при 9 456 кандидати с обща площ 5 457 ха.Информация за установените застъпвания е публикувана в раздел „Справки“, секция „Двойно декларирани площи“, в индивидуалния профил на всеки земеделски стопанин в Системата за електронни услуги на ДФЗ.С цел намаляване на административната тежест не се налага земеделските стопани да се явяват в областните дирекции на ДФЗ за предоставяне на документи за изясняване принадлежността на двойно декларираните площи. При обработката на тези площи ДФЗ ще ползва данни за регистрирано правно основание, предоставени от Министерство на земеделието, храните и горите.ДФЗ информира бенефициентите, че в срок до 1 декември 2019 е възможно подаване на искания за оттегляне по подадените през кампания 2019 заявления при спазване на реда и условията на Наредба № 5 от 2009 г. ", "date": "2019.08.15", "title": "Приключиха кръстосаните проверки на ДФЗ за подадените заявления за директни плащания"}
{"url": "https://www.novinite.bg/articles/179187/Da-jiveem-dostojno-sledvajki-dobriya-primer-na-Bogorodica-prizova-patriarh-Neofit", "text": "Да обичаме Света Богородица и да следваме нейния добър пример. Да живеем достойно, каза Негово Светейшество Българския Патриарх Неофит, който пристигна в Троянския манастир, където ще оглави празничната Света Литургия на Голяма Богородица, предаде БГНЕС.Следвайте примера на Света Богородица, нейния път, в който тя се утвърждаваше, така и ние да живеем достойно за нашето звание на христови служители, каза патриарх Неофит.Запитан какво е неговото послание в днешните времена на бури и катаклизми, патриарх Неофит каза: Бог ще даде възможност да се изгладят трудностите.Да обичаме Бога и Света Богородица и да следваме нейния добър пример, каза още веднъж патриарх Неофит.Хиляди миряни и духовници от цялата страна пристигат днес в Троянския манастир “Успение Богородично” на храмовия му празник, за да се поклонят пред чудотворната икона на Пресвета Богородица Троеручица и да участват в богослужението. Веднага след Светата литургия, оглавена от патриарх Неофит, започва лития с чудотворната икона Пресвета Богородица Троеручица от храма до мястото на първото чудо извършено от иконата.", "date": "2019.08.15", "title": "Да живеем достойно, следвайки добрия пример на Богородица, призова патриарх Неофит"}
{"url": "https://www.novinite.bg/articles/179200/43-mln-leva-potichat-kam-mladite-fermeri", "text": "Общо 22 млн. евро ще получат млади фермери за стартиране на собствен селскостопански бизнес. Изпълнителният директор на ДФЗ - РА Васил Грудев ще връчи на официална церемония утре, 16 август (петък), първите договори на млади фермери, кандидатствали при втория прием по подмярка 6.1 “Стартова помощ за млади земеделски стопани” от ПРСР 2014-2020 г.Припомняме, че Фондът ще финансира 880 проекта, подадени през ИСУН подмярка 6.1. Те попадат в 100-процентовия бюджет на подмярката, за чиито прием бяха разпределени 22 000 000 евро (43 027 600 лв.). Всеки един проект ще бъде подкрепен с до 25 хил. евро.", "date": "2019.08.15", "title": "43 млн. лева потичат към младите фермери"}
{"url": "https://www.novinite.bg/articles/179204/Chumata-po-prasetata-stigna-i-Blagoevgradsko", "text": "Първи случай на африканска чума по свинете е регистриран в Благоевградска област. Заразеното животно е било намерено в река Струма край Кресна, съобщи БНТ. На извънредна епизоотична комисия са обсъдени мерките, които ще бъдат предприети. А в Русенско - най-засегнатия от заболяването регион, вече са загробени 70 хиляди прасета.В осемте огнища ситуацията е овладяна, заявиха от Областната дирекция по безопасност на храните. Вчера е установена още една положителна проба на диво прасе, този път на остров Батин.Във всички свинекомплекси в Русенско, където беше регистрирана африканска чума, вече е приключила първичната дезинфекция, чиято цел е да прекрати разпространението на заразата, за да може да се възстанови производството.По прогноза на ветеринарните лекари производството в засегнатите комплекси ще може да се възстанови до 5-6 месеца. За да не се разпространи отново заразата, местата, където са загробвани прасетата, непрекъснато се наблюдават.Заради влошената епизоотична обстановка в Русенско са определени допълнителни мерки за страничните животински продукти от месопреработвателните предприятия.", "date": "2019.08.15", "title": "Чумата по прасетата стигна и Благоевградско"}
{"url": "https://www.novinite.bg/articles/179205/Kartofite-poskapnali-s-blizo-50-za-godina", "text": "Индексът на цените на производител в селското стопанство за второто тримесечие на 2019 г. се увеличава с 5.3% спрямо същото тримесечие на 2018 година, съобщиха от НСИ. Индексът на цените на продукцията от растениевъдството се повишава с 5.8%, а на продукцията от животновъдството – с 4.6%. Спрямо предходната година цените на селскостопанската продукция отбелязват увеличение с 4.1%, като в растениевъдството то е с 4.9%, а в животновъдството - с 3.0%.През второто тримесечие на 2019 г. спрямо същото тримесечие на 2018 г. най-голямо увеличение се наблюдава в цените на картофите - с 45.9%. По-високи са цените на: зърнените култури - с 6.4%, пресните зеленчуци - с 16.3%, техническите култури - с 1.8%, и пресните плодове - с 4.8%. Цените на фуражните култури отбелязват намаление с 6.9%. Увеличение е отчетено в цените на: меката пшеница - с 9.8%, семената от репица и рапица - с 8.1%, семената от кориандър - със 74.2%, оранжерийните домати - с 19.7%, ябълките - с 36.9%, черешите - с 8.5%, и кайсиите – с 35.3%. Понижават се цените на: царевицата за зърно - с 3.1%, фуражния грах - с 31.1%, лавандулата - с 20.0%, бялото главесто зеле - с 22.0%, и на ягодите - с 10.9%.Спрямо същото тримесечие на 2018 г. цените на живите животни се увеличават с 6.4%. Увеличението е в резултат на ръст в цените на: едрия рогат добитък - с 14.9%, козите – с 15.5%, и на свинете - с 9.5%. Без промяна остават цените на домашните птици. При животинските продукти е регистрирано увеличение в цените на: козето мляко - с 10.0%, и кравето мляко - с 3.9%. Намаление е отчетено в цените на биволското мляко - с 12.4%, овчето мляко - с 3.6%, и на кокошите яйца за консумация - с 2.2%.През второто тримесечие на 2019 г. спрямо 2018 г. повишаване се наблюдава в цените на: зърнените култури - с 2.9%, техническите култури - с 3.6%, пресните зеленчуци - с 21.5%, картофите - с 48.4%, и пресните плодове - с 4.1%. Спрямо 2018 г. намаление е отчетено в цените на фуражните култури - с 6.2%. В животновъдството цените на живите животни нарастват с 6.4%, а на животинските продукти се запазват на почти същите нива - с леко увеличение от 0.6%.През второто тримесечие на 2019 г. спрямо 2018 г. увеличение е отчетено в цените на: меката пшеница - с 3.4%, неолющения ориз - с 26.3%, слънчогледа - с 6.3%, оранжерийните домати – с 39.4%, черешите - с 9.5%, и кайсиите - с 10.3%. По-ниски са цените на: соята - с 4.7%, лавандулата - с 20.3%, салатите и марулите - с 13.7%, и ягодите - с 10.8%.В животновъдството през второто тримесечие на 2019 г. спрямо 2018 г. увеличение се наблюдава в цената на всички основни категории животни. Цените на свинете се увеличават с 6.6%, на едрия рогат добитък - с 14.3%, на овцете - с 5.5%, на козите - с 12.8%, и на домашните птици – с 1.5%. При животинските продукти увеличение отбелязват цените на: кравето мляко - с 0.7%, и козето мляко - със 7.0%. Намаление е отчетено в цените на биволското мляко - с 15.2%, на овчето мляко - с 3.2%, и на кокошите яйца за консумация - с 6.5%.Индекси на цените на продуктите и услугите за текущо потребление в селското стопанствоИндексът на цените на продуктите и услугите за текущо потребление в селското стопанство за второто тримесечие на 2019 г. е по-висок с 3.1% спрямо същото тримесечие на предходната година и с 2.5% спрямо 2018 година.През второто тримесечие на 2019 г. спрямо съответното тримесечие на 2018 г. по-високи са цените на: посевния и посадъчния материал - с 1.7%, електроенергията и горивата - с 1.5%, минералните торове - с 10.4%, ветеринарномедицинските продукти - с 4.0%, и на фуражите - с 3.8%.По-ниски са цените на продуктите за растителна защита - с 0.8%.През второто тримесечие на 2019 г. спрямо 2018 г. индексът на цените на електроенергията и горивата се увеличава с 1.3%, на посевния и посадъчния материал - с 2.1%, на минералните торове - с 5.5%, на ветеринарномедицинските продукти - с 4.9%, и на фуражите - с 3.3%. Намаляват цените на продуктите за растителна защита - с 0.3%. ", "date": "2019.08.15", "title": "Картофите поскъпнали с близо 50% за година"}
{"url": "https://www.novinite.bg/articles/179190/Kaso-saedinenie-i-pojar-oprazniha-hotel-vav-Velingrad", "text": "Евакуираха гостите и персонала на хотел във Велинград заради пожар тази нощ. Огънят в СПА отделението е причинен от късо съединение, предаде БНТ.След сигнал на телефон 112, към мястото са насочени две пожарни коли.Пожарникари и полицаи са обходили всички етажи на хотела, за да евакуират хората своевременно. От сградата са изведени 200 гости и 50 души персонал. Пожарът е изгасен, размерът на нанесените щети все още се изчислява.  ", "date": "2019.08.15", "title": "Късо съединение и пожар опразниха хотел във Велинград"}
{"url": "https://www.novinite.bg/articles/179183/Zatvaryat-vremenno-chast-ot-ulica-v-Trakiya-v-Plovdiv-zaradi-remont-na-osnoven-toploprovod", "text": "EVN Топлофикация уведомява, че поради монтажни дейности по рехабилитация на топлопровод в квартал „Тракия“ в гр. Пловдив, се налага частично затваряне на ул. „Димитър Кудоглу“ от 15.8.2019 г. до 22.10.2019 г. в участъка между ул. Емона и ул. Княз Борис I. Дейностите изискват демонтирането и извозването на бетонни панели и топлопроводи, както и монтаж на нови топлопроводи по ул. „Димитър Кудоглу“.Компанията уверява, че е направила организация да приключи проекта максимално бързо с оглед минимизиране неудобствата за живущите в района на улицата.", "date": "2019.08.15", "title": "Затварят временно част от улица в „Тракия“ в Пловдив заради ремонт на основен топлопровод"}
{"url": "https://www.novinite.bg/articles/179193/DNSK-objalva-reshenieto-na-sada-po-kazusa-Zlaten-Vek", "text": "Сагата с небостъргача „Златен век“ ще продължи. Държавата не се съгласи с решението на съда, че строежът не е незаконен. Поради тази причина Дирекцията за национален строителен контрол (ДНСК), чрез Административен съд – София град, внесе касационна жалба до Върховния административен съд на Република България във връзка с решението на Софийския административен съд по казуса „Златен век“.С Решение № 5229/30.07.20190 г. на Административен съд – София град, постановено по административно дело № 4829/2019 г., съдът отменя като незаконосъобразна заповед РД-08-1/15.04.2019 г. на началника на ДНСК, с която е наредено спиране заради нарушения на строежа на сградата „Златен век“. С нея е наредено спиране и на незаконен строеж на изкоп/насип в съседен имот за обществено обслужване, подземен гараж и трафопост, извършвани от „Артекс инженеринг“ АД.ДНСК счита, че е нарушен материалният закон.За да постанови решението си, съдът е приел, че са допуснати административно- производствени правила, които са в противоречие с материално-правните разпоредби и несъответствие с целта на закона. ДНСК обжалва тези изводи на съда с доказателствения материал по делото в неговата цялост. ", "date": "2019.08.15", "title": "ДНСК обжалва решението на съда по казуса „Златен Век“"}
{"url": "https://www.novinite.bg/articles/179188/Skasan-kabel-pri-nereglamentiran-izkop-ostavi-3-stolichni-rajona-bez-tok", "text": "При несъгласувани изкопни и ремонтни дейности на територията на сградата на ВиК София беше скъсан кабел средно напрежение на ЧЕЗ Разпределение България. В резултат без електрозахранване останаха клиенти на компанията в кварталите Дружба и Горубляне в София, както и в село Герман.ЧЕЗ Разпределение незабавно изпрати аварийни екипи за отстраняване на повредата и ще възстанови електрозахранването по най-бързия възможен начин. Компанията призовава за спазване на изискванията на дружеството при извършване на подобни дейности с цел осигуряване на спокойствието на гражданите. ", "date": "2019.08.15", "title": "Скъсан кабел при нерегламентиран изкоп остави 3 столични района без ток"}
