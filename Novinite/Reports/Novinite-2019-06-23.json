{"url": "https://www.novinite.bg/articles/177313/Mira-Radeva-Oshte-ne-se-e-rodil-vtori-Bojko-Borisov", "text": "\r\n\"Още не се е родил втори Бойко Борисов. Никого от политиците не обичам, защото работата ми е такава, че трябва да съм безпристрастна. Като представител на зодия близнаци, който обича промените, ми се струваше, че трябва да има някаква политическа промяна. Бойко Борисов обаче е по-добър играч от всички останали на терена\". Това заяви пред БНТ социологът Мира Радева.\r\n\"Във Франция има такъв израз „политическо животно“, което се отнася за премиера. Спомням си началото на неговата кариера. Известни политици тогава казваха, че ако вземат един хеликоптер могат да свършат същата работа. Не е толкова просто. Той има невероятен вътрешен усет. Ако някой си мисли, че понякога Борисов е направляван и му дърпат конците – нищо подобно. Борисов има усещане за вътрешна увереност и сигурност, която успява да предаде на публиката. Ако ти не си убеден в това, което правиш, хората няма да ти повярват\", каза още Радева.  \r\n\"Аз уважавам амбицията на всеки един човек, независимо дали е политик. Трезвата преценка е важно нещо. Тя се създава от хората, които са около теб. Много е важно за един политик да не е само в прякото си обкръжение. Трябва да разбереш какво мислят за теб онези, които не те харесват. Имаше много неточности и непремерени неща при Корнелия Нинова и не мисля, че тя е човекът, който може да надвие „политическото животно“ Борисов. Той успява на този терен, с това българско общество\", коментира социологът. \r\n \r\n", "date": "2019.06.23", "title": "Мира Радева: Още не се е родил втори Бойко Борисов"}
{"url": "https://www.novinite.bg/articles/177308/Zoran-Zaev-stava-i-finansov-ministar", "text": "Премиерът Зоран Заев обяви днес от Валандово, че в предложение, което ще представи на Събранието за нови членове на правителството, той ще стане и финансов министър на мястото на Драган Тевдовски, пише македонският Фокус.„Задълженията на министъра на финансите, заедно с премиерската позиция, ще изпълнявам за определен период. Взех това решение, защото тази година ще бъде годината за икономиката. Тевдовски ще работи с мен като съветник. Следват смели решения, които ще са от полза за всички граждани\", каза Заев.Той съобщи, че новият министър на земеделието на мястото на Люпчо Николовски ще бъде Траян Димковски и потвърди, че новият министър на екологията ще бъде Насер Нуредини, местната власт ще бъде поверена на Горан Милевски, а политическата система ще бъде отговорност на Садула Дураки, информира Фокус.", "date": "2019.06.23", "title": "Зоран Заев става и финансов министър"}
{"url": "https://www.novinite.bg/articles/177295/Slancheva-i-jejka-nedelya-s-temeraturi-do-36", "text": "Днес ще е предимно слънчево и горещо. След обяд над Западна и Централна България отново ще се развива купеста и купесто-дъждовна облачност и по-късно през деня и през нощта срещу понеделник на много места там ще има краткотрайни валежи с гръмотевици. Ще духа слаб юг-югоизточен вятър. Максимални температури между 31° и 36°, в София около 31°. В планините ще бъде предимно слънчево, след обяд с купесто-дъждовна облачност и ще има краткотрайни валежи с гръмотевици. Ще духа слаб до умерен вятър от юг-югозапад, по най-високите върхове на Рила и Пирин - временно от запад. Максимална температура на 1200 метра около 26°, на 2000 метра – около 19°.По Черноморието ще бъде предимно слънчево с временни увеличения на облачността. Ще духа слаб до умерен югоизточен вятър. Максимални температури 29°-31°. Температурата на морската вода е 25-27°. Вълнението на морето ще бъде 1-2 бала.На 23.06.2019 слънцето ще изгрее в 05:49 часа и ще залезе в 21:08 часа. Продължителност на деня 15:19 часа.На 23.06.2019 луната ще изгрее в 00:44 часа и ще залезе в 11:25 часа. Осветеност на диска в 0h UT 72 %. Фаза на луната: последна четвърт.", "date": "2019.06.23", "title": "Слънчева и жежка неделя с темератури до 36°"}
{"url": "https://www.novinite.bg/articles/177301/Tijnejdjarka-izchezna-v-Garciya", "text": "Властите в Гърция сигнализираха за изчезването на 15-годишната Теодора Мирчева от България. Момичето е изчезнало от дома си в петък в северното солунското предградие Сикиес.Теодора Мирчева е с височина 1.55 м, нормално тегло, кафява коса и сини очи. В деня на изчезването си била със зелена рокля и с червени спортни обувки с бели и ивици.Както е посочено в съобщението на фондацията \"Усмивка на детето\": Всеки, който има някаква информация, нека да се свърже 24 часа в денонощието на \"Европейска линия за изчезнали деца 116000\", както и на всички полицейски служби в страната, пише в. \"Български новини\".", "date": "2019.06.23", "title": "Тийнейджърка изчезна в Гърция"}
{"url": "https://www.novinite.bg/articles/177310/Otkriha-trup-v-ezero-kraj-Shumen", "text": "Тяло във водата на шуменското езеро. Днес около обяд е бил изваден труп на възрастен мъж.Все още няма яснота за самоличността му, съобщава „Дарик”. Край водата са открити дрехите му и останала бира, а по тялото няма следи от насилствена смърт. Според полицията става въпрос за самоубийство.Къпането в езерото е забранено. ", "date": "2019.06.23", "title": "Откриха труп в езеро край Шумен"}
{"url": "https://www.novinite.bg/articles/177298/56-po-Rihter-udari-Kaliforniya", "text": "Трусът е бил регистриран в 3.53 часа местно време, на дълбочина 12 км. Епицентърът му е на 869 километра северозападно от Лос Анжелис с население 3.8 милиона души и на 300 километра северозападно от Сакраменто, съобщава БГНЕС.В непосредствена близост до епицентъра, само на няколко километра се намира малкото градче Петролиа, на около 400 километра от Сан Франциско.До момента няма данни за жертви и пострадали.", "date": "2019.06.23", "title": "5.6 по Рихтер удари Калифорния"}
{"url": "https://www.novinite.bg/articles/177299/Dnes-pravoslavnite-otbelyazvat-Nedelya-na-Vsi-Svetii", "text": "Днес православната църква отбелязва първа неделя след Света Петдесетница.Празникът е познат и като Неделя на Всички светии -Свети апостол Юда, брат Господен, Свети преподобни Пайсий Велики. Свети преподобни Паисий Хилендарски, Свети мъченик Зосим Созополски, Свети Йоан, Архиепископ Шанхайски и Сан-Франциски чудотворец.Причините за установяване на празника са няколко: да ни се посочат плодовете, с които слизането на Светия Дух е изпълнил и оплодил нетленната действителност; за да ни се напомни, че има много герои на вярата, които са служили на Бога, но са останали безименни и неизвестни за света; както и за да се съберат всички светии в един ден, за да се знае за тях, че са просияли със силата на Единия Спасител Исус Христос.Днес имен ден празнуват Панайот, Панчо и Панталей.", "date": "2019.06.23", "title": "Днес православните отбелязват Неделя на Вси Светии"}
{"url": "https://www.novinite.bg/articles/177296/Peshehodec-zagina-na-magistrala-Struma-kraj-Sandanski", "text": "Пешеходец загина на магистрала \"Струма\" тази нощ край Сандански, съобщава БГНЕС. Пътният инцидент е станал около 22.30 часа в района на град Сандански в платното в посока Благоевград.Мъжът, чиято самоличност засега все още не е установена, е бил прегазен от автомобил и е загинал на място.Докато приключи огледът на местопроизшествието, движението по автомагистралата беше ограничено за 1 час. Въведен беше обходен маршрут Ново Делчово - Сандански. ", "date": "2019.06.23", "title": "Пешеходец загина на магистрала \"Струма\" край Сандански"}
{"url": "https://www.novinite.bg/articles/177312/Jalt-kod-za-utre-Poroi-i-gramotevichni-buri-udryat-stranata", "text": "Жълт код за валежи и гръмотевични бури е обявен за 19 области в страната на 24 юни. Това сочи справка на сайта на Националния институт по метеорология и хидрология. Предупреждението е в сила за областите Видин, Монтана, Враца, Плевен, Ловеч, София-град, София област, Благоевград, Перник, Кюстендил, Пазарджик, Смолян, Пловдив, Хасково, Кърджали, Стара Загора, Велико Търново, Габрово и Русе. През следващото денонощие ще се развива значителна купесто-дъждовна облачност, ще има валежи и гръмотевични бури. Има условия и за градушки. Сумарни количества валеж за денонощието на места до 30 – 35 л/кв. м, локално и повече. ", "date": "2019.06.23", "title": "Жълт код за утре: Порои и гръмотевични бури удрят страната"}
{"url": "https://www.novinite.bg/articles/177314/Pojar-gorya-blizo-do-Stochna-gara-v-Sofiya", "text": "Гумени уплътнения на жп мостове и стари гуми на трактори горяха на Сточна гара в София.Експерти установяват причината за запалването. Три пожарни екипа са на мястото на инцидента.Горящите гуми са разположени между складове на фирма за брашно и на куриерска фирма, между които минава влакова линия, съобщава БГНЕС. ", "date": "2019.06.23", "title": "Пожар горя близо до Сточна гара в София"}
{"url": "https://www.novinite.bg/articles/177311/Otkriha-nova-socialna-kuhnya-v-Stara-Zagora", "text": "Кухненски блок към Социалния център на църквата „Св. Паисий Хилендарски“ в старозагорския квартал „Зора“ бе открит днес, съобщиха от пресцентъра на община Стара Загора.Той се намира в двора на храма и е продължение на сградата, в която се помещава Социалният център. Новата придобивка бе осветена от Старозагорския митрополит Киприан и свещеници.„Всяко нещо, което се открива за добро, е благословено от Бога. За израстването на младите българи под покрова на Света Богородица и Свети Паисий, който ни завеща да сме българи, да пазим нашата вяра, Бог и родина“, каза в словото си митрополит Киприан.Той благодари на Община Стара Загора, на Ротари клуб „Берое“ и на всички дарители за помощта.На освещаването присъстваха Живко Тодоров, кмет на община Стара Загора и заместничката му Иванка Сотирова. Тук бяха още Емил Христов, зам.-председател на Народното събрание, Гергана Микова, областен управител и Красимир Червилов, зам. областен управител, общински съветници, членове на Ротари клуб „Берое“ и много граждани.„За мен е голяма чест да открия новата кухня, искам да благодаря на митрополит Киприан, с когото работим прекрасно. Откакто е тук, той направи много за възвръщането на духовната вяра на миряните в епархията. Благодаря и на Ротари клуб „Берое“ за инициативите, които правят за хората в нашия град, както и на всички дарители, които помагат за доброто на Стара Загора“, каза градоначалникът Живко Тодоров.Малчугани от Детска градина №33 „Люляк“, които посещават неделното училище към храма, поздравиха гостите с музикално-поетичен спектакъл посветен на вярата и борбата за свобода на родината.Социалната кухня към храм „Св. Паисий Хилендарски“ работи от три години, но храната за нуждаещите се досега е доставяна чрез кетъринг. Идеята е в новата кухня да се приготвя храна поне за 100 човека. Освен за нуждите на храма, храна ще бъде доставяна и в другите кухни в градските църкви.", "date": "2019.06.23", "title": "Откриха нова социална кухня в Стара Загора"}
{"url": "https://www.novinite.bg/articles/177300/10-miliona-izbirat-kmet-na-Istanbul", "text": "В Истанбул се провеждат днес повторо избори за кмет. Общо 10 560 963 души ще могат да упражнят правото си на глас и да избират между кандидата на управляващата партия – Бинали Йълдъръм и претендента на опозицията – Екрем Имамоглу. Ще бъдат разкрити 31 124 избирателни секции. Гласуването ще започне в 8 ч. сутринта и ще приключи в 17 ч., обяви Висшата избирателна комисия (ВИК) на Турция.Вотът ще се състои близо три месеца след местните избори на 31 март, спечелени в Истанбул от Екрем Имамоглу от основната опозиционна Народнорепубликанска партия (НРП). Той победи с много малка разлика кандидата на управляващата Партия на справедливостта и развитието (ПСР) Бинали Йълдъръм, който е бивш премиер и близък сътрудник на президента Реджеп Тайип Ердоган.След седмици на възражения от страна на управляващата партия за резултатите от вота в Истанбул, Висшата избирателна комисия анулира изборите за кмет и насрочи повторение на 23 юни.Изборите в Истанбул се разглеждат като тест за популярността на президента Ердоган на фона на икономическия спад, увеличаващата се безработица и високите цени на храните.Вотът е от голямо значение за Турция, тъй като градът с население от над 15 милиона души, разположен на два континента, е финансовият, търговски и културен център на страната. Около 30 процента от брутния вътрешен продукт на Турция се произвежда в Истанбул, а бюджетът на голямата истанбулска община възлиза на около 8,8 милиарда долара.В изборите участват общо 21 кандидати, но надпреварата на практика е между Бинали Йълдъръм, кандидат на управляващата ПСР и смятан за най-верния помощник на президента Ердоган, и опозиционния кандидат Екрем Имамоглу. Освен тях за кметския пост ще се състезават Неждет Гьокчънар, кандидат на Партията на щастието, Мустафа Илкер Юджел, кандидат на Отечествената партия, и 17 независими кандидати.Според няколко социологически агенции Екрем Имамоглу води пред кандидата на управляващите Бинали Йълдъръм.Според прогнозите на Агенция Аврасия, позната с това, че прогнозира с най-голяма точност резултатите от местните избори в Истанбул на 31 март, гласовете за Екрем Имамоглу ще скочат до 53 на сто. Подкрепата за  Бинали Йълдъръм ще бъде около 46,3 процента. Това означава, че кандидатът на опозиционната партия има вероятност да спечели вота с разлика от 6,7 пункта, което ще е доста повече от вота през пролетта, когато разликата беше под 1% - около 14 000 гласа. Близки до тези резултати огласиха преди дни други две социолагически агенции - Конда и Метропол. Точно обратен резултат прогнозира друга агенция - О Ре Дже (ORC), чиито резултати огласиха проправителствените вестници. Агенцията вещае победа Йълдъръм с около 2%.На изборите на 31 март 1,7 милиона гласоподаватели не упражниха правото си на глас и сега и двата противникови лагера разчитат на подкрепа от тях. Ключова роля за резултата ще имат и гласовете на кюрдските избиратели. На предишните избори прокюрдската Демократична партия на народите (ДПН) не издигна кандидат в Истанбул, което помогна на опозиционния кандидат Екрем Имамоглу. Преди няколко дни съпредседателят на ДПН Селяхаттин Демирташ, който се намира в затвора, призова симпатизантите на партията да гласуват за Екрем Имамоглу.Лидерът на забранената за тероризъм Кюрдска работническа партия (ПКК) Абдуллах Йоджалан, който излежава доживотна присъда затвор на о. Имралъ, пък призова кюрдите да бъдат \"неутрални\" на повторния вот за кмет на Истанбул.Очаква се избирателната активност да бъде по-висока от тази на 31 март, когато 84,6 процента от избирателите дадоха своя глас. Днес се очаква избирателната активност да достигне 90 процента. Първите резултати ще започнат да постъпват след 18 часа.Преди цели 25 години, когато самият Реджеп Ердоган е избран за кмет на Истанбул, заявява, че който управлява този град, той управлява цяла Турция. Затова и сега загубата за него ще е много голяма, коментират политолози.", "date": "2019.06.23", "title": "10 милиона избират кмет на Истанбул"}
{"url": "https://www.novinite.bg/articles/177303/Siderov-iska-debat-za-ili-protiv-zabranata-na-abortite", "text": "26 000 аборта се правят на година. Това са 26 000 убийства на година. Ако имаше война в страната, нямаше да са толкова жертвите.  Искам да започна дебат \"за\" или \"против\" забраната за абортите. Тази дискусия я има в много други държави, но не и в България. Това заяви лидерът на \"Атака\" Волен Сидеров в предаването \"Неделя 150\" по БНР.\"Нашата държава е първа по демографска криза и смъртност. Как може едно момиче, срещу такса, да убие един живот\", попита Сидеров.Лидерът на \"Атака\" коментира и последните политически теми:\"На определени места ще имаме коалиция за местните избори. За сега няма изгледи обаче да се явим заедно на парламентарните избори\", разкри той.\"Ако партиите се лишат от субсидии, то някак си може да върнат доверието на хората към политиците, но държавата няма да \"цъфне и върже\", ако се премахнат. Но трябва да се намалят, защото това искат гражданите\", завърши Сидеров по темата за партийните субсидии.", "date": "2019.06.23", "title": "Сидеров иска дебат \"за\" или \"против\" забраната на абортите"}
{"url": "https://www.novinite.bg/articles/177305/ABV-Poredna-pobeda-za-partiyata-e-che-ne-dade-Goce-Delchev-na-makedoncite", "text": "АБВ оценява позитивно изказването на македонския президент. Това е и победа на АБВ в усилията да се защити историческата истина. Това съобщиха от пресцентъра на партията.В продължение на близо две години от подписването на договора, АБВ води последователна политика и има национално отговорна позиция за отношенията със Северна Македония. За разлика от редица партии, които използват темата за да се върнат на полето на патриотизма и то най-вече по време на избори, без да имат реални действия, то ние от АБВ:- Още през август 2017 г., единствено ние обърнахме внимание на изказванията на македонския премиер, при неспоменаването на българите в Илинденско-Преображенското  въстание;- на 21 май 2018 г. излязохме с позиция против предложеното име „Илинденска Македония”, която изпратихме на Мултидисциплинарната комисия и представихме пред ръководството на БАН, докато останалите партии приветстваха провокативното предложение и не реагираха на конкретни изказвания на премиера Заев, като „Илинденското въстание е македонско”.- Организирахме две дискусии с представители на академичните среди, интелектуалци, дипломати и общественици в София и Благоевград.- Инициирахме две срещи с премиера, с председателя на Мултидисциплинарната комисия и с комисията по външна политика на Народното събрание, пред които поставихме необходимостта да се дефинира понятието „обща история”, за да се спрат посегателствата срещу българската история и култура. Конкретно настояхме: Да се осъществява парламентарен контрол върху работата на българската част на комисията и отчетността й да има публичен характер; Да се дефинира понятието „обща история”; Да се постави въпроса за Илинденско-Преображенското въстание и неговият български характер; Да се настоява за спирането на фалшификациите по отношение на българската литература и да се прекратят опитите български автори да бъдат македонизирани; Да се помисли за анекс към договора или нов документ, който да има превантивен характер и да гарантира опазването на българската история и култура.- през март 2019 г. ние издадохме сборник „Илинденско-Преображенското въстание 1903 г. през погледа на европейските дипломати“. Негов съставител е проф. Бужашка, а предговора е писан от Георги Първанов. Избраните преписки на чуждестранни дипломатически мисии (на български и на английски) свидетелстват по категоричен начин, че  Илинденско-Преображенското въстание представлява най-сериозният опит на българското население да се освободи чрез революция и че то е продължение на освободителните борби на българския народ от 70-те години на XIX в. Документите дават сведения за подготовката и хода на въстанието, за етническия състав на населението в Македония и представляват дипломатически преписки на посланици, консули, вицеконсули, министри на външните работи и държавни секретари и са неоспорими историографски факти.- Разпространяваме книгата в България и в ЕС, след като лично предадохме на министър-председателя 30 копия, които да стигнат до министър-председателите на държавите от ЕС.През този близо две годишен период нито една парламентарно представена партия не реагира адекватно. Напротив, приеха името „Илинденска Македония”, не реагираха на провокативни изказвания на Зоран Заев:-  Август 2017 г., АБВ единствена обърна внимание на изказванията на македонския премиер, при неспоменаването на българите в Илинденското въстание;-  3 август 2018 г., изказване на Зоран Заев „Илинденското въстание е македонско”. Неадекватна реакция на Корнелия Нинова.-  21 август 2018 г., „Македонския език ще е официален в ЕС”, включване на БСП и ВМРО, които експлоатират темата, за да се върнат на полето на патриотизма.Напротив, докараха положението до там, че българите да се радваме, че македонците са признали историята ни, че Самуил е български владетел, че сме участвали в Илинденско-Преображенското въстание. Правителството си постави за приоритет вкарването на Македония в НАТО и ЕС и то без никакви условия, вместо защита на националния ни интерес и история.АБВ сме горди с това, че въпреки че сме извънпарламентарна партия имаме успехи на това поле. Ние водим битка срещу македонизма, защото той е в ущърб и на България и на Северна Македония и прокарва изкуствени разделителни линии, които ни настройват едни срещу друг. АБВ поведе битката за защита на българската история и няма да спре и това трябва да е ясно на всички. Оценяваме, като положителна стъпка изказването на президента Пендаровски, че Гоце Делчев е българин. Считаме, че имаме заслуга и тази линия трябва да се поддържа и занапред.Ние създаваме тенденции, тезите на АБВ за анекс към договора между България и Република Македония и за условия при подкрепата й за членство в ЕС вече са чуваеми и се възприемат от други партии. Този факт може само да ни радва, защото темата за Република Македония е надпартийна и тук следва да обединим усилията си и да защитим българската история, да не позволяваме пренаписване и преиначаване, нито македонизиране на български дейци като Димитър Талев, Христо Смирненски, Никола Вапцаров, братя Миладинови, Даме Груев, Яне Сандански и разбира се Гоце Делчев, заради който през последните дни общата комисия спря работа след провокативното предложение за честване на 7 октомври.Сега с отлагането на дата за начало на преговорите за членство на Македония в ЕС, ни се дава още една възможност да си защитим интереса, така както го направи Гърция. Ние от АБВ недоумяваме и не приемаме как член на комисията от българска страна може да каже, че България не може да си защити интереса така, както Гърция. Напротив и е редно. Редно е да защити българският интерес, да защити мира на Балканите, да покаже далновидност и да стимулира процес на положително развитие в региона и в ЕС. Това би направил един държавник, за разлика от много политици.", "date": "2019.06.23", "title": "АБВ: Поредна победа за партията е, че не даде Гоце Делчев на македонците"}
{"url": "https://www.novinite.bg/articles/177297/Rusiya-pribavya-sas-7-novi-ostrova-kam-svoyata-teritoriya", "text": "Най-новите допълнения към руските територии в Северния ледовит океан бяха забелязани на последните сателитни снимки на северните морски граници на страната.Океанографите от руския Северен флот планират експедиция, за да потвърдят съществуването на нови острови, открити на сателитни снимки на архипелага \"Нова Земя\" в Северния ледовит океан, заяви представителят на флота Алексей Корнис, цитиран от БГНЕС. Експедицията ще тръгне през август или септември тази година.Корнис обясни, че новите острови се формират най-вече поради разтопяването на ледниците, покриващи повечето арктически архипелази. Следи за съществуването на новообразуваните шест или седем острова идват не само от сателитните снимки, но и от данни, получени от други експедиции. Въпреки това, тяхното съществуване може да бъде потвърдено само от отделен екип от океанографи, който трябва да отиде на място и да проучи тези острови.\"Първо трябва да знаем, че това са твърди, постоянни обекти, а не само части от ледник\", каза той.Арктическият регион е важен за Русия, като Москва се бори в ООН за правото да разшири границите на континенталния шелф, за да спечели площ от 1,2 милиона квадратни километра, която според някои оценки може да съдържа до 5 милиарда еквивалента тона петрол. Подкомисията на ООН по въпроса реши през април 2019 година, че географски въпросната област принадлежи на Русия, като по този начин увеличава шансовете за успех. ", "date": "2019.06.23", "title": "Русия прибавя със 7 нови острова към своята територия"}
{"url": "https://www.novinite.bg/articles/177304/Predlojenieto-na-DPS-i-GERB-za-subsidiite-e-evtin-populizam-smyata-Vesela-Lecheva", "text": "Предложението на събралите се ДПС и ГЕРБ за субсидиите, е евтин популистки ход, който да отговори на протестния вот. Това заяви зам.-председателят на ПГ на \"БСП за България\" Весела Лечева в ефира на БНР, съобщиха от пресцентъра на БСП.Тя обясни, че е бил предложен да се въведе американски модел.\"Звучи красиво и внушително, но няма как да бъде предложен за 10 минути. Той има поне 200 страници ограничения и в едно заседание с едно гласуване няма как България да стане като Америка\", категорична е тя.По нейните думи е засегнато демократичното функциониране на политическата система и няма как БСП да подкрепи това.\"Ние сме за преразглеждане на субсидиите и начина, по който се финансират политическите партии, но това не трябва да измества задълбочения анализ на дефицитите на политическата система в България и какви биха били политическите последици от промяната на модела на финансиране\", подчерта Лечева.Тя припомни, че БСП е поискала дебат за партийните субсидии, но никой, освен ДПС, не се е явил.\"Дебатът е не само за намалението на субсидиите, но и за начина, по който се разходват. Основателни въпроси са разходите за концерти и благотворителност – това политическа дейност ли е? Разговорът трябва да се състои върху контрола на изразходване на партийни и бюджетните средства, защото управляващата партия може да си позволи да изразходва средства от бюджета абсолютно безконтролно по време на кампании\", каза още народният представител. Тя допълни, че трябва да се обсъди и начинът, по който функционират медиите, какъв трябва да бъде достъпът до тях на политическите сили, участващи в кампании.\"Намаляването на ДДС върху храните го предлагаме още от алтернативния бюджет миналата година, когато представихме \"Визия за България\". Това е и практиката в цяла Европа\", припомни Лечева.Според нея трябва да се отговори на въпроса за бедността, огромното социално неравенство в България и цените на основните продукти.\"Голяма част от нашите съграждани си купуват лекарства от Турция и Гърция, заради високите цени у нас. Предлагаме смислен и сериозен дебат по отношение на диференцирани ставки на ДДС, но вместо това има заядливо и на инат законодателство и решения\", коментира Весела Лечева.", "date": "2019.06.23", "title": "Предложението на ДПС и ГЕРБ за субсидиите е евтин популизъм, смята Весела Лечева"}
{"url": "https://www.novinite.bg/articles/177302/Dneven-horoskop-za-nedelya", "text": "Чувствата ви са много по-крехки от обикновено, но това може да се окаже, че е нещо положително, стига да бъдете честни с околните. Позволете на хората да разберат какво чувствате.Разгледайте още малко днес. Трябва да се уверите, че сте проверили всички опции. Ако вложите цялата си енергия в търсенето, ще откриете нещо много голямо.", "date": "2019.06.23", "title": "Дневен хороскоп за неделя"}
{"url": "https://www.novinite.bg/articles/177309/Ninova-Dimitar-Blagoev-e-dostoen-darjavnik", "text": "\"Днес почитаме делото, словото и заветите на Димитър Благоев. Той е не само основоположник на организираното социалистическо движение в България, но и достоен държавник. С активната си политическа позиция в парламента и яркото си перо на страниците на списание \"Ден\" и \"Ново време\", на вестник \"Работник\", той поставя на дневен ред индустриализацията, модернизацията на България, нейното духовно и европейско развитие.\"Това каза лидерът на БСП Корнелия Нинова при отбелязването на 163 години от рождението на Димитър Благоев-Дядото, съобщиха от пресцентъра на партията. Тя изтъкна, че за него социализмът е равенство между хората и чиста и свята република. \"Днес неравенствата растат, бедността е непоносима за милиони хора, принципите на чистата и свята република се погазват. Ние, социалистите, продължаваме идеите му и делата му. Атакуват ни наши опоненти, хулят ни, клеветят ни. Но както казва самият Благоев: \"наш дълг е да смъкваме маските на византийците и лъжците\" и да вървим напред. Поклон пред мъдростта на Дядото\", заключи  Корнелия Нинова. Днес тя връчи и членските карти в БСП на 15 нови социалисти. ", "date": "2019.06.23", "title": "Нинова: Димитър Благоев е достоен държавник"}
{"url": "https://www.novinite.bg/articles/177307/Inspektori-i-policai-vlyazoha-v-Botevgradsko-uchilishte-zaradi-otsastvashti-uchenici", "text": "Образователни инспектори и полиция влязоха в училище в Ботевград, съобщи БТВ. Причината - голям брой отсъстващи ученици и нередности в документацията. Директорът и преподаватели твърдят, че сградата е била заключена заради проверката, а децата - стресирани. Инспекторатът отрича.Проверката е извършена в петък в гимназия \"Стамен Панчев\". Учители твърдят, че са видели деца да скачат от първия етаж на училището. Проверяващите отричат и двете твърдения.„Сред учениците не е имало никакво напрежение. Напрежение се създаде от педагози”, обясни Росица Иванова от РУО-София област. Проверяващите констатират, че 57% от децата липсват.\"Родителят е този, който ще пусне детето си. Аз отивам и казвам, че това дете трябва да дойде, а той казва: „Няма да дойде”. Какво да направя аз?\", попита директорът на гимназията Катя Ценева. \"За съжаление констатациите от извършените проверки в училище говорят точно обратното – за крайна невъзможност на този директор да се справя със служебните си задължения\", коментира още Иванова. Регионалното управление на образованието направило проверката и заради резултата на зрелостниците на матурите - среден успех 2.87.", "date": "2019.06.23", "title": "Инспектори и полицаи влязоха в Ботевградско училище заради отсъстващи ученици"}
{"url": "https://www.novinite.bg/articles/177306/Vse-oshte-ne-e-reshen-vaprosat-dali-i-kak-da-badat-razsledvani-trimata-golemi-v-sadebnata-vlast", "text": "Правомощията на „тримата големи“ стоят като казус за изпълнение повече от 10 години. Това каза министърът на правосъдието Данаил Кирилов в предаването „Неделя 150“ по БНР.Относно идеята за промени в Наказателно-процесуалния кодекс по отношения на „тримата големи“ в Съдебната система, той коментира: \"Това е задача, която трябва да решим, да приключим работата по тази препоръка. Действително, както и в предходния разговор беше уточнено, в България продължаваме да спорим по това дали този режим касае само главния прокурор или „тримата големи“, обясни той. „В тази връзка Министерството на правосъдието, лично аз предприех множество инициативи за публично обсъждане на първото предложение за въвеждане на такъв режим. Тези обсъждания продължават. В края на миналата седмица в четвъртък и в петък имахме кръгла маса с участието на колеги представители на Отдела на решенията на Европейския съд за правата на човека“, припомни Кирилов.Според него този дебат е бил изключително важен. „Не случайно този казус стои като тема за изпълнение повече от 10 години. Очевидно е, че имаме съоръжение, което би следвало прецизно да изследваме. Повдигнаха се в този дебат и изискванията на Конституцията. Тук ще посоча, че би следвало всички да съобразяваме, че режимът на „тримата големи“ е установен още в Конституцията и във всички конституционни норми“, добави той.„Техният статут е равен. Води се дебат в кой точно доклад с препоръки на механизма за сътрудничество и оценка е посочено „тримата големи“ и точно това се има предвид. Става дума за главния прокурор и за висши магистрати“, уточни Кирилов.„Колегите освен решението на Европейския съд за правата на човека съобразяват и тази специфика, че ние имаме института на „тримата големи“, които имат особено място в органа за управление и независимост на съдебната система – Висшия съдебен съвет“, заяви правосъдния министър. „Тримата са членове по право. Тримата се избират и назначават по един и същи ред“, добави той. ", "date": "2019.06.23", "title": "Все още не е решен въпросът дали и как да бъдат разследвани „тримата големи“ в съдебната власт"}
