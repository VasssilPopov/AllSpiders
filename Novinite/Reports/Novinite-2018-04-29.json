{"url": "http://www.novinite.bg/articles/159237/Germaniya-i-Franciya-sa-optimisti-za-badeshtite-reformi-v-evrozonata", "text": "Финансовите министри на Германия и Франция потвърдиха намерението си да представят план за реформиране на еврозоната до лятото, предаде ДПА. \"Франция и Германия имат еднаква цел - по-здрава и силно интегрирана еврозона\", заяви вчера френският министър на икономиката и финансите Брюно Льо Мер на неформално заседание на финансовите министри на ЕС в София. Съвместен план трябва да бъде представен през май или юни, уточни германският финансов министър Олаф Шолц. Германия и Франция се зарекоха да представят пътна карта за реформи навреме за срещата на върха на ЕС през юни. \"Оптимисти сме, че ще успеем\", каза той. Френският президент Еманюел Макрон миналата година изложи редица широкообхватни идеи за засилване на икономическото и финансово сътрудничество в Европа, включително създаване на нещо като бюджет на еврозоната.Предложенията на Макрон бяха посрещнати с предпазливост, а в някои случаи и със съпротива, от депутати от партиите, които участват в управляващата коалиция в Германия.", "date": "2018.04.29", "title": "Германия и Франция са оптимисти за бъдещите реформи в еврозоната"}
{"url": "http://www.novinite.bg/articles/159235/Novite-uchebni-programi-po-balgarski-ezik-i-literatura-za-11-i-12-klas", "text": "Просветното министерство публикува за обсъждане новите програми по литература за 11 и 12 клас. Както и досега ще се учат само български автори. Най-голямата промяна е, че тези автори ще се изучават не хронологично както досега, а тематично чрез съдържание като любов, смърт и природа. Според учители по български език и литература, този начин на преподаване не е добър и ще затрудни учениците.От просветното министерство обясниха, че заради новия закон и новия втори гимназиален етап са решили да приложат нов подход при изучаването на литература в 11 и 12 клас - тематичен вместо досегашния хронологичен.Александър Трингов, експерт в МОН: В двата класа сме се ориентирали към 9 теми и към всяка от тях има предложени три художествени текста, които да се изучават.Темите са - родното, природата, смъртта, властта, миналото, любовта, вярата, трудът, изборът. С новия подход учениците можели да влязат в дълбочина на емблематични произведения и да ги анализират. Според учители обаче, подходът ще ги затрудни. Марина Великова, учител по български език и литература,125-то СУ: Ако имаме предвид едно много културно и четящо поколение или хора филолози - да, това би било интересно за тях. Но за средно образование това за мен не е подходяща рамка. Програмите категорично не са просто не по-добри, а са по-лоши от предишните.Ако се разгледа темата за \"родното\" се вижда, че тя се представя чрез изкривени образци като \"Криворазбраната цивилизация\" и \"Бай Ганьо на гости\", а не чрез произведенията на Вазов, казват още учителите. В момента министерството обсъжда новия принцип в Североизточна България.Александър Трингов, експерт в МОН: Имаше единодушно приемане, 80 учители присъстваха, единодушно приемане на подхода и подбора на тестове.И ако гилдията наистина е раздвоена и сега е времето да дава предложения за промени, какви са конкретните промени в програмите, кои произведения отпадат и кои се появяват? От министерството за пореден път не пожелаха да кажат.Александър Трингов, експерт в МОН: Не е коректно да говорим по посока отпадане или добавяне, тъй като нямаме редактиране на учебните програми, не прилагаме методите на редакция, а те са изцяло разработени на нов принцип.Сравнението на стари и нови програми показа - от 12 клас и изобщо от програмите отпада автор като Емилиян Станев. Отпадат и фейлетоните на Алеко Константинов. В 11 клас те са заменени от \"Бай Ганьо на гости\".Марина Великова, учител по български език и литература, 125-то СУ: Ние отдавна се отказахме да учим нашите ученици на прозата на Ботев, на най- ярките публицистични прояви, сега виждам че се отказваме и от фейлетоните на Алеко, може би на някой му е твърде злободневно.Поемата \"Септември\" на Гео Милев слиза от 12 в 10 клас. В 11 клас като автор се появява Никола Фурнаджиев със \"Сватба\". Автори и произведения от 11 и 12 клас разменят местата си, за да отговорят на тематичността. Произведенията са силно редуцирани. В 12 клас ще се учат и съвременни автори като Христо Фотев, Борис Христов и Виктор Пасков.Марина Великова, учител по български език и литература, 125-то СУ: Положителното в програмата е, че има съвременни автори и излизащите от средно училище няма да живеят с илюзията, че българската литература завършва с последните автори от матурата - Димов и Талев.За да се застраховат от реакции срещу изпадането на автори и произведения, от министерството казват, че учителите ще имат право сами да подбират допълнителни текстове. Според самите учители обаче както винаги няма да има нито часове, нито възможност за допълнителни автори. ", "date": "2018.04.29", "title": "Новите учебни програми по български език и литература за 11 и 12 клас"}
{"url": "http://www.novinite.bg/articles/159239/Izmamnici-se-predstavyat-za-slujiteli-na-ChEZ", "text": "Клиенти на ЧЕЗ подадоха сигнали за измамници, които се представят за служители на компанията, съобщиха от пресцентъра на дружеството. Опитите за измами са извършени чрез съмнителни електронни писма, изпратени от адреси, които нямат общо с корпоративните имейли на компаниите от Групата ЧЕЗ в България, и касаят събиране на несъществуващи задължения. ЧЕЗ предупреждава своите клиенти, че не събира лични данни по телефон и че всички заплащания за услуги се извършват по установените за това начини и никога извън определените за целта места - клоновете на Български пощи, касите на \"Изипей\", \"ФастПей\", чрез електроните канали на \"Ипей\", \"Трансакарт\", \"Айкарт\", CASHTERMINAL, на ATM терминали и по банков път. Компанията призовава при всяко съмнение за злоупотреби, корупционни практики и други нередности, потребителите да се свързват с органите на МВР. Всеки служител на ЧЕЗ е длъжен при поискване да се легитимира със своята служебна карта, която съдържа трите имена, длъжността и снимка. На гърба й има телефонен номер, на който клиентите могат да проверят самоличността на служителя. При отказ да се предостави картата, потребителят има право да поиска съдействие от полицията, обясняват от дружеството.", "date": "2018.04.29", "title": "Измамници се представят за служители на ЧЕЗ"}
{"url": "http://www.novinite.bg/articles/159234/Vremenno-promenyat-dvijenieto-v-Sofiya", "text": "Въвежда се временна организация на движението за заснемане на филм, съобщиха от пресцентъра на Столична община. Oт 07.00 до 19.00 часа на 29.04.2018 г. се забранява влизането на пътни превозни средства по южната алея на Бизнес парк София. Oт 07.00 до 19.00 часа на 29.04.2018 г. се забранява влизането на пътни превозни средства за максимум от 3 /три/ минути за заснемане на кадър по бул. „Александър Малинов” при вход 4 на Бизнес парк София, с пропускане на градския транспорт. От 07.00 до 19.00 часа на 29.04.2018 г. се забранява влизането на пътни превозни средства по локалното пътно платно пред Бенч център на бул. „Цариградско шосе” №159.", "date": "2018.04.29", "title": "Временно променят движението в София"}
{"url": "http://www.novinite.bg/articles/159231/Potarpevsh-razkaza-za-shemite-na-Desislava-Ivancheva", "text": "Потърпевш от схемите на кметицата на община \"Младост\" Десислава Иванчева разказа за премеждията, през които е преминал, за да получи само един подпис за строеж на сграда. Един от съсобствениците на терен в \"Младост\" Валентин Захариев имал намерение да построи 6-етажна сграда в квартала. Захариев има разрешение за строеж, издадено от Столична община, но не и подпис от Десислава Иванчева. \"В продължение на 7 месеца тя не подписа един-единствен документ-преписка\", разказва собственикът Захариев в предаването \"Събуди се\" по Нова телевизия. Инвеститорът е депозирал молба към София Йорданка Фандъкова. Няколко пъти е търсел контакт с Иванчева, но тя е изпращала само свои заместници. \"Смятаме да съдим общината\", заяви Валентин Захариев. \"Лично на мен не са ми искали пари за ускоряване на процедурата, но ние не сме търсили втори начини. Заради забавянето може да се наложи да изплащаме големи неустойки, защото в договорите за строеж с инвеститора ясно са посочени срокове\", сподели потърпевшият. \"Искаме да изградим това, което е възможно според градоустройството. Става дума за 6-етажна сграда. Това не е зелен район, не е междублоково пространство, а е бунище\", допълни адвокатът на собствениците Стоян Митков. \"Причината Десислава Иванчева да забави преписката е, че имотът на Захариев граничи с местността парк „Въртопо”, който е уникален по своето биоразнообразие. Тази част е унищожена\", това заяви PR-ът на община \"Младост\" д-р Петър Кърджилов, посочвайки мястото на строежа. Минути по-късно според собствениците мястото, което посочва Кърджилов се оказва грешно и на 50 метра от техния имот. Главният архитект на София Здравко Здравков потвърди, че Десислава Иванчева е забавила 13 разрешения за строеж:  „Случаят на Захариев не е единичен. Когато сте платили огромна сума за такова разрешително, не може районният кмет, да го държи в чекмеджето си 6 месеца само защото иска да се види лично с вас“, коментира Здравков.", "date": "2018.04.29", "title": "Потърпевш разказа за схемите на Десислава Иванчева"}
{"url": "http://www.novinite.bg/articles/159238/Utre-e-posledniyat-srok-za-podavane-da-danachnite-deklaracii", "text": "До момента са подадени около 450 000, 50% от тях - онлайн. Всички фирми са подали декларациите си по интернет. Тази възможност съществуваше с години с електронен подпис и се ползваше от ограничен брой хора. През 2015 г. обаче това изискване беше премахнато и все повече хора ПРАЩАТ декларацията си през компютър, а не по пощата. Приходите от физически лица са милиард и 3 милиона лева. За 2018 година е планирано НАП да събере малко над 20 милиарда.", "date": "2018.04.29", "title": "Утре е последният срок за подаване да данъчните декларации"}
{"url": "http://www.novinite.bg/articles/159232/Vojnata-po-patishtata-vze-4-novi-jertvi", "text": "През изминалото денонощие на територията на страната са станали 16 катастрофи, четирима души са загинали, а 19 са пострадали. Това съобщиха от пресцентъра на МВР. В София са регистрирани 45 леки и три тежки пътни инцидента, при които са ранени двама и един е загинал.", "date": "2018.04.29", "title": "Войната по пътищата взе 4 нови жертви"}
{"url": "http://www.novinite.bg/articles/159233/Promenyat-dvijenieto-na-tramvaj-11", "text": "Въвежда се организация на движението за извършване на ремонт по релсовия път на трамвайна линия №11 в София. Това съобщиха от пресцентъра на Столична община. От 05:00 до 16:00 часа днес трамвайна линия № 11 ще се движи (в посока кв. „Илиянци“): от кв. „Княжево“ по маршрута си до кръстовище бул. „Александър Стамболийски” – бул. „Константин Величков”, надясно по бул. „Александър Стамболийски”, през площад „Възраждане” по маршрута на трамвайна линия № 3, бул. „Христо Ботев”, Централна жп гара София, бул. „Княгиня Мария Луиза” и през транспортен подлез „Надежда” по маршрута си до кв. „Илиянци“ двупосочно. След 16:00 часа движението да се възстанови по постоянния маршрут.", "date": "2018.04.29", "title": "Променят движението на трамвай №11"}
{"url": "http://www.novinite.bg/articles/159236/Nad-20-mln-lv-se-investirat-v-remonta-na-patya-Targovishte-Kubrat-Tutrakan", "text": "Над 20 млн. лв. се инвестират в момента в основния ремонт на 31 км от пътя Търговище - Кубрат - Тутракан. През последните две години около 12 млн. лв. са вложени в пътищата в област Разград, съобщиха от пресцентъра на Агенция \"Пътна инфраструктура\" (АПИ). От агенцията допълват, че през 2017 г. и до края на април тази година на пътя Разград - Кубрат - Тутракан са извършени текущи ремонти за над 530 000 лв. с ДДС, а за подобряване състоянието на път Русе - Кубрат - Завет са вложени над 138 000 лв. с ДДС. За основния ремонт на двата участъка обаче са необходими десетки милиони лева, с които в момента АПИ не разполага, уточняват от пътната агенция. От там припомнят, че през 2016 г. са инвестирани над 10 млн. лв. в превантивния ремонт на 13 км от път Разград - Благоево, 27 км от път Самуил - Подайва и 28 км от път Побит камък - Завет, а през 2017 г. са вложени 1 млн. лв. за ремонта на 4 км от път Дралфа - Чудомир - Лозница. Хроничното недофинансиране на пътния сектор през последните 25 години е довел до влошаване на състоянието им и в момента над 6000 км пътища се нуждаят от основен ремонт, казват още от АПИ.И допълват, че се очаква с въвеждането на тол системата да се увеличат трикратно постъпленията от пътни такси, които в момента са над 350 млн. лв. Тези средства ще бъдат инвестирани в рехабилитацията на пътища, което ще доведе до подобряване на пътната инфраструктура.В същото време жители на Кубрат протестираха тази сутрин зарадилошото състояние на пътищата в региона. Те блокираха републиканските пътища за Разград и за Русе.", "date": "2018.04.29", "title": "Над 20 млн. лв. се инвестират в ремонта на пътя Търговище - Кубрат - Тутракан"}
