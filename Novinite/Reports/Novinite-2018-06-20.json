{"url": "https://www.novinite.bg/articles/161189/V-Germaniya-e-predotvratena-biologicheska-ataka", "text": "Ръководителят на Федералната криминална служба Холгер Мюнх разкри, че с арестуването на тунизийски бежанец в Кьолн в Германия е предотвратена биологическа атака, предава телевизионният канал ARD, цитиран от \"Фокус\".Съгласно данните, представени от Мюнх, тунизиецът е подготвял нападение с биологическо оръжие – къде и кога, властите все още не са в състояние да уточнят.„Имал е подходящи инструкции как да извърши нападението, включително от ислямистки организации в интернет. Този човек очевидно е бил ръководен и от тази идея\", коментира Мюнх, като допълни, че засега остава неясно дали тунизиецът е имал съучастници в подготовката на атаката.За първи път в историята на Германия е пресечено планиране на атака с билогическо оръжие, пояснява телевизията.Миналия вторник полицията обискира жилището на 29-годишен тунизиец, пребиваващ в Кьолн. Заподозреният, идентифициран като Сиеф Аллах Х., бе арестуван, след като в апартамента му бе открит рицин - едно от най-силно отровните вещества в природата.Мъжът е разполагал с достатъчно материал, за да произведе между 250 и 1000 дози рицин.Той бе арестуван за нарушаване на Закона за контрол на оръжията. Освен това той е обект на разследване за подготовка за сериозен акт на насилие, който застрашава сигурността на държавата, припомня ARD. ", "date": "2018.06.20", "title": "В Германия е предотвратена биологическа атака"}
{"url": "https://www.novinite.bg/articles/161183/Zelena-zona-v-Sofiya-narastva-s-novi-5500-mesta-ot-1-vi-noemvri", "text": "\"Зелена зона“ в четири столични района ще бъде разширена от 1-ви ноември. С 1500 нови места ще се увеличи зоната в район „Възраждане“, със 700 в „Красно село“. Местата за платено паркиране ще набъбнат с 2200 в „Лозенец“ и с 1100 в „Оборище“. Това съобщиРумяна Милова от Центъра за градска мобилност (ЦГМ).\"Целта на разширяването не е толкова заради печалбите, колкото, за да се въведе ред в града. Освен това и хората искат зоните да се разширяват, защото не могат да паркират пред домовете си\", коментира Милова, цитирана от БГНЕС.Над 3 млн. лева ще струва на ЦГМ разширяването на четирите района. В тази сума освен маркировката, поставянето на знаци и колчета е включено и закупуването на нови устройства, назначаването на 70 служители, както и разкриването на нов офис на дружеството, който ще се намира на метростанция „Европейски съюз“.В район \"Красно село\" зелената зона се предвижда да обхване карето от улици между бул. „Иван Гешов“, „Пенчо Славейков“, „Ген. Тотлебен“ и ул. „Георги Софийски“.Във \"Възраждане\" се предвижда платено да стане паркирането между бул. „Сливница“, „Константин Величков“, „Александър Стамболийски“, ул. „Гюешево“, „Партений Нишавски“, „Българска морава“, „Камен Андреев“, „Добруджански край“, бул. „Ген. М. Д. Скобелев“ – ул. „Опълченска“ и ул. „Димитър Петков“.В „Оборище“ новите платени места ще са в карето между бул. „Христо и Евлоги Георгиеви“, „Данаил Николаев“ и „Ситняково“, и ул. „Черковна“ и „Султан тепе“.В „Лозенец“ зелена зона ще има в т.нар. „Горен Лозенец“, който остана извън последното разширение на платеното паркиране през есента на миналата година. Тогава платени места бяха начертани в другата част на квартала, която е по-близо до центъра. С новото разширение платените места ще стигнат до ул. „Сребърна“.„От разширяването на зоната очакваме близо 4.3 млн. лева приходи за една година. Важно е да се отбележи, че до есента ЦГМ ще инвестира и 900 000 лева от близо 2 млн. лева за ремонт на тротоарите в зоните“, уточни Милова.Попитана дали се планира въвеждането на зона и около входа на Южния парк при бул. \"П. Ю. Тодоров\", тя каза, че тази идея не среща подкрепа от страна на жителите, които не искат да плащат, за да паркират. Проблемът там обаче ще се реши с новите „паяци”, които ще кръстосват града.Милова съобщи още, че по софийските улици вече се движат нови \"паяци\". Тя уточни, че във вторник са пуснати четири от новите коли, а в сряда ще бъдат пуснати всичките, които дружеството е закупило – общо 10.„С новите „паяци” в града ще се движат общо 18 тежкотоварни автомобила на ЦГМ. От старите 14 ще оставим 8, а другите ще ги бракуваме, тъй като те непрекъснато се развалят и изискват да се правят необосновани разходи за ремонт. Ще назначим и допълнителни екипи. С тях ще може да санкционираме повече нарушители. Два от новите „паяка” ще могат да репатрират по-тежки автомобили, както и джипове“, коментира Милова.Тя обясни, че в момента работят само по сигнали, което ще се промени от сряда и ще могат да упражняват контрол в целия град.Най-много нарушения се наблюдават по велоалеята при болница „Токуда“, бул. „Джавахарлал Неру“ в „Люлин“, по бул. „Тодор Александров“ при 32-ро училище, по бул. „Симеоновско шосе“, в „Студентски град“.Подготвят се и нови санкции за шофьорите, които сами свалят скобите от автомобилите си, поставени им при извършено нарушение в зоните за платено паркиране. Всеки водач, на чиято кола е монтирана скоба, но той я е счупил и свалил, после ще трябва да плати 30 лева първоначална глоба, която и сега се начислява при поставяне на скоба. Също така обаче ще трябва да си заплати и престоя в зоната, дори автомобилът на нарушителя през този период да не е бил там, а да е бил прибран, както и щетата по скобата, която струва 200 лева. Цената за зоната ще се плаща и за всеки следващ ден нарушение.Всичко това се предвижда в промени в наредбата за движение в София, които предстои да бъдат гласувани от Столичния общински съвет.", "date": "2018.06.20", "title": "„Зелена зона“ в София нараства с нови 5500 места от 1-ви ноември"}
{"url": "https://www.novinite.bg/articles/161184/Pravitelstvoto-shte-uvelichi-socialnata-pensiya-za-starost", "text": "От 1 юли социалната пенсия за старост ще се увеличи с 4 лева и 60 стотинки, предвижда постановление на правителството, което ще бъде гласувано от Министерски съвет днес. На практика това ще доведе до скок и на пенсиите за военни инвалиди, както и на част от добавките за възрастни. Промените засягат всички хора, навършили 70 години, които живеят с доход под гарантирания минимум. Новият размер на социалната пенсия ще бъде 125 лева и 58 стотинки. Това е ръст от 3.8%, с колкото се вдигна тежестта на една година стаж от началото на годината. Това ще бъде размерът на увеличението и за пенсиите за стаж и възраст от същата дата.", "date": "2018.06.20", "title": "Правителството ще увеличи социалната пенсия за старост"}
{"url": "https://www.novinite.bg/articles/161185/Maj-strelya-sas-signalna-raketa-sreshtu-ochna-klinika-v-Burgas", "text": "34-годишен мъж е изстрелял сигнална ракета по очна клиника в Бургас. Инцидентът е станал в събота през нощта, мъжът е арестуван. По фасадата на сградата са нанесени щети.", "date": "2018.06.20", "title": "Мъж стреля със сигнална ракета срещу очна клиника в Бургас"}
{"url": "https://www.novinite.bg/articles/161168/S-patruli-kameri-i-kucheta-pazyat-chereshite-v-Kyustendilsko", "text": "Термовизьори, кучета, денонощни патрули и камери пазят черешите от крадци в Кюстендилско. Мерките за сигурност бяха въведени преди девет години, заради случая през 2009 г., когато в черешова градина край с. Шишковци беше убит пазач.Откакто са въведени строгите охранителни мерки, стопаните в Кюстендилско казаха, че се чувстват защитени, а кампанията протича спокойно и без инциденти. Кражби на череши почти няма.Климент Терзийски, кмет на с.Шишковци: Ние бяхме едно от селата, които пострадаха преди години, сега това нещо с идването на тумби цигани се прекърши и вече нямаме набези на цигани.Кирил Георгиев, черешопроизодител: Разбира се, че съм доволен, ефекта е положителен и то много добър. Осъществява се сериозна дейност по охраната на черешовите насаждения и кражбите са сведени почти до минимум.Близо 100 служители на Министерството на вътрешните работи са включени в охраната на черешовите масиви, казаха от полицията в Кюстендил. В момента са изградени временни КПП-та на възлови за черешовата кампания места.Боян Миленков, началник сектор „Охранителна полиция“ в РУП – Кюстендил: Проверяват се ППС, превозващи товари и лицата пътуващи с тях. Контролира се основно превозването на черешов плод,с документи ли е този плод или е незаконно придобит.До момента служителите на реда са установили петима нарушители, които са превозвали незаконно 160 кг. череши. Засилените мерки за сигурност ще бъдат до края на черешовата кампания. До края на есента, обаче органите на реда ще следят да няма посегателства и на земеделската продукция.", "date": "2018.06.20", "title": "С патрули, камери и кучета пазят черешите в Кюстендилско"}
{"url": "https://www.novinite.bg/articles/161193/Blizo-1-mln-jivotni-shte-badat-vaksinirani-sreshtu-bolestta-sin-ezik", "text": "Правителството одобри изменения и допълнения на Националната програма за профилактика, надзор, контрол и ликвидиране на болестите по животните и зоонозите за периода 2016 - 2018 г.Промените са свързани с поддържането на постоянно действаща система за профилактика и контрол срещу заразните болести, бърза диагностика и ефективна борба при възникване на огнища на заболявания с цел ограничаването и ликвидирането им.През 2017 г. срещу болестта син език са ваксинирани 610 000 едри преживни животни, а през 2018 г. освен тях ще бъдат реваксинирани и 300 000 телета. Така общият брой на ваксинираните животни ще достигне близо 1 млн.Предлага се също така взетите млечни проби да бъдат изследвани, освен за бруцелоза и за ензоотична левкоза по говедата.", "date": "2018.06.20", "title": "Близо 1 млн. животни ще бъдат ваксинирани срещу болестта син език"}
{"url": "https://www.novinite.bg/articles/161171/Dnes-imen-den-praznuvat-Biser-Bisera-i-Naum", "text": "Днес православната църква чества преп. Наум Охридски - ученик на св. Братя Кирил и Методий, спътник, сътрудник и състрадалец на св. Климент Охридски. Наум оставил всичко, което по знатност и потекло му принадлежало, за да последва Кирил и Методий в Великоморавия. След смъртта на Методий той заедно с Климент и Ангеларий дошъл в България и е един от най-видните книжовници в царството на Симеон Велики. Първоначално е в столицата Плиска, а по-късно в Охрид създал плеяда свои ученици, дава своя дял за онова чудно духовно време, наречено по-късно Златен век на българската книжнина и култура. Наум построил манастир на брега на Охридското езеро, на името на св. Архангели и живял в него 10 години. Непосредствено преди смъртта си през 910 г. се подстригал за монах. Днес имен ден имат всички с имената Бисер, Бисера и Наум.", "date": "2018.06.20", "title": "Днес имен ден празнуват Бисер, Бисера и Наум"}
{"url": "https://www.novinite.bg/articles/161196/Oshte-200-kashti-v-sofijskiya-kv-Simeonovo-s-kanalizaciya-do-kraya-na-godinata", "text": "200 км водопровод и канализация са изградени през последните години на територията на цялата Столична община. Това е дължината на една автомагистрала \"Струма\" - каза кметът на София Йорданка Фандъкова по време на проверка на изграждането на канализация на улици в кв.\"Симеоново\".Инвестиционият проект за канализация в квартал \"Симеоново\" е от 2000-та година. От тогава до днес в района са изградени над 4 километра канализация и над 12 км. водопровод.Работата по главния канализационен клон 2 в \"Симеоново\" ще приключи до края на годината, а към него ще се присъединят около 200 семейства. Някой жители обаче имат нужда да бъдат допълнително убеждавани да се включат в новата канализация. За последните години в София са изградени около 200 км водопровод и канализация.Все още обаче водопроводът в столицата е почти три пъти по-дълъг от канализацията. Затова и големи територии от София продължават да използват септични ями.В момента канализация вече се прави в Горна баня, Люлин, Горубляне, Модерно предградие, Бенковски и Кръстова вада. Предстои прединвестиционно проучване, което ще реши кои ще са следващите квартали, в които ще бъде изградена канализация.Средствата за ремонтите са както от концесионера \"Софийска вода\", така и по европейски програми. Парите, които отпуска Европейската комисия са за населени места с над 10 000 жители, затова малките села трябва да бъдат окрупнение, за да получат средствата.", "date": "2018.06.20", "title": "Още 200 къщи в софийския кв. \"Симеоново\" с канализация до края на годината"}
{"url": "https://www.novinite.bg/articles/161197/Majkite-na-deca-s-uvrejdaniya-postaviha-iskaniya-v-pismo-do-premiera", "text": "Майките на деца с увреждания поискаха от премиера Бойко Борисов пълен отчет на средствата, изразходвани от националния бюджет и по европейски програми за политиките, свързани с хората с увреждания, от 2012 година досега. В писмо до министър-председателя и до синдикатите те настояват за публикуване на тези данни на сайта на Министерския съвет до 1 юли. Протестиращите майки искат още оставката на заместник-министъра на труда Зорница Русинова, спиране на субсидиите за национално представителните организации и разследване на финансовите източници на дейността на синдикатите. Протестите продължават с всички позволени от закона форми, уверяват майките, и призовават са се спре ограбването на обществото чрез хората с увреждания. След като останаха излъгани, че законът за личната помощ може да бъде придвижен и одобрен като самостоятелен закон, майките на деца с увреждания написаха писмо на премиера и му дадоха 11 дни, за да изпълни следните искания - да освободи заместник-министъра на труда Зорница Русинова, която като бивш министър е допуснала разделянето на хората с увреждания чрез въвеждане на диференцирани помощи за децата с увреждания, да потърси отговорност от освободената вече Росица Димитрова за това, че не е оценила проблемите в системата и в условията на протести е участвала в конференция, за да докладва напредъка на страната по Конвенцията за правата на хората с увреждания, и да отчете изхарчените пари за хората с увреждания от момента на ратифициране на Конвенцията до днес - това са последните 6 години. Обсъждат се и нови форми на протести, освен палатковите лагери, обясни пред Дарик Ива, една от майките: \"Не искаме да излиза, че представяме партийно някого или по някакъв начин да се месим политически, просто искаме работещ закон. Нас не ни интересува кой внася закона и кой застава зад нас. Важното е да се върши работа\". Майките настояват за отмяна на национално представителните организации на пациентите и на хората с увреждания и прекратяване на субсидирането им, поради доказана неефективност, пряко свързана с неефективността на социалното министерство. Родителите предлагат и включването на експерти от държави с добре развита социална политика в извършването на реформите в сферата на уврежданията у нас.", "date": "2018.06.20", "title": "Майките на деца с увреждания поставиха искания в писмо до премиера"}
{"url": "https://www.novinite.bg/articles/161170/Novite-payaci-tragvat-po-ulicite-na-Sofiya", "text": "По софийските улици вече се движат новите \"паяци\" на Центъра за градска мобилност (ЦГМ), с които се репатрират паркираните в нарушение автомобили до наказателните паркинги на дружеството. Това съобщи пред БГНЕС членът на Управителния съвет на Центъра за градска мобилност Румяна Милова. Тя уточни, че във вторник сапуснати четири от новите коли, а днес ще бъдат пуснати всичките, които дружеството е закупило – общо 10.„С новите „паяци” в града ще се движат общо 18 тежкотоварни автомобила на ЦГМ. От старите 14 ще оставим 8, а другите ще ги бракуваме, тъй като те непрекъснато се развалят и изискват да се правят необосновани разходи за ремонт. Ще назначим и допълнителни екипи. С тях ще може да санкционираме повече нарушители. Два от новите „паяка” ще могат да репатрират по-тежки автомобили, както и джипове“, коментира Милова.Тя обясни, че досега се работи само по сигнали, което от вече ще се промени и ще могат да упражняват контрол в целия град. Милова каза, че най-много нарушения наблюдават по велоалеята при болница „Токуда“, бул. „Джавахарлал Неру“ в „Люлин“, по бул. „Тодор Александров“ при 32-ро училище, по бул. „Симеоновско шосе“, в „Студентски град“, както и на други места в града.От ЦГМ обещават съвсем скоро да решат и проблема с паркирането на забранени места каквито са паркове, градинки, велоалеи и пр. Според тях нарушителите си позволяват да спират на такива места, защото знаят, че дружеството разполага с малко репатриращи автомобили и в задръстванията трудно може да се придвижат до мястото, което от днес обаче се променя, категорична е Милова.Тя обяви още, че подготвят и нови санкции за шофьорите, които сами свалят скобите от автомобилите си, поставени им при извършено нарушение в зоните за платено паркиране. Всеки водач, на чиято кола е монтирана скоба, но той я е счупил и свалил, после ще трябва да плати 30 лева първоначална глоба, която и сега се начислява при поставяне на скоба. Също така обаче ще трябва да си заплати и престоя в зоната, дори автомобилът на нарушителя през този период да не е бил там, а да е бил прибран, както и щетата по скобата, която струва 200 лева. Цената за зоната ще се плаща и за всеки следващ ден нарушение.", "date": "2018.06.20", "title": "Новите „паяци“ тръгват по улиците на София"}
{"url": "https://www.novinite.bg/articles/161179/Kontrabandni-anabolni-steroidi-spipaha-mitnichari", "text": "Контрабандни анаболни стероиди задържаха митническите служители на Капитан Андреево при проверка на влизащ в страната пътнически автобус с българска регистрация, съобщиха от Агенция \"Митници\". Шофьорът и всички пътници обявили, че не пренасят стоки или валута за деклариране. При последвалата щателна митническа проверка, зад багажното отделение върху шофьорското легло, митническите служители намират кашони с лекарствени продукти. Открити са 1 869 фабрични опаковки с ампули, съдържащи различни разтвори на медикаменти, предназначени за увеличаване на мускулна маса и изгаряне на мазнини. Лекарствените продукти на стойност над 130 000 лева са задържани. Задържан е и автобусът послужил като средство за извършване на нарушението, допълниха от митницата.", "date": "2018.06.20", "title": "Контрабандни анаболни стероиди спипаха митничари"}
{"url": "https://www.novinite.bg/articles/161190/46-000-parvoklasnici-shte-poluchat-250-lv-pomosht-v-nachaloto-na-uchebnata-godina", "text": "Еднократната помощ за ученици, записани в първи клас през учебната 2018/2019 г. ще бъде 250 лв., реши правителството. Еднократната помощ се отпуска по реда на Закона за семейни помощи за деца, очаква се да бъдат подкрепени около 46 000 деца и право да я получат имат семейства, чиито деца са записани в първи клас в държавно или общинско училище за първи път. Задължително условие за получаването на средствата е средния месечен доход на член от семейството за предходните 12 месеца да е по-нисък или равен на 450 лв. За 2018 г. той е увеличен. Помощта се отпуска без доходен тест за деца с трайни увреждания, деца с един жив родител и за деца, настанени в семейства на роднини и близки и приемни семейства по реда на чл. 26 от Закона за закрила на детето. Срокът за подаване на заявлението декларация за отпускане на помощта след записване на детето в първи клас е не по-късно от 15 октомври на текущата учебна година.", "date": "2018.06.20", "title": "46 000 първокласници ще получат 250 лв. помощ в началото на учебната година"}
{"url": "https://www.novinite.bg/articles/161166/Pleven-moje-da-ostane-bez-avtobusi-do-Sofiya-i-golemi-oblastni-gradove", "text": "Плевен може да остане без автобусен транспорт до София и големите областни градове, тъй като Общината няма право да проведе обществени поръчки. На среща в транспортното министерство, автобусни превозвачи ще поискат промяна на Наредбата за транспортните схеми на обществените превози на пътници с автобуси, съобщи БНР.Автобусните линии от Плевен до София, Ловеч, Бургас и Русе, и обратно, в скоро време могат да бъдат закрити, заради отказ от страна на Изпълнителната агенция „Автомобилна администрация“ общината да проведе обществена поръчка за тях.„Те не отговарят на изискването на Наредба 2 да има 60-минутен интервал между две разписания, с две еднакви спирки, в едно направление“, каза Палушка Георгиева, председател на браншовото сдружение в областта.На среща с ресорния заместник-министър на транспорта, информационните технологии и съобщенията Велик Занчев превозвачите ще настояват и за промяна на Наредба 2, която регламентира транспортните схеми за обществения транспорт на пътници с автобуси. ", "date": "2018.06.20", "title": "Плевен може да остане без автобуси до София и големи областни градове"}
{"url": "https://www.novinite.bg/articles/161194/Jegite-i-navodneniyata-shte-se-uvelichat-v-gradovete-do-2050-g", "text": "Само за 30 години заплахата от горещини, крайбрежни наводнения, сривове в енергийните системи и недостиг на вода и храна ще се увеличи драстично в градовете по света, ако не бъдат взети адекватни мерки за ограничаване на емисиите на парниковите газове, сочи ново изследване, цитирано от Ройтерс и БТА.Проучването е осъществено по поръчка на международната организацията С40 Ситис, обединяваща водещи градове по света и ангажирана с борбата срещу климатичните промени.Изследването е направено от консорциума \"Ърбан клаймит чейндж рисърч нетуърк\" (UCCRN) със седалище в Ню Йорк. За целите му специалистите са анализирали данни за над 2500 града и са прогнозирали вероятните бъдещи условия, ако парниковите емисии продължат да се увеличават с настоящите темпове.Проучването показва например, че в наши дни над 200 милиона души в 350 града по света три месеца годишно са изложени на непоносими горещини със средни дневни температурни стойности, достигащи 35 градуса Целзий.Ако не бъдат взети адекватни мерки за разрешаване на проблема с парниковите газове, експертите прогнозират, че до 2050 г. над 1,6 милиарда души в 970 града ще бъдат принудени да понасят подобни условия.Броят на хората, които живеят в бедност и същевременно понасят \"брутални\" жеги, обикновено без климатици, ще се увеличи десетократно, предупреждават учените. \"Време е да се събудим\", казва Кевин Остин от C40 Ситис в рамките на международна среща в Кейптаун, РЮА, посветена на приспособяването към климатичните промени. Наред с мерките за намаляване на емисиите на парникови газове, градовете могат да предприемат действия, насочени директно към рисковете. В Сеул например е отстранена оживена централна улична артерия и е осигурен достъп на река. Резултатът - понижаване на топлината в града с половин градус Целзий. В столицата на Република Корея освен това са засадени над 16 милиона дървета и са създадени специални места за разхлаждане, които могат да се използват при липсата на климатици.\"Искаме да окуражим градовете да възприемат повече подобни решения и да ги реализират възможно най-бързо\", допълва Остин. Изследването показва още, че борбата на града домакин Кейптаун с недостига на вода в резултат на сушата ще продължи активно. Достъпът до вода на над 650 милиона души в 500 града, сред които Сао Пауло и Техеран, се очаква да бъде ограничен до 2050 г. Много засегнати от този проблем градове планират въвеждането на лимит за дневно потребление на вода - 200 литра на човек в Лос Анджелис, например, и 155 литра в Мелбърн. Заради сушата в Кейптаун вече е въведен дневен лимит от едва 50 литра.По данни на Американския геоложки институт средностатистическият жител на САЩ използва най-малко 300 литра вода дневно. Специалистите прогнозират още, че до средата на века над 800 милиона души в 570 крайбрежни града ще бъдат изложени на риск от наводнения в резултат на екстремни климатични проявления и покачване на морското равнище. Сериозните наводнения представляват сериозна заплаха и за локалните енергийни системи.", "date": "2018.06.20", "title": "Жегите и наводненията ще се увеличат в градовете до 2050 г."}
{"url": "https://www.novinite.bg/articles/161177/Zadarjaha-trima-opitali-da-otkradnat-pari-ot-bankomat-v-Sofiya", "text": "Трима души са задържани при опит за кражба на пари от банкомат на столичния булевард \"Евлоги и Христо Георгиеви\" в сряда.Арестуваните са заловени на местопрестъплението. Отведени са за разпит.Банкоматът е блокиран и се охранява от служители на МВР. ", "date": "2018.06.20", "title": "Задържаха трима, опитали да откраднат пари от банкомат в София"}
{"url": "https://www.novinite.bg/articles/161178/Darjavata-poema-stopanisvaneto-na-yazoviri", "text": "Парламентът реши да бъде създадено Държавно предприятие \"Управление и стопанисване на язовири\". Това стана с приемането на второ четене на промени в Закона за водите. Новото предприятие ще е със статут на държавно по смисъла на Търговския закон.\r\nТо не е търговско дружество, не формира и не разпределя печалба, предвиждат приетите текстове. Основният му предмет на дейност ще е комплексно управление на язовири - публична и частна държавна собственост. В това число влизат и язовирите, чиято собственост общините са прехвърлили безвъзмездно на държавата.\r\nИзвън обхвата на дейността на новото предприятие са язовирите, стопанисвани от \"Национална електрическа компания\", \"Напоителни системи\", \"Земинвест\", ВиК операторите с държавно или с държавно и общинско участие в капитала и тези, отдадени на концесия, за които в концесионния договор е предвидено извършването на основен ремонт и реконструкция от страна на концесионера.\r\nСъздаването на това предприятие ще облекчи в голяма степен местните власти при поддържане на язовирите или грижата на държавата по отношение на тези водни обекти, за които има затруднения по поддръжката на техническото им състояние и безопасната експлоатация, се посочва в мотивите за измененията.\r\n \r\nПредвижда се и класификация за язовирите на \"големи\" и \"малки\", с което да се разпишат различни изисквания по отношение поддръжката им в изправно техническо състояние и осигуряване на безопасната им експлоатация.\r\nЯзовирите ще се класифицират и по тристепенна скала за потенциална опасност, което ще е в прерогативите на комисия, назначена от областните управители, за обследване на язовирните стени на територията на областта, реши парламентът.\r\nС измененията се дава право на собствениците да заявят пред председателя на ДАМТН желанието си за ликвидиране и/или извеждане от експлоатация на язовирни стени и съоръжения към тях.\r\n", "date": "2018.06.20", "title": "Държавата поема стопанисването на язовири"}
{"url": "https://www.novinite.bg/articles/161191/Makedonskiyat-parlament-odobri-Dogovora-s-Garciya-za-imeto", "text": "Македонският парламент одобри Договора за разрешаване на спора за името с Гърция.69 депутати гласуваха \"За\" ратификацията на Договора, предаде БГНЕС.Депутатите от опозиционната партия ВМРО-ДПМНЕ не присъстваха в пленарната зала по време на гласуването. Сега Договорът ще бъде изпратен до президента Георге Иванов за подпис. Той има 7-дневен срок за произнасяне. Ако наложи вето, Договорът ще трябва да се прегласува в парламента. В този случай за него ще трябва да гласуват поне 61 народни представители.\"Договорът бележи началото на края на несигурността за Македония и предоставя достойно и приемливо решение за двете страни, с което завинаги се потвърждава македонската идентичност и език\". Това каза преди гласуването премиерът. \"Имаме ясни доказателства за нашата македонска идентичност, за нашия македонски език, в продължение на векове и столетия. Не сме предали нищо, нито пък никой ни взе нещо, когато се съгласихме за географско име. Това е смела стъпка в интерес на бъдещето на гражданите и на нашите деца, за едно мирно бъдеще. Нека да отхвърлим манипулациите и да дадем шанс за споразумението\", каза Заев.Той подчерта, че споразумението е подкрепено от всички международни партньори, което отваря портите на Македония за европейско бъдеще. Заев очаква дата за преговори от Съвета на ЕС до края на месеца.Заев призова за обединение в интерес на общото бъдеще.\"Вместо горчивината и гнява, нека заедно да пишем бъдещите страници, да водим гражданите към обща процъфтяваща Македония, следвайки примера на напредналите европейски държави. Получаваме приятел и стратегически партньор, гарантираме стабилността и сигурността на Македония, отваряме пътя към ЕС и НАТО. Ние постигаме стремежа на нашите предци да бъдат признати от всички като македонци, говорещи македонски. Това е исторически акт, чрез който Македония и гражданите й имат шанс\", каза още премиерът Зоран Заев.", "date": "2018.06.20", "title": "Македонският парламент одобри Договора с Гърция за името"}
{"url": "https://www.novinite.bg/articles/161195/Franciya-podkrepya-Balgariya-za-promyanata-v-pravilata-za-migraciyata", "text": "Френският премиер Едуар Филип изрази днес подкрепа за предложението на българското председателство на Съвета на ЕС за промени в правилата за миграцията и предоставянето на убежище. Той коментира този въпрос на съвместна пресконференция с председателя на Европейската комисия Жан-Клод Юнкер, съобщи кореспондент на БТА.Българското предложение има подкрепата на значителна част от държавите в ЕС, според които то представлява добра основа за предстоящите разговори в Европейския съвет в края на следващата седмица. Те ще бъдат предшествани от насрочена днес в Брюксел за 24 юни среща на няколко страни от ЕС за предварително обсъждане на възможностите за постигането на решение и за изслушването на предложението на Германия.Юнкер уточни, че той ще бъде домакин на неделната среща, но не той я е свикал. Председателят на ЕК предупреди, че след срещата в неделя няма да има пресконференция. Той заяви, че \"други\" отказват да свикат такава среща, без да уточни кого има предвид.Би било полезно предварително да обсъдим въпроса, процесът заслужава подготовка. Имам идеи за решение, които засега няма да изложа. Ако всички бяха постъпили мъдро при преразглеждането на правилата от Дъблин, нямаше да бъдем изправени пред днешните проблеми.Филип призова всички да бъдат на висотата на предизвикателствата. По неговите думи Франция пресява в южните части на Либия някои от мигрантите, за да прецени дали могат да получат закрила в ЕС. По неговите думи този подход е част от търсеното решение.", "date": "2018.06.20", "title": "Франция подкрепя България за промяната в правилата за миграцията"}
{"url": "https://www.novinite.bg/articles/161169/Kaso-saedinenie-e-predizvikalo-pojara-v-Londonskoto-metro", "text": "Късо съединение е предизвикало взрива в лондонското метро.Според британската полиция инцидентът не е свързан с тероризъм. Взривът станал около 19,30 часа местно време на станция „Саутгейт“ в Северен Лондон. Петима души са получили наранявания. Никой от пострадалите не е с опасност за живота.", "date": "2018.06.20", "title": "Късо съединение е предизвикало пожара в Лондонското метро"}
{"url": "https://www.novinite.bg/articles/161165/Slanchevo-s-temperaturi-do-33-gradusa-v-sryada", "text": "В сряда ще бъде предимно слънчево. След обяд ще има временни увеличения на облачността, но само на отделни места за кратко ще превали. Ще духа слаб, в Източна България - до умерен североизточен вятър.Максималните температури ще са предимно между 28 и 33 градуса, в София - около 28 градуса.По Черноморието ще бъде предимно слънчево и топло. Ще духа до умерен североизточен вятър. Максималните температури ще са между 24-28 градуса. Температурата на морската вода е 23-26 градуса. Вълнението на морето ще бъде 2-3 бала.В планините ще бъде предимно слънчево. След обяд, главно в масивите от западната половина от страната, ще има временни увеличения на облачността и на отделни места краткотрайно ще превали. Ще духа умерен до силен североизточен вятър. Максималната температура на височина 1200 метра ще е около 20 градуса, на 2000 метра - около 14 градуса.В четвъртък ще бъде предимно слънчево. След обяд над Северна България и планинските райони ще се развие купеста облачност и на места ще превали и прегърми. Дневните температури ще са високи - между 29 и 34 градуса.В петък по-късно през деня и през нощта срещу събота, под влияние на приближаващ добре изразен студен атмосферен фронт, над северозападната половина от страната, ще се развива мощна купесто-дъждовна облачност. На много места там ще има краткотрайни валежи и гръмотевични бури. В отделни райони валежите ще са интензивни и значителни по количество. Очакват се градушки. С много слънчеви часове и с високи температури ще се задържи в югоизточната половина от страната. Предстои рязко понижение на температурите.", "date": "2018.06.20", "title": "Слънчево с температури до 33 градуса в срядa"}
{"url": "https://www.novinite.bg/articles/161167/Zapochva-podavaneto-na-zayavleniya-za-klasirane-sled-7-klas", "text": "От днес започва подаването на заявления за класиране след 7 клас като срокът за това е до 26 юни включително. Заявлението може да бъде подадено онлайн на сайтаили на хартиен носител в училище-гнездо. Трябва да се избере един от двата начина, защото ако има вече регистрирано заявление, системата не позволява въвеждането на ново. При кандидатстване в паралелки с професия или специалност е необходимо и медицинско свидетелство. Още информация от Мариана Корчакова. 385 са паралелките в София, като за всяка от тях се кандидатства отделно, обясни за Дарик началникът на Регионалното управление на образованието в София Ваня Кастрева: \"Няма ограничения в броя на желанията, които те ще заявят, но е излишно да бъдат повече от 20-40, защото е важно те да бъдат обмислени от гледна точка на възможностите, които детето има, чрез бала, който се образува и според интересите на детето\". Родителите могат да преценят дали детето им има шанс за класиране в дадена паралелка, като сравнят бала му с минималните балове от миналата година. След първото класиране родителят има две възможности: \"Ако той харесва класирането на своето дете, да го запише заедно с оригинала на свидетелството за завършено основно образование в училището, в което е класирано. В противен случай обаче следва в училището, в което е класиран ученикът, да се подаде заявление за участие във второ класиране. При второ класиране не се пренареждат желанията, а учениците имат възможност, участвайки на второ класиране, да се придвижат в по-предно желание или да останат на желанието, на което вече са класирани\".Не така стоят нещата при третото класиране, в което се включват само местата, останали свободни след записването на второто класиране. Тогава се подава ново заявление, в което желанията се подреждат отначало, според свободните места. Това обаче е рисково, поясни Ваня Кастрева, защото не може да се прогнозира нито колко и къде ще са свободните места, нито какъв ще е балът на учениците, които ще кандидатстват за тях: \"Моят съвет е на второ класиране те да предприемат записване на учениците, защото в противен случай, ако не се запишат, те губят мястото, на което класирани\". Първото класиране ще излезе до 3 юли, а записването на приетите ученици или подаването на заявление за участие във втори етап на класирането ще от 4 до 6 юли включително.", "date": "2018.06.20", "title": "Започва подаването на заявления за класиране след 7 клас"}
{"url": "https://www.novinite.bg/articles/161164/Nyama-opasnost-za-zdraveto-ot-zarazenite-s-ptichi-grip-yajca", "text": "Български яйца ще бъдат изтеглени от търговската мрежа заради птичи грип. Те са от ферма за кокошки в добричкото с. Дончево. Консумацията на яйца и месо от птиците не е вредна за човешкото здраве, но се изтеглят от пазара, за да се ограничи заразата, съобщи БНТ.Яйцата, предназначени за изтегляне, са с номера 2BG08001 и 3BG08001, а опаковките са маркирани с номер 0819001.Щамът на птичи грип не е опасен за здравето на хората и не предизвиква заболяване - както при консумация на месо, така и на яйцата, заяви д-р Райна Иванова от Българската агенция за безопасност на храните. Яйцата се изтеглят от пазара с цел да се ограничи заболяването.Яйцата са разпространени по цялата страна, но магазините и складовете са установени, заяви д-р Иванова. Веднага след установяването на заразата е установен безопасен периметър. Навсякъде в страната се вземат превантивни мерки, изтъкна д-р Иванова. \"Извършват се периодични клинични прегледи на птиците. Собствениците са задължени да извършват лабораторни изследвания на птиците си, които се проверяват\", обясни тя.Засегнатите птици от фермата ще бъдат умъртвени по хуманен начин, за да не се разпространи заболяването. Изтеглените яйца са около 1,1 милиона.", "date": "2018.06.20", "title": "Няма опасност за здравето от заразените с птичи грип яйца"}
{"url": "https://www.novinite.bg/articles/161174/Ministar-Pavlova-V-kraya-na-predsedatelstvoto-Balgariya-e-s-promenen-imidj", "text": "В края на първото ни ротационно председателство на Съвета на ЕС България е с променен имидж, а пристигналите у нас над 30 000 делегати и журналисти вече гледат с различни очи на страната ни. Опознаха ни, видяха богата ни история и култура, способните и талантливи млади хора, възможностите за развитие на бизнес“, заяви министър Лиляна Павлова днес на среща с представители на Българо-скандинавската търговска камара.Министърът и членовете на камарата се надяват, че свършената работа през изминалите 6 месеца ще допринесе също за увеличаване на кредитния рейтинг на държавата ни и на чуждите инвестиции у нас.По време на разговорите министър Павлова представи постиженията на нашето председателство на Съвета на ЕС. „България се доказа като прагматичен медиатор, резултатно ориентиран, който предостави възможността за гъвкавост и диалог, което доведе до успешно приемане на важно законодателство и до напредък по ключови досиета, касаещи живота на всеки европейски гражданин“, заяви министър Павлова. Тя добави, че страната ни усилено е работила по нашите четири основни приоритета – бъдещето на Европа и младите хора, миграция и сигурност, дигитализация, европейска перспектива и свързаност за Западните Балкани. „По три от тях ще продължи да работи и Австрийското председателство, което осигурява пълна приемственост в усилията ни за силна, дигитална и обединена Европа. Неизменна част от нея са Западните Балкани, които днес са високо в дневния ред на общността, а европейската им перспектива и свързаност вече са необратим процес“, заяви министър Павлова.По време на срещата тя получи поздравления от представителите на Българо-скандинавската търговска камара за добре свършената работа през изминалите 6 месеца и че България е станала ясно видима не само в Европа, но и в света. Членове на камарата посочиха още, че приветстват и избрания слоган на Българското председателство – „Съединението прави сила“ – изключително адекватен за настоящето, в което живеем, и основа за преодоляване на новите предизвикателства.", "date": "2018.06.20", "title": "Министър Павлова: В края на председателството България е с променен имидж"}
{"url": "https://www.novinite.bg/articles/161176/Premierat-Borisov-prie-ostavkata-na-socialniya-zam-ministar-Rosica-Dimitrova", "text": "Министър-председателят Бойко Борисов прие подадената от заместник-министъра на труда и социалната политика Росица Димитрова оставка, съобщиха от пресцентъра на Министерския съвет. Мотивът на Димитрова е създалата се обществена чувствителност във връзка с участието й в 11-тата сесия на Конференцията по Конвенцията за правата на хората с увреждания, проведена в Ню Йорк, уточняват от МС.", "date": "2018.06.20", "title": "Премиерът Борисов прие оставката на социалния зам.-министър Росица Димитрова"}
{"url": "https://www.novinite.bg/articles/161180/Radev-Sanarodnicite-ni-v-Slovakiya-davat-prekrasen-primer-kak-Balgariya-e-otvorena-kam-sveta-strana", "text": "Отношението към българите в Словакия е на изключително високо ниво. Сънародниците ни тук дават прекрасен пример, че страната ни е съвременна държава, отворена към света. Това заяви президентът Румен Радев на среща с представители на българската общност в Братислава. Срещата се състоя в първия ден от официалното посещение на държавния глава в Словашката република. По думите на президента Радев високата оценка към сънародниците ни в Словакия формират още преди век българските градинари, станали символ на трудолюбие, почтеност и лоялност. Тези прекрасни впечатления се „умножават“ с идването на последните поколения наши сънародници, които показват, че българинът е висококвалифициран в съвременните технологии, заяви държавният глава. Според Румен Радев, всеки, който с труда си гради кариера, допринася и работи за България, защото страната ни е отворена към света, част от европейското семейство. „Вие показвате, че България е навсякъде, където има български песни, българска реч и български дух“. С тези думи президентът се обърна към сънародниците ни, след като ученици от Българското средно образователно училище „Христо Ботев“ в Братислава развълнуваха залата с изпълнения на български песни. Президентът им благодари, че не забравят традициите и корените си. В Братиславския замък за среща с Румен Радев се събраха наши сънародници и семействата им, учители и ученици от Българското училище „Хр. Ботев“, преподаватели и студенти по българистика в университета „Я. А. Коменски“, словашки граждани, учили у нас.", "date": "2018.06.20", "title": "Радев: Сънародниците ни в Словакия дават прекрасен пример как България е отворена към света страна"}
{"url": "https://www.novinite.bg/articles/161181/Vlak-blasna-i-ubi-maj", "text": "Влак е блъснал мъж на гарата в Брусарци, вследствие на което той е починал. Сигнал за случилото се е подаден вчера към 14:00 часа на телефон 112. Мъжът бил блъснат влака, пътуващ от Видин за София. Полицията е установила, че в 13:48 часа при навлизане в жп гара Брусарци машинистът забелязал мъж, преминаващ от втория към третия перон, подал му сигнал и незабавно задействал спирачите на композицията.Влакът блъснал в ръката преминаващия 82-годишен софиянец, който от удара паднал на перона. Оказана му е първа помощ, но мъжът починал преди пристигане на линейката. Машинистът и помощникът му са изпробвани за употреба на алкохол, като пробите са отрицателни. Извършен е оглед на местопроизшествието и е образувано досъдебно производство. Трупът на мъжа е транспортиран в монтанската болница за аутопсия. Работата по случая продължава в районното полицейско управление в Лом. ", "date": "2018.06.20", "title": "Влак блъсна и уби мъж"}
{"url": "https://www.novinite.bg/articles/161186/BSP-vnese-vota-na-nedoverie", "text": "БСП внесе в деловодството на парламента искане за вот на недоверие към правителството.  Вотът е на тема \"Сигурност\" и е подписан от всички 80 народни представители от парламентарната група.\"Внесохме необходимите подписи за вот на недоверие към правителството на Борисов\", каза Елена Йончева от левицата и обясни, че мотивите за вота черпели от Конституцията на страната: \"Министерският съвет е длъжен да осигури обществения ред и националната сигурност на Република България\".\"Очевидно е за всеки български гражданин, че това правителство не се справя със своето основно задължение и поради тази причина правителството на Борисов е вредно за всеки български гражданин, опасно е за България и трябва да си ходи\", каза Йончева.Тя заяви, че мотивите за вота са подробни, като ги обобщи пред журналисти: \"Мотивите са пълен провал на работата на МС за работата МВР, пълен провал в осигуряване на националната сигурност, както и провал в работа на МС при осигуряване на необходимите условия за работа на българския военнослужещ\".", "date": "2018.06.20", "title": "БСП внесе вота на недоверие"}
{"url": "https://www.novinite.bg/articles/161188/Simeonov-se-obyavi-protiv-ostavkata-na-zam-socialniya-ministar", "text": "Вицепремиерът Валери Симеонов не е съгласен с приетата оставка на зам.-министъра на труда и социалната политика Росица Димитрова. Това каза Валери Симеонов на брифинг пред журналисти в Министерски съвет, предаде БТА.\"Тя е в моя ресор, това не е съгласувано с мен. Категорично заявявам, че тя е един добър професионалист. В държавната администрация много трудно се създават професионалисти, за да могат да бъдат по такъв лесен начин харчени и то за абсолютно безумни обвинения\", изтъкна Валери Симеонов. По думите му това, че Росица Димитрова е пътувала в бизнес класа на самолет не е проблем, защото се е било наложило билетът да бъде купен в последния момент и не са останали други билети. Освен това, според него, Димитрова е спала в общежитието на посолството. \"Не мога да приема една такава оставка да бъде лесно подписана и одобрена\", добави вицепремиерът.Валери Симеонов информира, че е разговарял с министър-председателя Бойко Борисов и го е уведомил, че е несъгласен с приетата от него оставка на Росица Димитрова. Затова той счита, че не бива да бъде освобождаван заместник-министър, който има добър професионален опит и биография, работещ в едно от най-тежките министерства. Освен това, според Симеонов, Росица Димитрова е приета много добре от всички социални партньори. Той припомни, че Димитрова е заместник-министър от квотата на ГЕРБ.Вицепремиерът допълни, че с оглед сериозните сътресения, които напоследък е понесло Министерството на труда и социалната политика, е недопустимо \"сега по такъв начин да бъде пожертван и заместник-министър\".", "date": "2018.06.20", "title": "Симеонов се обяви против оставката на зам.-социалния министър"}
{"url": "https://www.novinite.bg/articles/161173/Dneven-horoskop-za-sryada", "text": "Днес някой от вашите приятели ще има нужда от подкрепа. Оставете всичките си останали задължения настрана и помогнете на този ваш приятел. Винаги правете добро, когато имате възможност, няма да съжалявате.Днешният ден ще породи много въпроси у вас. Ще ви бъде изключително трудно да определите кой каква роля играе и на кого можете да се доверите. Това е един от онези дни, в които трябва да се доверите на късмета си.Поемането на рискове е по-привлекателно от обикновено днес, но не е много сигурно, че ще си струва. Трябва да изпробвате нещо малко по-различно, за да сте сигурни, че рискът си е струвал.", "date": "2018.06.20", "title": "Дневен хороскоп за сряда"}
{"url": "https://www.novinite.bg/articles/161182/Parlamentat-zabarka-haos-s-nivite-pod-arenda", "text": "Тазгодишната кампания по отдаване на нивите под аренда е на път да бъде блокирана заради хаос, предизвикан от последните популистки промени в Закона за собствеността и ползването на земеделските земи (ЗСПЗЗ) от края на май. Те предвиждат земеделците, които обработват земя под наем и имат договори за над 1 година, да ги представят отново в областните земеделски служби - в писмена форма, с нотариална заверка от двете страни, както и с удостоверяване на съдържанието. Срокът за това бе един месец - и за новите, и за старите договори. Той изтича на 22 юни. Тъй като е невъзможно да бъде спазен, спешно ще бъде гласувано неговото удължаване, чрез промени в преходните и заключителните разпоредби на закона за рибарството и аквакултурите.Спорните поправки в закона бяха внесени от ГЕРБ и Обединените патриоти по предложение на омбудсмана Мая Манолова и депутати от няколко парламентарни групи. Целта на текстовете бе да се пресекат измамите с ниви, чрез които се кандидатства за евросубсидии. Става въпрос за разпределянето на около 1.5 млрд. лв. за директни плащания за площ. Част от фермерите обявиха, че новите правила ги изправят пред невъзможност да изпълнят изискванията в силно съкратения срок. Под заплахата от протести и с намесата на земеделския министър Румен Порожанов правилата ще бъдат променени.Фермери твърдят, че изискването за потвърждаване на вече сключени договори важи за почти всички споразумения за наемане на земя. Досега практиката е била те да се сключват само с нотариална заверка на подписите, но не и с едновременна заверка и на съдържанието им. Така фермерите се оказват задължени в рамките на няколко седмици да намерят собствениците на наетите земи и да поискат от тях да подадат новите декларации за потвърждение. Особено за по-големите арендатори това означава да търсят предоговаряне с десетки хора, писа в. \"Капитал\". Залогът при неизпълнението на новите изисквания обаче е прекалено голям - в случай че не се спази срокът, законът предвижда съответният договор да бъде анулиран в края на стопанската година, т.е. през октомври.Ако се стигне до такъв развой, обработваните до този момент ниви ще се превърнат в т.нар. бели петна, които по закон се разпределят по служебен път между арендаторите в конкретното землище. Така може да се окаже, че част от земеделците, които не са препотвърдили договорите си, ще останат без субсидии, макар че до този момент са обработвали нивите си. Според различни коментари разпоредбите са били вкарани в закона именно с такава цел - тези \"бели петна\" да се преразпределят между едрите фермери.За да предотвратят протестите, още през тази седмица депутатите ще удължат срока за новите договори да края на юли, а и ще отменят изискване за старите договори. Дали и този срок ще е достатъчен не е ясно, тъй като трябва да се издирят всички собственици. Част от тях дори не са в страната и едва ли ще се приберат само за да уредят книжата. ", "date": "2018.06.20", "title": "Парламентът забърка хаос с нивите под аренда"}
{"url": "https://www.novinite.bg/articles/161172/Policejska-akciya-v-centara-na-Sofiya", "text": "Акция на МВР се провежда в центъра на София. Патрулка с полицаи се намира пред банков клон на централния бул. \"Евлоги и Христо Георгиеви\". Банката, както и банкоматът пред нея, са опаковани с полицейска лента. По информация на БТВ има няколко задържани. От МВР засега отказват подробности за операцията. Няма видими следи от взлом или взрив на банкомата.", "date": "2018.06.20", "title": "Полицейска акция в центъра на София"}
{"url": "https://www.novinite.bg/articles/161187/Joncheva-Pravitelstvoto-na-Bojko-Borisov-e-vredno-za-vsichki-balgari-opasno-e-za-Balgariya-i-tryabva-da-si-hodi", "text": "„Правителството на Бойко Борисов е вредно за всички български граждани, опасно е за България и трябва да си ходи. Мотивите за внесения вот са изключително подробни – пълен провал на работата на МС по темата за сигурността, осигуряването на националната сигурност, както и провал в работата на МС при осигуряване на необходимите условия за работа на българските военнослужещи”. Това каза говорителят на ПГ на „БСП за България” Елена Йончева пред журналисти в парламента след като депутати от левицата внесоха необходимите подписи за вот на недоверие към правителството на Бойко Борисов за провал в политиката по сигурността. „Мотивите за вота черпим от българската Конституция, която казва, че Министерският съвет е длъжен да осигури обществения ред и националната сигурност в България. Очевидно е, че това правителство не се справя със своето основно задължение”, каза още тя. Според нея доверието на българските граждани в работата на МВР е спаднало драстично. „Българите вече не вярват на МВР, тъй като от там изтича информация и поради тази причина не съобщават за извършени престъпления. Увеличава се битовата престъпност и неразкритите убийства”, посочи Йончева. По нейните думи няма правителство в Европа, което не може да се справи с телефонните измами - в България неразкриваемостта е 85%, като сумата, взета от гражданите за миналата година, се е увеличила с 5 000 000 лв. „Политиката и работата по управлението на затворите също е пълен провал. Очакваме подкрепата на целия български народ, защото когато и да внесем този вот, той вече е закъснял. Всички българи страдаме от това некадърно управление”, категорична е Елена Йончева.", "date": "2018.06.20", "title": "Йончева: Правителството на Бойко Борисов е вредно за всички българи, опасно е за България и трябва да си ходи"}
{"url": "https://www.novinite.bg/articles/161175/Kanada-legalizira-marihuanata-za-razvlekatelni-celi", "text": "Канадският Сенат одобри законопроект, който легализира употребата на марихуана за развлекателни цели.Очаква се от средата на септември канадците да могат да купуват канабис от лицензирани производители. Минималната възраст за купувачите на лека дрога е 18 години.Канада става първата страна от групата на най-развитите, която легализира марихуаната за развлекателни цели. ", "date": "2018.06.20", "title": "Канада легализира марихуаната за развлекателни цели"}
{"url": "https://www.novinite.bg/articles/161192/Yunker-svikva-sreshta-za-migraciyata-s-uchastieto-na-8-darjavi-sred-koito-i-Balgariya", "text": "Председателят на Европейската комисия Жан-Клод Юнкер свиква в неделя в Брюксел правителствени представители от няколко държави в ЕС на неформална работна среща по миграцията и даването на убежище, предаде ДПА.\"Свиквам неофициална работна среща по въпросите на миграцията и даването на убежище в Брюксел в неделя, за да се работи с група държавни или правителствени ръководители на страните членки, заинтересувани от намиране на европейски решения преди предстоящото заседание на Европейския съвет\", написа Юнкер в Туитър. В срещата ще участват Австрия, България, Германия, Гърция, Испания, Италия, Малта и Франция.Тя ще се състои четири дни преди срещата на върха на ЕС и ще бъде насочена към преодоляване на дълбоките разделения в Европа по въпроса за миграцията. Този въпрос предизвика опасност от разцепление в управляващата коалиция на Меркел, а новото правителство в Италия засили натиска си върху други държави от ЕС да подпомагат справянето на страната с прииждащите мигранти.Италианският всекидневник \"Кориере дела сера\" първи съобщи за срещата, в която България и Австрия ще участват като настоящ и следващ ротационен председател на Европейския съвет.В неделя Германия ще представи на останалите държави своя компромис по миграцията, каза висш представител на гръцкото правителство, цитиран от германския многотиражен в. \"Билд\".Междувременно италианският президент Серджо Матарела заяви, че само обединен ЕС може да се справи с пристигащите бежанци, предаде Асошиейтед прес.", "date": "2018.06.20", "title": "Юнкер свиква среща за миграцията с участието на 8 държави, сред които и България"}
