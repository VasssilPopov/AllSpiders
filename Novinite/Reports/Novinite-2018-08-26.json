{"url": "https://www.novinite.bg/articles/163561/Shoforat-na-katastrofiraliya-avtobus-s-parva-versiya-za-kasapnicata", "text": "Публикувано във факти.бг:Продължава разследването на причините, довели до тежката катастрофа край Своге, при която вчера загинаха 16 души, а 18 бяха ранени след падане на автобус с туристи в крайпътна пропаст. В момента продължават разпитите на водача на катастрофиралия автобус.Той е обяснил пред полицията, че за миг е изпуснал контрола над превозното средство и така се е стигнало до инцидента. Проверката на тахошайбите на автобуса е показала, че в момента на катастрофата скоростта на автобуса е била около 45 километра в час, съобщава БНР.Участъкът е с ограничение до 40 километра, обясниха пред \"Хоризонт\" източници от МВР. Алкохолната проба на водача е отрицателна. Най-вероятната версия за катастрофата е съчетание между тежките метеорологични условия в района и невнимание от страна на шофьора.Днес започва и вторият оглед на мястото. Той ще изясни какъв е спирачния път на автобуса, както и ще бъдат проведени други експертизи.По време на катастрофата е имало силен дъжд. Именно затова все повече започва да се прокарва и една от версиите, че е възможно инцидентът да е станал вследствие на аквапланинг. Резултатите от тях ще бъдат огласени по-късно.В 14:00 часа в МВР ще има съвещание на няколко министерства по въпросите на пътната безопасност. Там е възможно да бъдат дадени и нови подробности около тежката катастрофа.Фирмата-превозвач притежава общо 6 автобуса. Транспортното министерство я е проверявало преди няколко месеца, когато всичко е било изрядно.Заместник-министърът на транспорта Ангел Попов: \"Всички документи на фирмата са изправни. Нашите съмнения са, че той не е минал на повторна техническа проверка\". Местните хора споделиха, че този участък от пътя е изключително рисков и там често стават катастрофи. МВР откри телефонна линия, на който роднини на пострадалите могат да потърсят информация за своите близки: 02 982 50 39.Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз „Мобилус – 5”.С фирмата не сме имали проблеми, Григор Григоров винаги е карал внимателно, не е имало оплаквания от него, каза пред БTВ кметът на Божурище Георги Димов.По 5-годишен договор след обществена поръчка „Мобилус – 5” превозва деца до детски градини и училище.Собственикът управлява автобусите постоянно заедно със своя съдружник и още двама-трима шофьори. Всички са хора спокойни, уверени, с дългогодишен опит, каза кметът на Божурище.", "date": "2018.08.26", "title": "Шофьорът на катастрофиралия автобус с първа версия за касапницата"}
{"url": "https://www.novinite.bg/articles/163558/Valentin-Radev-Praveni-sa-predpisaniya-za-uchastaka-v-kojto-stana-katastrofata", "text": "Докладвано е за контрола, който е извършен от Министерството на вътрешните работи и върху участъка, на който стана катастрофата край Своге, и в по-широк периметър на ПТП-та. Това каза вътрешният министър Валентин Радев след извънредното заседание в МС. Установихме, че там са правени доста предписания - 4 или 5 на брой. Уточнява се какви -към пътя към обстановката, към контролните органи. Част от тези предписания са ваеманои предвид, други - не. Докладвахме кой е водачът и какви нарушения е имал.", "date": "2018.08.26", "title": "Валентин Радев: Правени са предписания за участъка, в който стана катастрофата"}
{"url": "https://www.novinite.bg/articles/163559/Nikolaj-Nankov-Patyat-kraj-Svoge-e-bil-remontiran-prez-2016-g-ot-firma-Trejs", "text": "Регионалният министър Николай Нанков е докладвал на срещата при премиера Бойко Борисов, че пътят на който стана трагичната катастрофа край Своге е бил ремонтиран през 2016-та година от фирма \"Трейс\". В последствие е установено, че ремонтът е некачествен и е започнала дълга кореспондеция за корекция на ремонта на пътя между Регионалното министрество, АПИ и фирмата изпълнител. По информация на \"По света и у нас\" износващият пласт на асфалтовата покривка не е бил с нужната грапавост, за да се осигури добро сцепление на гумите на превозните средства. От Транспортното министерство са докладвали по време на срещата в Министерския съвет, че техническият преглед на катастрофиралия автобус е изтекъл на 5 авугст и повторен такъв не е направен. Шофьорът на автобуса е получил свидетелство за правоуправление през 1977 година, но през последните години има редица глоби и наказания за шофиране с превишена скорост и неизползване на колан.", "date": "2018.08.26", "title": "Николай Нанков: Пътят край Своге е бил ремонтиран през 2016 г. от фирма \"Трейс\""}
{"url": "https://www.novinite.bg/articles/163545/Izryadni-sa-dokumentite-na-firmata-chijto-avtobus-katastrofira-kraj-Svoge", "text": "Автобусът, с който стана тежката катастрофа, е на фирма \"Мобилус 5\". Има съмнения, че автобусът не е минал на повторна техническа проверка, съобщи зам.-транспортният министър Ангел Попов. Офисът на фирмата \"Мобилус 5\" в Божурище днес беше затворен. Собственикът Григор Григоров е шофирал автобуса, с който стана трагичният инцидент. Фирмата е регистрирана през 2001 г. в Божурище, занимава се с транспортна и туристическа дейност, има валиден лиценз до 2027г. Документите на фирмата са изрядни. Шофьорът е преминал тест за психологическа годност, съобщиха от транспортното министерство. През май миналата година в \"Мобилус 5\" е имало комплексна проверка и не са били открити нарушения. Катастрофиралият автобус обаче е трябвало да мине на технически преглед в началото на август, но има съмнения, че това не е направено, каза зам.-транспортният министър Ангел Попов. Ангел Попов - зам.-министър на транспорта: Той е трябвало да мине август месец в началото, не е преминал такъв технически преглед, тъй като автобусът е 2001. Всички автобуси след 10-годишна възраст преминават два пъти в годината. \"Мобилус 5\" е в стабилно финансово състояние има 6 автобуса, с които извършва и училищен превоз в Божурище, каза кметът Георги Димов, който познава лично собственика на фирмата. Според него Григоров е опитен и спокоен шофьор. Георги Димов - кмет на гр. Божурище: Спокоен, разбран, добър човек. Какъв човек е? Возил съм се при него. Спокоен шофьор, никой не може да каже, че кара бързо, неуравновесено. БНТ: Имате ли представа в какво техническо състояние са абтобусите? Георги Димов - кмет на гр. Божурище: Знаете, в нашата държава малките нямат възможност да закупуват големи скъпи, нови автобуси. Разполагат с това, което имат възможност да закупят, въпросът е да го поддържат и то ще бъде технически изправно. Смятам, че са в добро техническо състояние, но това е мое лично мнение. Досега в Божурище не е имало проблеми с фирмата.", "date": "2018.08.26", "title": "Изрядни са документите на фирмата, чийто автобус катастрофира край Своге"}
{"url": "https://www.novinite.bg/articles/163551/Broyat-na-knigite-zaeti-za-chetene-v-Stolichnata-biblioteka-ot-nachaloto-na-godinata-dosega-e-290-000", "text": "От началото на годината досега броят на книгите, заети за четене в Столичната библиотека, е 290 хиляди. Кампанията \"Зелена библиотека“ е сред инициативите за привличане на нови читатели, които през тази година са се увеличили с 8 хиляди, съобщават от библиотеката.Днес лятната читалня беше разположена в столичния парк \"Заимов\", където гражданите се срещнаха с известни поети и си тръгнаха с подарена книга.  И този уикенд столичани имаха възможност да си вземат любима книга от лятната читалня и да я прочетат на открито сред природата. Желаещите получиха и безплатна читателска карта, а за малките посетители бяха организирани различни забавления.\"Обичам да чета романи. По този начин разпускаш и научаваш нещо ново. Хубаво е да четеш, защото така се пренасяме в света на книгата\" - казаха читатели.Чрез инициативата \"Зелена библиотека“ в столичните паркове се създават културно-образователни и информационни пространства, посочи Юлия Цинзова, директор на Столична библиотека:\"Много родители идват с децата си тук. Тези книги са подарени от софиянци на Столична библиотека за тях. Могат да дойдат, да вземат книгата и на някои от нашите следващи библиотеки или събития те могат да донесат своя любима книга, която да споделят с други столичани.През летните месеци гражданите проявяват интерес към бестселърите, поезията, мемоарната и историческата литература, допълва Цинзова.В неделя лятната читалня ще очаква своите посетители на хижа \"Алеко\", където ще бъде представена уникална изложба от фотоси и текстове на чужди пътешественици, посветени на Витоша. Къщичките за книги в планината ще бъдат заредени с нова литература, а посетителите могат да очакват вълнуваща среща с поети и безплатна читателска карта. До края на септември ще бъдат организирани зелени библиотеки в \"Люлин\" и \"Студентски град\".", "date": "2018.08.26", "title": "Броят на книгите, заети за четене в Столичната библиотека от началото на годината досега, е 290 000"}
{"url": "https://www.novinite.bg/articles/163560/27-avgust-shte-bade-den-na-nacionalen-traur", "text": "27 август, понеделник, ще бъде ден на национален траур в памет на жертвите от тежката катастрофа край Своге, съобщиха от правителството. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина. Тържествената част от военния церемониал, с който в Габрово тази вечер се отбелязват 141 години от епичните августовски боеве на Шипка от времето на Руско-турската Освободителна война, е отменена заради трагедията край Своге. БНР също отлага насрочения за неделя концерт на американската легенда Лидия Лънч, организиран от радиофестивала \"Аларма Пънк Джаз\". Музикалното събитие ще се състои във вторник, 28 август, от 21.30 ч. в Първо студио на националното радио. Билетите ще важат без презаверка.", "date": "2018.08.26", "title": "27 август ще бъде ден на национален траур"}
{"url": "https://www.novinite.bg/articles/163552/V-Svetovrachene-chakat-napregnati-spisak-s-imenata-na-zaginalite", "text": "13-годишното дете, което загина при катастрофата край Своге, е било с баща си и баба си. Жителите на Световрачене твърдят, че и тримата са сред загиналите.Близки на хората, занимали на екскурзията, обаче все още не знаят дали роднините им са сред загиналите. Една от жените в селото вчера е опитала да получи информация за своята леля. Първо са й казали, че името й е в списък с имената на загиналите, а по-късно са й казали, че информацията не е сигурна.  Други роднини са обиколили част от болниците, в които са настанени пострадалите, но отново не са получили информация. Местните очакват цял ден на сградата на кметството да бъдат залепени списъци с имената на загиналите, както и точно в коя болница е настанен всеки от пострадалите. Такава информация обаче в кметството няма и до момента.", "date": "2018.08.26", "title": "В Световрачене чакат напрегнати списък с имената на загиналите"}
{"url": "https://www.novinite.bg/articles/163553/Katastrofa-na-patya-prez-Kresnenskoto-defile", "text": "Катастрофа е станала на пътя през Кресненското дефиле в посока София след изхода на град Кресна. На място има екип на полиция, съобщава „Фокус“. Образувала се е колона от автомобили от около 2 км.", "date": "2018.08.26", "title": "Катастрофа на пътя през Кресненското дефиле"}
{"url": "https://www.novinite.bg/articles/163555/Vzemat-probi-ot-asfaltovata-nastilka-kraj-Svoge", "text": "Временно се ограничава движението по път II-16 София - Мездра в двете посоки в района на вчерашния тежък пътен инцидент поради вземане на проби от асфалтовата настилка.Това съобщиха от пресцентъра на Агенция \"Пътна инфраструктура\" (АПИ). Обходен маршрут е определен по пътя Мездра - Своге - Искрец - Костинброд - София.", "date": "2018.08.26", "title": "Вземат проби от асфалтовата настилка край Своге"}
{"url": "https://www.novinite.bg/articles/163549/Iran-podnovyava-pregovorite-s-Rusiya-za-nova-atomna-elektrocentrala", "text": "Иранският министър на енергетиката Реза Ардаканиян заяви, че Техеран е възобновил преговорите с Русия за изграждане на нова атомна електроцентрала с капацитет 3 GW, предават световните агенции.В Иран вече работи един построен от Русия ядрен реактор - \"Бушехр\", който е първата иранска ядрена електроцентрала. През 2014 г. Москва подписа сделка с Техеран за построяване на още осем реактора в Иран. ", "date": "2018.08.26", "title": "Иран подновява преговорите с Русия за нова атомна електроцентрала"}
{"url": "https://www.novinite.bg/articles/163562/Moskovski-Pri-nas-nyama-informaciya-za-izvarsheniya-prevoz", "text": "Сутринта е приключила проверката на фирмата-превозвач. Документацията е предадена на разследващите органи. Фирма „Мобилус 5” ООД притежава валиден лиценз за извършването на автобусен превоз на пътници, валиден до 14 март 2027 г.”Това информира министърът на транспорта Ивайло Московски на брифинга след спешната среща на институциите в Министерския съвет.„Фирмата е регистрирана в град Божурище и притежава доказана финансова стабилност, валидна до 2019 г. На 5 април тази година е извършена цялостна комплексна проверка на компанията. Не са установени нарушения към датата на проверката”, уточни той.„Установено е, че в лиценза са записани шест автобуса. По наредба такъв вид превози имат задължението да уведомяват предварително „Автомобилна администрация” при случай на случаен превоз, където трябва да се съдържа информация относно маршрута, дата и часа на пътуването. Мястото на тръгване и ориентировъчен час и мястото на пристигането му. Такава информация към нас няма”, каза още министър Московски.", "date": "2018.08.26", "title": "Московски: При нас няма информация за извършения превоз"}
{"url": "https://www.novinite.bg/articles/163550/Garciya-bi-tryabvalo-da-si-varne-lihvite-po-dalgovete-si-spored-germanskiya-ministar-na-finansite", "text": "Лихвите, получени от 2010 година по гръцки облигации, купени за облекчаване на дълговото бреме на страната, най-вече от Германия, ще бъдат върнати на Гърция, увери германският министър на финансите Олаф Шолц в интервю за вестник \"Та неа\".На въпрос на изданието дали Берлин не се е възползвал от гръцката дългова криза, министърът отговори, че изглежда има недоразумение по този въпрос. ", "date": "2018.08.26", "title": "Гърция би трябвало да си върне лихвите по дълговете си, според германския министър на финансите"}
{"url": "https://www.novinite.bg/articles/163554/Navodneniya-v-Dubrovnik", "text": "Лошо време цари на територията на Хърватия. Силен дъжд се излива в по-голямата част от страната и температурите са се понижили.В ранните часове на сутринта силна буря се разразила в южната част на адриатическото крайбрежие.В района на Дубровник, за по-малко от два часа, са се излели 40 литра дъжд, което е довело до наводнения в града.Бурята предизвика проблеми в въздушния трафик. Три въздушни линии от Рим, Атина и Истанбул се отклоняват към други летища. В Истрия е имало 24 инцидента, причинени от силните дъждове и ветрове. Мълния е ударила чуждестранен турист в местността Биела Увала.", "date": "2018.08.26", "title": "Наводнения в Дубровник"}
{"url": "https://www.novinite.bg/articles/163541/Migrantite-ot-koraba-Dichoti-poluchiha-razreshenie-da-slyazat-na-italianskiya-bryag", "text": "Край на проблема с мигрантите от кораба \"Дичоти\" - 140 души на борда му, който от шест дни е на пристанището в Катания, получиха разрешение да слязат. Информацията беше потвърдена от премиера Джузепе Конте и вицепремиера Матео Салвини. Мигрантите, които са предимно от Еритрея, ще бъдат поети предимно от католическата църква. Готовност да приемат част от тях са изразили Албания и Ирландия. Италианската прокуратура обяви, че започва разследване по казуса \"Дичоти\", и по-конкретно за ролята на вицепремиера и министър на вътрешните работи Матео Салвини и дали в случая с мигрантите не става дума за незаконно задържане и злоупотреба с власт. \"Дичоти\" със спасените бежанци на борда, получи отказ от Малта да акостира там, а след като стигна Катания, Италия забрани на хората да слязат на брега.", "date": "2018.08.26", "title": "Мигрантите от кораба \"Дичоти\" получиха разрешение да слязат на италианския бряг"}
{"url": "https://www.novinite.bg/articles/163563/Ekspert-Asfaltat-na-patya-ubiec-beshe-iznosen-API-znaeshe", "text": "По наше настояване АПИ измери сцеплението на пътната настилка, точно на мястото, където вчера стана жестоката катастрофа край Своге. Установи се, че то е два пъти по-малко от необходимото. Това разкри сензационно пред Фрог нюз Владимир Тодоров, председател на Асоциацията на пострадалите от пътни инциденти.Той разкри скандални факти, за които още не се коментира: Разполагам с цифри, факти и документи. Става дума за участък от 700 метра. През 2017 година на него са станали 7 тежки катастрофи с един загинал и 6 ранени. През 2018 година на същото място са регистрирани 4 тежки ПТП-та. Всички са станали при сухо време и по един и същи начин. Причината не е висока скорост.На базата на това настояхме пред пътната агенция да направи замерването на пътя. Неофициално научихме за резултата от тестовете, но нищо не последва. Ето, виждате какво стана-16 жертви. В участъка има износване на асфалта. От пътната агенция обещаха да го преасфалтират , но не го направиха.Има десетки писма за този проблем . Писали са от местното районното управление и от общината. Но, за съжаление нямаше никаква реакция.Припомняме ви, че този участък е ремонтиран през 2016 година и за него са похарчени близо 22 млн. евро, сочи справка на Института за пътна безопасност. Въпросната организация също е алармирала за нередностите.До този момент институциите се опитват да хвърлят вина на шофьора, повтаряйки, че в началото на август е трябвало рейсът да мине на повторен технически преглед.„Когато стане такава трагедия, не трябва да се бърза със заключенията и обвиненията. Има много неизвестни. Още в началото на август получихме множество сигнали от граждани за тази пътна отсечка, че е проблемна. 2016 г. тя е ремонтирана и са дадени десетки милиони лева”. Това пък обясни за NOVA Богдан Милчев от Института за пътна безопасност.„Огледът на нашите експерти показа фрапиращи неща. Започнахме комуникация с Регионалното министерство и изпратихме становище до министъра с приложени снимки. Такива проблеми има по цялата страна”, каза още Милчев.След тежкия инцидент е сформиран екип от Института за пътна безопасност с представител от Австралия с дрон. Ще се направи обследване не само на пътя, а и на цялата катастрофа.„Ще излезем с независимо и безпристрастно разследване на цялата катастрофа и ще информираме медиите за това”, каза още Богдан Милчев.„Когато на такъв тежък инцидент няма експерти, а има политически лица, които от няколко години се занимават с пътна безопасност между другото, тогава сме свидетели на такива парадокси”, е неговото мнение.„Видяхме, че тази мантинела е като някаква вафлена коричка. Най-вероятно тя просто е била поставена, за да може да бъде приет пътят. Пропускаме много важен факт, а именно, че пътят е част от една система и тя се нарича човек-път-автомобил. Неслучайно човекът е поставен на първо място, защото той е в състояние да покрие част или всички останали недостатъци, за да се избегне катастрофа”, коментира от своя страна Красимир Георгиев от Асоциацията за квалификация на автомобилистите.По думите му е важен и въпросът дали пътниците са имали поставени колани.", "date": "2018.08.26", "title": "Експерт: Асфалтът на пътя-убиец беше износен, АПИ знаеше"}
{"url": "https://www.novinite.bg/articles/163526/Dnes-shte-e-predimno-slanchevo", "text": "Днес ще е предимно слънчево. Около и след обяд над западните и централните райони ще се развива купеста и купесто-дъждовна облачност и на места там ще има краткотрайни валежи с гръмотевици. Ще духа слаб, в Източна България до умерен югоизточен вятър. Максимални температури, предимно между 31° и 36°, за София около 30°. В планините преди обяд ще бъде слънчево, но около и след обяд отново ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа слаб до умерен юг-югоизточен вятър. Максималната температура на височина 1200 метра ще е около 25°, на 2000 метра – около 17°.По Черноморието ще бъде слънчево. Ще духа слаб до умерен вятър от изток-югоизток. Максималните температури ще са 27-29°. Температурата на морската вода е 26-27°. Вълнението на морето ще е около 2 бала.", "date": "2018.08.26", "title": "Днес ще е предимно слънчево"}
{"url": "https://www.novinite.bg/articles/163557/Rakovoditelyat-na-Islyamska-darjava-v-Afganistan-e-ubit", "text": "Ръководителят на джихадистката групировка Ислямска държава в Афганистан Абу Саад Ерхаби е бил убит при обстрел на скривалища на терористите в провинция Нангархар тази нощ, съобщи правителството, цитирано от Ройтерс.Десетима други членове на въоръжената групировка също са били убити при съвместна сухопътна и въздушна операция на афганистанските и чуждестранните сили, уточни в комюнике Националната дирекция по сигурността в Кабул.Унищожено е голямо количество тежки и леки оръжия и муниции при атаките срещу две убежища на Ислямска държава.Информационната агенция на джихадистката групировка Амак не коментира информацията и засега няма реакция от ръководната от НАТО мисия Решителна подкрепа, която обучава и тренира афганистанските войски.Губернаторът на провинция Нангархар заяви, че Ерхаби е четвъртият лидер на Ислямска държава в Афганистан, убит от юли 2017 година.Групировката установи своя крепост в Нангархар на източната граница с Пакистан, през която лесно се преминава в едната и другата посока. Тя се превърна в една от най-опасните въоръжени групировки в страната.Над 150 бойци на Ислямска държава се предадоха на афганистанските сили за сигурност този месец в северозападната провинция Джаузджан, където групировката се бори за контрола над тайните пътища към съседен Туркменистан.", "date": "2018.08.26", "title": "Ръководителят на Ислямска държава в Афганистан е убит"}
{"url": "https://www.novinite.bg/articles/163527/V-manastira-Sedemte-prestola-shte-otslujat-panahida-za-zaginalite-kraj-Svoge", "text": "В манастира „Рождество Богородично“, известен като „Седемте престола“, ще бъде отслужена панахида за загиналите в тежката автобусна катастрофа край Своге, при която загинаха 16 души. Това заяви в съобщение за медиите игуменът на манастира архимандрит Антим. Панахидата ще бъде отслужена в понеделник, 27 август, от 11 ч. в храма на братството.Катастрофиралият автобус се е връщал от посещение в светата обител.", "date": "2018.08.26", "title": "В манастира „Седемте престола“ ще отслужат панахида за загиналите край Своге"}
{"url": "https://www.novinite.bg/articles/163548/MVR-otkri-krizisen-telefon-za-informaciya-za-postradalite-kraj-Svoge", "text": "Здравното министерство изпрати подробна информация за раненитеЗдравното министерство изпрати до медиите подробна информация за състоянието на пострадалите при катастрофата в Искърското дефиле. МВР от своя страна отвори телефона линия, на която близки на пострадалите могат да получат повече информация - 02 982 50 39.Състоянието на ранените, по информация на лечебните заведения, към 10.00 часа тази сутрин е както следва:• УМБАЛСМ \"Н. И. Пирогов\" - осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота. Състоянието на хоспитализираните пациенти е:- 64-годишна жена с инициали С.П. – с тежка гръдна гръдна травма, интубирана, на изкуствена белодробна вентилация;- 72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация;- 74-годишна жена с инициали К.Т. - с тежка гръдна травма, черепно-мозъчна травма, интубирана, на изкуствена белодробна вентилация;- 60-годишна жена с инициали С.К. – с гръдна травма с фрактури на ребра, фрактура на гръбначен стълб, фрактура на крайници;- 71-годишна жена с инициали Д.Д. – с тежка фрактура на долни крайници и таз;- 52-годишна жена с инициали С.Г. - с черепно-мозъчна и лицево-челюстна травма.Детето, пътувало в преобърналия се автобус, е сред загиналите (ВИДЕО)• УМБАЛ \"Света Анна\" - шестима пострадали, от които пет жени и един мъж:- 66-годишна жена с инициали Л.Ф. – хоспитализирана в Хирургична клиника без опасност за живота. Пациентката е в съзнание;- 62-годишна жена с инициали З.Х. – на апаратна вентилация, в тежко състояния, след операция;- 57-годишна жена с инициали В.П. – в стабилно състояние без опасност за живота. Пациентката е в съзнание;- 52-годишна жена с инициали Б.А. – с комоцио, в стабилно състояние без опасност за живота;- 65-годишна жена с инициали Е.Б. – в стабилно състояние, в съзнание, без опасност за живота;- 61-годишен мъж с инициали Л.Х. – в съзнание, в стабилно състояние.• ВМА – двама пострадали:- 62-годишна жена с инициали С.М. – в стабилно състояние, с множество контузии, без фрактури. Пациентката е контактна;- 30-годишен мъж с инициали С.В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени. Пациентът е контактен и е настанен в реанимация.Експерт: Оглед показа фрапиращи неща в района на катастрофата• УМБАЛ „Царица Йоанна - ИСУЛ“ – един пострадал:- 59-годишен мъж с инициали Г.Г. - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение.Екипите на филиала за спешна помощ в Своге, заедно с дежурните от МБАЛ-Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София.Министърът на здравеопазването Кирил Ананиев е в постоянна връзка с директорите на лечебните заведения. Веднага след инцидента той посети „Пирогов“ и Окръжна болница, където се запозна със състоянието на пострадалите и с работата на медицинските екипи.Министър Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла. Кирил Ананиев съобщи, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв.", "date": "2018.08.26", "title": "МВР откри кризисен телефон за информация за пострадалите край Своге"}
{"url": "https://www.novinite.bg/articles/163547/Rumen-Radev-poseti-v-Pirogov-postradalite-ot-tejkata-katastrofa-kraj-Svoge", "text": "\"Трагедията е голяма – много загинали. Тук има шест човека, четирима в тежко състояни\", каза президентът Румен Радев, след като посети в „Пирогов“ пострадалите от тежката катастрофа с автобус край Своге, която взе 16 жертви. \"Искам да благодаря на всички екипи от МВР, противопожарната служба, най-вече на лекарите. Тук това, което правят екипите, е невероятно. Надявам се нашите лекари да направят всичко пострадалите да оживеят\", каза той. \"Говорих с проф. Габровски какво може да се направи - „Пирогов“ не е просто болница, това е институция. Това е място, където трябва да има най-добрата техника\", каза президентът. \"Явно не се питаме достатъчно настоятелно\" - така той отговори на въпрос защо толкова често се случват катастрофи. Проблемът трябва да се реши с усилията на много институции – не само КАТ и МРРБ, но и на Транспортното министерство, МРРБ, дори МОН, смята държавният глава. „Времето е било изключително лошо, пропаднали са в пропастта. Изчакали са известно време, докато им окажат помощ“, поясни той. „Обикновено, когато има катастрофи, вината се хвърля върху КАТ, но КАТ на практика накрая само регистрира. Очаквам Министерският съвет да предприеме дълбоки и адекватни мерки по този въпрос”, каза Румен Радев.", "date": "2018.08.26", "title": "Румен Радев, посети в „Пирогов“ пострадалите от тежката катастрофа край Своге"}
{"url": "https://www.novinite.bg/articles/163529/13-godishno-dete-e-sred-zaginalite-v-jestokata-katastrofa", "text": "Детето, което е пътувало в преобърналия се край Своге автобус, е сред загиналите, съобщава . То е на 13 години и е от село Световрачене. Именно от там са и повечето от хората, пътували в него. Екскурзията е организирана от пенсионерския клуб в Световрачене, такива са се правили почти всеки уикенд. На нея е имало около 15 души от певческия състав на селото. До момента са събрани данните на 19 от пътниците. За един от тях вече я ясно, че е сред загиналите. Другите 18 са ранени. 15 човека обаче все още липсват от списъците. 16 души загинаха след като автобус с пътници от село Световрачене, които отивали на екскурзия до манастира \"Седемте престола\", се преобърна в Искърското дефиле. В автобуса са пътували 33 души и шофьорът, десетки са ранените в различна степен. Произшествието на входа на Своге стана около 17.00 ч. 13 души загинаха на място, а трима на път към болниците. Според първоначалните информации автобусът се е движил с висока скорост, несъобразена с пътните условия към момента. По същото време в района е валял силен дъжд. 27 август, понеделник, е обявен за ден на национален траур.", "date": "2018.08.26", "title": "13-годишно дете е сред загиналите в жестоката катастрофа"}
{"url": "https://www.novinite.bg/articles/163531/Tejko-e-sastoyanieto-na-postradalite-pri-katastrofata-do-Svoge", "text": "Състоянието на пострадалите при катастрофата вчера до Своге остава тежко. Обстановката по думите на лекарите е динамична и може всеки момент да се промени. Тази нощ са били стабилизирани шестимата от пострадалите, които са настанени в столичната болница \"Св. Анна\". Състоянието на всички тях обаче остава тежко. Двамата мъже и четирите жени са в реанимацията на лечебното заведение. Извършени са коремни и гръдни операции на две от пациентките. Днес на пострадалите предстоят ортопедични операции, посочват от болницата. Ужасът край Своге в снимки Овладяно е състоянието и на шестимата, пострадали от катастрофата, които са настанени в \"Пирогов\". Опасността за живота на четирима от тях обаче остава, информира на извънреден брифинг заместник-директорът на болницата проф. Николай Габровски. \"За четирима от пациентите сме по-силно притеснени. Предвид тежестта на травмата и предвид възрастта им, динамиката може да бъде голяма. Буквално, докато си говорим сега, нещо може да се промени. Не е заявена нужда от кръв към момента, а всичко необходимо за бърза и спешна реакция, е налично. Искам да благодаря на целия екип на \"Пирогов\"! Имахме много добра координация с Бърза помощ, с министерството, благодарение на което екипите останаха от дневната смяна. Дойдоха колеги, които са в отпуск, колеги, които едва ли не случайно са чули информацията. Беше наистина много бърза и впечатляваща реакция! Ще се направи всичко възможно и през следващите дни\", каза проф. Габровски. Остава стабилно и състоянието на 62-годишната жена, транспортирана във ВМА. Пациентката е контактна и адекватна. Към момента е в тежко, но стабилизирано състояние и 30-годишният пациент, също настанен в реанимацията на болницата. Младият мъж е контактен и адекватен, добавиха от ВМА. Шофьорът на автобуса, който е с травма на главата, е приет в болница \"Царица Йоанна - ИСУЛ\". Той е в стабилизирано и добро състояние. По неофициална информация днес той трябва да бъде разпитан от следователи. Автобусът-ковчег край Своге не бил минал повторен технически преглед? Света Анна болница БГНЕС За пореден път лекарите от Спешна помощ извършиха геройство - така определи действията на Спешна помощ говорителят й Катя Сунгарска. Тя посочи, че е била създадена много бърза организация и координация между Спешните помощи на отзовалите се градове и не е имало закъснение на линейките, както се твърдеше. 16 души загинаха след като автобус с пътници от село Световрачене, които отивали на екскурзия до манастира \"Седемте престола\", се преобърна в Искърското дефиле. В автобуса са пътували 33 души и шофьорът, десетки са ранените в различна степен. Произшествието на входа на Своге стана около 17.00 ч. 13 души загинаха на място, а трима на път към болниците. Според първоначалните информации автобусът се е движил с висока скорост, несъобразена с пътните условия към момента. По същото време в района е валял силен дъжд. 27 август, понеделник, е обявен за ден на национален траур.", "date": "2018.08.26", "title": "Тежко е състоянието на пострадалите при катастрофата до Своге"}
{"url": "https://www.novinite.bg/articles/163533/Pazyat-shofora-na-avtobusa-kovcheg-kraj-Svoge-da-ne-se-samoubie", "text": "Шофьорът на автобуса от адската касапница вчера в Своге е искал да се самоубие. Медици разкриха какво се е случило докато го вадели от автомобила и го карали към линейката, пише \"Телеграф\".Той бил изваден от машината, но бил неадекватен. Повтарял само: \"Аз съм виновен, само аз съм виновен, виновен съм\", споделят медици пред изданието.Наложило се полицаи да го пазят, тъй като искал да се самоубие и поемал цялата вина за инцидента. Шофьорът на автобуса е и собственик на фирмата.Припомняме, че вчера около 17 часа автобус се вряза в три коли и се преобърна. Загиналите към момента са 16, като 21 души са в болници. Някои от пострадалите са в критично състояние и се борят за живота си.", "date": "2018.08.26", "title": "Пазят шофьора на автобуса-ковчег край Своге да не се самоубие"}
{"url": "https://www.novinite.bg/articles/163539/Dneven-horoskop-za-nedelya", "text": "Разговаряйте с хората около вас днес- приятели и колеги. Ще се очудите колко много общи интереси имате и колко еднакви цели имате. Сега е подходящото време за съвместна работа, но само след като сте го обсъдили.Трудно е да се каже кой е прав и кой крив днес- има твърде много различни мнения. Може би е добра идея да се занимавате с вашите си неща и да търсите вдъхновение, вместо да обръщате внимание на това какво говорят хората.Вашата умствена енергия е изключително силна днес и ще бъдете в състояние да се справите с почти всичко. Ще измислите нова схема за действие и ще получите голямо вдъхновение. Животът ви ще стане по-хубав, тъй като напоследък е бил малко объркан. Вижте повече на :Jenite.bg", "date": "2018.08.26", "title": "Дневен хороскоп за неделя"}
{"url": "https://www.novinite.bg/articles/163528/Darjavni-institucii-i-prokuratura-se-sabirat-zaradi-tragediyata-kraj-Svoge", "text": "Представители на институциите се събират днес в МВР, за да обсъдят известните досега факти и обстоятелства за тежкия пътен инцидент от снощи край Своге, при който загинаха 16 души, 18 са ранени. Започналото разследване ще изяснява причините за инцидента, обяви министърът на вътрешните работи Валентин Радев: Психолози от Института на МВР са ангажирани да окажат помощ след тежкия инцидент вчера с автобус в района на Своге. Това съобщи министърът на вътрешните работи Валентин Радев, цитиран от пресцентъра на МВР. По думите му психолози помагат както на близки на загиналите и пострадалите, така и на спасителите - пожарникари и полицаи. Има свидетели на случилото се, включително и сред хората от автобуса, отбеляза министърът. Шофьорът, който е и собственик на фирмата превозвач, е оцелял и е настанен в столична болница. До момента загиналите са 16, а ранените са настанени за оказване на медицинска помощ в столични болници. Има щети и по ударени от автобуса автомобили, но няма тежко ранени в тях, каза Радев. Министър Радев изказа своите и на ръководството на МВР дълбоки съболезнования към близките на загиналите.", "date": "2018.08.26", "title": "Държавни институции и прокуратура се събират заради трагедията край Своге"}
{"url": "https://www.novinite.bg/articles/163537/MZ-dade-podrobni-danni-za-sastoyanieto-na-ranenite", "text": "Състоянието на пострадалите при катастрофата вчера до Своге остава тежко. Обстановката по думите на лекарите е динамична и може всеки момент да се промени.  Ранените са настанени в \"Пирогов“, Царица Йоанна - ИСУЛ, болница „Св. Анна“ и ВМА. В Своге също са прегледани и обработени няколко души, изпратени след това в София. В \"Пирогов“ има шестима настанени: 64-годишна жена с инициали С. П. – с тежка гръдна травма, интубирана, на изкуствена белодробна вентилация; 72-годишна жена с инициали М. Г. -  с тежка гръдна травма, тежка фрактура на гръбначен стълб, интубирана, на изкуствена белодробна вентилация; 74-годишна жена с инициали К. Т - с тежка гръдна травма, черепно-мозъчна травма, интубирана, на изкуствена белодробна вентилация; 60-годишна жена с инициали С. К. – с гръдна травма с фрактури на ребра, фрактура на гръбначен стълб, фрактура на крайници; 71-годишна жена с инициали Д. Д – с тежка фрактура на долни крайници и таз; 52-годишна жена с инициали С. Г. с черепно-мозъчна и лицево-челюстна травма. В УМБАЛ „Света Анна“ в София са шестима пострадали, от които пет жени и един мъж: 66-годишна жена с инициали Л. Ф. – хоспитализирана в Хирургична клиника без опасност за живота. Пациентката е в съзнание; 62-годишна жена с инициали З. Х. – на апаратна вентилация, в тежко състояние, след операция; 57-годишна жена с инициали В.П – в стабилно състояние без опасност за живота. Пациентката е в съзнание; 52-годишна жена с инициали Б. А. – с комоцио, в стабилно състояние без опасност за живота; 65-годишна жена с инициали Е. Б. – в стабилно състояние, в съзнание, без опасност за живота; 61-годишен мъж с инициали Л. Х. – в съзнание, в стабилно състояние. Във ВМА са настанени двама пострадали: 62-годишна жена с инициали С. М. – в стабилно състояние, с множество контузии, без фрактури. Пациентката е контактна; 30-годишен мъж с инициали С. В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени. Пациентът е контактен и е настанен в реанимация.  В УМБАЛ „Царица Йоанна - ИСУЛ“ е настанен пострадалият шофьор на автобуса. 59-годишният Григор Григоров е с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение. Екипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София.", "date": "2018.08.26", "title": "МЗ даде подробни данни за състоянието на ранените"}
{"url": "https://www.novinite.bg/articles/163532/Na-30-tata-minuta-bila-parvata-linejka-do-avtobusa-kovcheg", "text": "Говорителят на Спешната помощ Катя Сунгарска категорично отрече информацията, че линейките, които са изпратени, за да помогнат на ранените в катастрофата с автобуса край Своге, са закъснели. По думите й първият екип е пристигнал на мястото на катастрофата на 30-ата минута. \"Първата е пристигнала точно на 30-тата минута. За последната вече не мога да кажа, нямам тази информация пред мен в момента, но пак казвам: това е път. Няма никакви над 55 минути, над 50 минути и така нататък. Бяха мобилизирани линейките на Драгоман, на Костенец, от София-град. Това са 15 линейки, което е огромен ресурс за нашия капацитет, които бяха концентрирани на място, работиха през цялото време. Нощната смяна също пое\", отсече тя пред БНР.Пътят София - Своге - Мездра, на който се случи вчерашната автобусна катастрофата, е компрометиран и опасен. Това са констатирали експерти от Института за пътна безопасност в свое становище, публикувано преди дни.\"Констатациите са, че този път, въпреки ремонта, не е почистен. Има камъни, има дървета по него, има паднали огради, има липса на знаци, има предпазни съоръжения, които са повредени. Целият този път е компрометиран и опасен\", припомни Богдан Милчев от Института.Разследването на причините за катастрофата ще продължи поне 3-4 месеца, прогнозира Георги Илиев - бивш следовател от Националната следствена служба.\"В нашата държава, както вървят нещата, в 99 процента от случаите при пътно-транспортните произшествия вината е на самите водачи. Много рядко се отчита пътната обстановка, атмосферните условия, състоянието на пътя и състоянието на моторното превозно средство, което се управлява. Всички тези неща трябва да бъдат прецизно проверени, защото ние имаме пътища, някъде магистрали, които се ползват от много хора, и на които не се обръща абсолютно никакво внимание\", коментира той.В манастира \"Рождество Богородично\", известен и като \"Седемте престола\", в понеделник ще бъде отслужена панахида за загиналите в катастрофата край Своге, които са се връщали от посещение в светата обител. С решение на правителството утре - 27 август е обявен за ден на национален траур.", "date": "2018.08.26", "title": "На 30-тата минута била първата линейка до автобуса ковчег"}
{"url": "https://www.novinite.bg/articles/163540/Nad-240-raneni-pri-silen-trus-v-Iran", "text": "Земетресение с магнитуд 6,1 по скалата на Рихтер разлюля Иран, съобщи Геологическата служба Съединените американски щати. Епицентърът е бил на дълбочина 10 км, на разстояние 87,8 км северозападно от град Керманшах, който е обитаван от около 621 000 души. Съобщава се за две жертви, възможно е броят им да нарасне. Повече от 240 души са ранени. Медиите в Ирак съобщават, че жителите на Багдад, провинция Киркук, Сулеймания, Дияла, Дахук, Ербил и други райони на страната също са усетили труса. Имало е и вторични земетресения. Поне няколко от тях са били с магнитуд над 4. Трусът е бил толкова силен, че е изкарал по улиците хиляди жители на Багдад.", "date": "2018.08.26", "title": "Над 240 ранени при силен трус в Иран"}
{"url": "https://www.novinite.bg/articles/163542/MVR-svikva-izvanreden-shtab-sled-tragediyata-v-Svoge", "text": "16 души загубиха живота си след фаталното преобръщане на автобус край Своге. Ранени са 18. МВР свиква извънреден щаб този следобед. Два факта станаха ясни снощи след трагедията. 17-годишният автобус, в който са пътували хората, не е минал на задължителен технически преглед, който е трябвало да случи в началото на август. В момента на тежкия инцидент, при който шофьорът губи управление и автобусът започва да се търкаля по склон с височина около 30 метра. По време на катастрофата е имало силен дъжд. Именно затова все повече започва да се прокарва и една от версиите, че е възможно инцидентът да е станал вследствие на аквапланинг. Това обаче все още не е потвърдено от властите. Предстои втори оглед. Очевидци разказват, че автобусът е бил смачкан до неузнаваемост. Хората разказват, че на мястото на инцидента често се случват тежки катастрофи. От Асоциацията на пострадалите при катастрофи казаха пред NOVA, че дори са подавали сигнали до Пътната агенция, че на това място има проблем. Скоро на пътния участък е правен ремонт, но пътните експерти казват, че настилката явно не е достатъчно добра, след като стават толкова много тежки инциденти в района. Преди удара мантинелата изглежда здрава. Въпреки това тя не е успяла да спре превозното средство. След случилото се с решение на Министерския съвет 27 август, понеделник, е обявен за ден на национален траур. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина.", "date": "2018.08.26", "title": "МВР свиква извънреден щаб след трагедията в Своге"}
{"url": "https://www.novinite.bg/articles/163535/Kmetat-na-Bojurishte-Shoforat-na-katastrofiraliya-avtobus-e-opiten-i-spokoen", "text": "Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз \"Мобилус – 5\".С фирмата не сме имали проблеми, Григор Григоров винаги е карал внимателно, не е имало оплаквания от него, каза пред bTV кметът на Божурище Георги Димов.По 5-годишен договор след обществена поръчка „Мобилус – 5” превозва деца до детски градини и училище.Собственикът управлява автобусите постоянно заедно със своя съдружник и още двама-трима шофьори. Всички са хора спокойни, уверени, с дългогодишен опит, каза кметът на Божурище.При инцидента вчера на пътя Своге – София загинаха 16 души, а 18 все още са в болница, някои от тях са са опасност за живота.Шофьорът Григор Григоров е настанен в ИСУЛ без опасност за живота. Очаква се днес да бъде разпитан.", "date": "2018.08.26", "title": "Кметът на Божурище: Шофьорът на катастрофиралия автобус е опитен и спокоен"}
{"url": "https://www.novinite.bg/articles/163536/Statistika-65-sa-zaginali-pri-avtobusni-katastrofi-za-poslednite-10-godini", "text": "Статистиката показва, че за последните 10 години при 6 автобусни катасрофи са загинали 65 души. Най-тежкият инцидент до вчера беше на 29 май 2009 г. Тогава технически неизправен автобус излиза от пътя и помита пешеходци, докато се спуска от връх Бакаджик край Ямбол. Загиват 16 души, а други 20 са ранени. 8 души губят живота си на 15 юни 2011 г., след като автобус се блъска в мантинела, преобръща се и се запалва на магистрала \"Тракия\" край Карлово. На 17 ноември миналата година 9 души загиват, а 17 са ранени, след като автобус се удря челно в камион край ловешкото с. Микре. Пътниците са слепи, а шофьорът на автобуса навлязъл в насрещното. На 13 април пък 6 души загинаха, а 26 бяха ранени, след като автобус беше бутнат от кола на магистрала \"Тракия'' и се обърна в канавката. Зад волана на лекия автомобил беше Цвета Таскова, която прекара 2 седмици в ареста.", "date": "2018.08.26", "title": "Статистика: 65 са загинали при автобусни катастрофи за последните 10 години"}
{"url": "https://www.novinite.bg/articles/163544/Eto-s-kolko-kilometra-v-chas-se-e-dvijel-avtobusat-kovcheg", "text": "Автобусът-ковчег, който се преобърна край Своге, се е движел с 41 км/ч, показани на тахографа при снощната експертиза. Това съобщи пред “Труд“ присъствал на първоначалния оглед.Информацията не е потвърдена от разследващите органи. Катастрофиралият край Своге автобус е покрит и ограден с полицейска лента.Движението по шосето, от което се е отклонил и е попаднал в пропастта, се регулира от полицаи. Не е ясно все още дали днес ще се извърши повторна експертизаЕксперт посочи три основни версии за трагедията край Своге.\"Имайки предвид броя на жертвите, предполагам са били без предпазен колан. Ако автомобилът не е произведен с колан, не е задължително да има такъв. Трябва да стане задължително това нещо. След няколко часа ще се разберат повече подробности около ситуацията.\" Това каза бившият председател на Комисията по транспорт Настимир Ананиев пред bTV.По думите му това е възможно тъй като автобусът е бил на повече от 10 години и е произведен по стари изисквания, според които не е задължителен коланът за пътниците. Според Ананиев не е ясен и въпросът дали пътниците са имали застраховка, защото не е ясно дали са им издадени билети за пътуването.Три са факторите, които могат да станат причина за катастрофа - състоянието на автобуса, на пътя и на водача както и форсмажорни обстоятелства, обясни още Ананиев.По повод състоянието на пътя той припомни становището на Института за пътна безопасност. Неправителствената организация е предупредила за дефекти по рехабилитирания през 2016 г. път през Искърското дефиле.Институтът е получил информация от Агенция „Пътна инфраструктура\", според която комисии са огледали пътя и са установили и описали гаранционни дефекти.\"Пътят е ремонтиран в края на 2016 година за 23 милиона лева. Има гаранционни дефекти, това се разбира от АПИ, които са сигнализирали на фирмата изпълнител. Това е доста притеснително. Има стена, която може би предпазва пропадането на камъни по пътищата, но ако има силна струя вода, може да стане река\", допълни той.\"Време е самата държава, по-скоро изпълнителната власт, да изпълнява функциите на законите си. Призовавам Борисов да покани НПО в сектора, да седне изпълнителната власт, да говори и да направи нещо по въпроса. Ситуацията не е лека и аз знам за много случаи, в които собственикът на транспортната фирма шофира автомобила\", сподели още Ананиев.", "date": "2018.08.26", "title": "Ето с колко километра в час се е движел автобусът-ковчег"}
{"url": "https://www.novinite.bg/articles/163546/Vse-oshte-ima-jiteli-na-Svetovrachane-koito-izdirvat-izcheznalite-si-blizki-v-tejkata-katastrofa-kraj-Svoge", "text": "Жители на село Световрачане все още нямат информация за съдбата на свои близки от катастрофиралия автобус. София Кръстева разказа, че от снощи няма информация за сестра си, коята е на 58 години:  \"Защо не кажат за хората, които са изчезнали, защото сестра ми е между тях? Няма я. От снощи нищо не се знае и е пълно затъмнение. Цяла нощ, цял ден - нищо не се знае, жива ли е, умряла ли е. Кметството е затворено. Те твърдят, че са казали на близките. Няма такова нещо. На дъщеря й не са казали, защото дъщеря й продължава да я търси и в Съдебна медицина. Моята дъщеря ходи, търси. Никой нищо не казва. Какво е казала? Защо няма списъци? Не знам в каква държава живеем наистина. Кой нормален човек ще издържи на такова нещо, не знам\".В момента кметството в Световрачане е заключено. Кметът Светла Иванова заяви, че обикаля болниците в София. ", "date": "2018.08.26", "title": "Все още има жители на Световрачане, които издирват изчезналите си близки в тежката катастрофа край Своге"}
{"url": "https://www.novinite.bg/articles/163534/Zam-kmetat-na-Svoge-Iskarskoto-defile-e-opasno-za-shofori-koito-ne-go-poznavat", "text": "Критичен е участъкът в Своге, където се случи тежката катастрофа в събота, отнела живота на 16 души, заяви за Дарик заместник-кметът на града Валентин Михайлов. Той добави, че пътният участък е особено опасен при дъжд, а вчера е имало порой, какъвто в Своге рядко са виждали. Михайлов изрази надежда, че на днешната среща с премиера ще бъдат взети мерки за обезопасяване на мястото. \"Не бива да подценяваме и жестокия дъжд, който се изля. Просто не се виждаше нищо. Освен това е много опасно за шофьори, които не познават Искърското дефиле. Наистина мястото е много рисково. Тук е времето и мястото да кажа, е трябва да се вземат компетентни мерки от специалисти, които да кажат как да не бъде рисков този участък. Почти никой вчера не разбра, че там има тежък инцидент, не отбиваха, а няма и къде да се отбие там. Говоря за няколко секунди, не за много\", каза Михайлов. \"В момента чат от движението в посока Враца - Мездра - Ботевград е отбито оттук и това са натоварени и тежки тирове. Това е сериозна предпоставка и за бъдещи инциденти, които се надявам да не се случват. В конкретния злополучен участък не може да се кара с бърза скорост, в рамките почти на града е, но при определени обстоятелства става рисков\", коментира още свогенският заместник-кмет пред Дарик.На срещата, която предстои да се проведе днес, обаче не са поканени представители на местната власт, подчерта още Михайлов.", "date": "2018.08.26", "title": "Зам.-кметът на Своге: Искърското дефиле е опасно за шофьори, които не го познават"}
{"url": "https://www.novinite.bg/articles/163543/Prodaljava-razsledvaneto-na-tejkata-katastrofa-kraj-Svoge", "text": "Продължава разследването на тежката катастрофа край Своге, при която вчера загинаха 16 души, а 18 бяха ранени. Сред загиналите е 13-годишно момче. Състоянието на пострадалите остава тежко. За утре е обявен ден на национален траур. Пътната отсечка, на която е станала трагедията, е с остри завои и със забрана за изпреварване. Максималната скорост е 40 км/час.", "date": "2018.08.26", "title": "Продължава разследването на тежката катастрофа край Своге"}
{"url": "https://www.novinite.bg/articles/163538/Maratonci-tragnaha-ot-podnojieto-na-Vitosha-kam-Cherni-vrah", "text": "На 26 август се отбелязва 123-годишнината от организираното туристическо движение в България.Тази сутрин бе даден старт на планински маратон, който тръгна от НДК. Той ще бъде от три лъча. Първият - хижа „Алеко” – Черни връх, вторият - Златни мостове – хижа „Кумата” – Черни връх, а третият - колопоход хижа „Алеко” – Черни връх.Ще бъдат поднесени и цветя пред барелефа на Алеко Константинов на Черни връх. ", "date": "2018.08.26", "title": "Маратонци тръгнаха от подножието на Витоша към Черни връх"}
{"url": "https://www.novinite.bg/articles/163556/Nezavisimi-eksperti-shte-razsledvat-katastrofata-pri-Svoge", "text": "Чрез видеозаснемане от дронове и външна консултация Институтът за пътна безопасност ще търси причините за тежкия инцидент на пътя срай Своге, който само преди две години е ремонтиран за 23 млн. евро. Това съобщи за БНР Диана Русинова от института. \"Ще имаме в нашия екип човек, който от дълги години работи в сферата на пътната безопасност в Австралия. В екипа ще бъде и господин Богдан Мирчев, който е бивш шеф на КАТ и е бил един от водещите експерти по разследване на най-тежките пътно-транспортни произшествия. Ще заснемем и участъка с дрон, не само този участък. Ние ще заснемем и други, които потенциално представляват риск\", каза Русинова. Закъснели ли са линейките за катастрофата край Своге? Пред БНР говорителят на Спешната помощ Катя Сунгарска категорично отрече появилата се информация, че линейките са закъснели. По думите ... Прочети повече Тя определи, че въпросният пътен участък е в лошо състояние: \"Нашата проверка показа на много места компрометиран асфалт, нарушено пътно покритие и то само по-малко от две години, след като е приключен този ремонт. Липсващи знаци, на много места канавките са пълни с паднали камъни и не са почиствани от години. Има много храсти по пътя, които доста скриват видимостта и водата няма къде да отиде да се оттича. Тя съответно отива на платното. Едната от причините за този инцидент категорично е състоянието на пътя\", каза Диана Русинова. И от организацията \"Българско обединение на шофьорите\" в съобщение до медиите посочват лошото състояние на пътя като вероятна причина за тежката катастрофа край Своге. В съобщение до медиите от обединението напомнят, че в края на миналия месец са изпратили писмо до министъра на регионалното развитие, с което да обърнат внимание за лошото сцепление на асфалта при завоите, недостатъчните ограничителни съоръжения и растителността, която пречи на добрата видимост.", "date": "2018.08.26", "title": "Независими експерти ще разследват катастрофата при Своге"}
