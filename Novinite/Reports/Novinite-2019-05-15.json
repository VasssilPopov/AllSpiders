{"url": "https://www.novinite.bg/articles/175504/Temenujka-Petkova-Protestat-na-malkite-proizvoditeli-na-energiya-ne-e-argumentiran", "text": "''Протестът на малките производители на енергия от възобновяеми енергийни източници е неаргументиран'', каза министър Теменужка Петкова на брифинг пред журналисти след днешното правителствено заседание.По думите й протестиращите имат претенции към промяна в Закона за енергетиката, която е била направена през юли 2015 г. С тази промяна е бил решен въпрос с финансирането на този тип производители на електрическа енергия. Те са били финансирани по оперативна програма, свързана с развитие на селските райони.Впоследствие, при определяне на цената от бившата ДКЕВР, тази субсидия, която те са ползвали, не е взета предвид и е определена преференциална цена, въз основа на която този тип производители са свръх субсидирани, припомни министър Петкова.Представители на малките производители на електроенергия от възобновяеми източници протестираха днес пред Министерския съвет, енергийната комисия и парламента.Микро ВЕИ-та протестират против двойния стандарт, който според тях облагодетелства големите производители и води до многократно завишена цена на електроенергията.Те твърдят, че са жертва на произвола на КЕВР и на лошо прилагане на Закона за енергетика.Според протестиращите в България, в разрез на разпоредбите на ЕС, се утвърждават цени за големите ВЕИ, които им гарантират огромни приходи, а за малките 274 ВЕИ законът не се прилага правилно и са обречени на фалит.", "date": "2019.05.15", "title": "Теменужка Петкова: Протестът на малките производители на енергия не е аргументиран"}
{"url": "https://www.novinite.bg/articles/175499/Borisov-pred-Gardian-Nyama-po-dobro-myasto-za-jiveene-ot-ES", "text": "Няма по-добро място за живее по света от ЕС, казва българският премиер Бойко Борисов в обширно интервю за британското издание „Гардиън“. В подзаглавие във вестника взелият интервюто Шон Уокър отбелязва, че Бойко Борисов хвали дори Тереза Мей, но отговаря с по-голяма неохота на въпроси за корупцията, съобщава БНР.Във време, когато някои политици в Централна и Източна Европа печелят от враждебността си към Брюксел, българският Бойко Борисов поема различен път, целящ да спечели благоразположението на Европа чрез обаяние и ласкателство, пише „Гардиън“. Заявявайки, че е бил навсякъде по света и може да каже, че няма по-добро място за живеене от ЕС, Борисов е внимателен да не критикува никой от европейските си колеги.Дори Тереза Мей, разочаровала много европейски лидери след две години „напред и назад“ с Брекзит, получава положителна оценка. „Виждам всичките усилия, които Тереза Мей наистина полага, за да изложи своите аргументи пред всички останали 27 страни-членки, които оспорват доводите ѝ. Не бих желал да съм на нейно място. Но тя се бори твърдо“, казва Бойко Борисов в интервюто.Запитан за различните виждания за бъдещето на Европа, изразени от френския президент Еманюел Макрон и унграския му колега Виктор Орбан, Борисов отговаря:„Ние имаме българска визия. Някои аспекти съвпадат с вижданията на Макрон или Орбан, други не съвпадат“. Шон Уокър пише, че Борисов се е подразнил от въпросите за корупция и реагира срещу твърденията, че не отговаря на въпроси на критични местни медии.„Няма нито една медия, която да не е правила интервю с мен, и няма тема, която да не са обсъдили с мен“, изтъква Борисов.", "date": "2019.05.15", "title": "Борисов пред \"Гардиън\": Няма по-добро място за живеене от ЕС"}
{"url": "https://www.novinite.bg/articles/175500/Parlamentat-nyama-da-zasedava-na-22-i-23-maj", "text": "Депутатите приеха проект на решение за работата на Народното събрание за май 2019 г.парламентът няма да провежда пленарни заседания на 22 и 23 май 2019 г. В тези дни обаче ще се провеждат заседания на парламентарните комисии.В периода от 20 до 23 май 2019 г. народните представители нямат право да ползват служебен транспорт от Народното събрание, с изключение на дните, в които участват в парламентарните комисии.", "date": "2019.05.15", "title": "Парламентът няма да заседава на 22 и 23 май"}
{"url": "https://www.novinite.bg/articles/175503/Jelyazokv-Golemite-stavki-v-tol-sistemata-shte-badat-za-tirovete-nad-12-tona", "text": "Големите ставки в тол системата ще се отнасят за много тежките автомобили, над 12 тона, с повече от три оси, каквито всъщност не се ползват за превоз на хранителни стоки и продукти, каза министърът на транспорта, информационните технологии и съобщенията Росен Желязков във Варна, съобщава БТА.Според него отражението от въвеждането на таксите върху бизнеса далеч няма да бъде в апокалиптичните размери, които се коментират в момента. \"Хубавото е, че системата ще бъде експериментално тествана, няма как да заработи още от деня на пускането й. Такъв преходен период ще даде възможност за набиране на данни за анализи\", посочи още Желязков.Във Варна министърът посети полигона на Българския морски квалификационен център /БМКЦ/, за да се запознае с новоизградените съоръжения за обучение на моряци. Той уточни, че до момента инвестициите са близо 1 милион лева, като предстои ново вложение от още толкова средства. По думите на Желязков всяка година в БМКЦ се обучават не по-малко от 3 хиляди български и чуждестранни моряци. За бъдещото развитие на пристанище \"Варна\" министърът посочи, че има сключен договор за разработването на целия генерален план на порта, който се разглежда от Междуведомствен съвет. \"Освен това върви голям проект, свързан с удълбочаването на каналите и развитието на \"Варна Запад\". Източната част на порта е и ще бъде зона за обществен достъп и круизен туризъм, а целта е след 6-о корабно място да се осигури възможност за поемането на по-голям обем товари, включително чрез удълбочаването на кейовата стена\", допълни Желязков. По думите му идеята е по развитието на пристанището да се работи не на парче, а като едно цяло, като решенията се вземат след дискусии с местната власт, синдикатите и цялата варненска общественост.", "date": "2019.05.15", "title": "Желязокв: Големите ставки в тол системата ще бъдат за тировете над 12 тона"}
{"url": "https://www.novinite.bg/articles/175484/Deputatite-izbraha-Desislava-Taneva-za-ministar-na-zemedelieto", "text": "Парламентът прие със 121 гласа „за“ и 5 „против“ оставката на министър Румен Порожанов като министър на земеделието, храните и горите и назначи на негово място народния представител от ГЕРБ и председател на парламентарната земеделска комисия Десислава Танева.Танева положи клетва като министър на земеделието. В 44-то Народно събрание Десислава Танева беше председател на земеделската комисия. Най-вероятно решение за ново назначение в комисията ще има след евроизборите.Румен Порожанов подаде оставката си вчера заради започналото разследване за злоупотреби с европейски средства в ДФ „Земеделие“, когато институцията е ръководена от него. Във вторник премиерът Бойко Борисов предложи за негов заместник Десислава Танева. Тя е била министър на земеделието и храните от 7 ноември 2014 до 27 януари 2017 г. във втория кабинет на Бойко Борисов. Десислава Танева е родена на 9 юни 1972 г. в Сливен. Висшето си икономическо образование придобива в Университета за национално и световно стопанство, а през 1997 г. заема длъжността „изпълнителен директор“ на частно търговско дружество. От самото учредяване на ГЕРБ е областен координатор на партията в Сливен, а за периода 2007 – 2009 г. е председател на Общинския съвет в града.През 2013 г. Десислава Танева води листата на ГЕРБ в Сливенския избирателен район, избрана е за депутат и оглавява земеделската комисия в 41 Народно събрание. Заема поста на министър на земеделието в кабинета „Борисов 2“ до началото 2017 г., но след предсрочните парламентарни избори отново се връща като депутат от ГЕРБ.", "date": "2019.05.15", "title": "Депутатите избраха Десислава Танева за министър на земеделието"}
{"url": "https://www.novinite.bg/articles/175496/Kaloyan-Pargov-Zavodat-za-gorene-na-bokluk-v-Sofiya-e-na-trupcheta", "text": "Проектът за изграждане на завод за изгаряне на RDF-гориво не е получил одобрение за допустима държавна помощ. Независимо от твърденията на управляващите Столична община, той е на трупчета. Това заяви лидерът на БСП – София Калоян Паргов.Това, че има доклад за съответствие от “Джаспърс” не значи, че средствата по проекта са на разположение за усвояване, поради простата причина, че всеки проект, свързан с оперативна програма „Околна среда и енергетика” трябва да е получил разрешение, съгласно насоките на Съвета на Европа от 2014 г., за допустима държавна помощ. Това е задължително за всички страни-членки, които е трябвало да въведат тези насоки до 30 декември 2016 г. Към момента такова нещо не е факт в българското законодателство. Досега не е приета промяна на формите за държавна оперативна помощ, която да даде възможност на министъра на енергетиката да нотифицира и да получи одобрение за допустима държавна помощ в секторите \"Околна среда\" и \"Енергетика\".Според Калоян Паргов твърдението, че е сбърканата пътеката за кандидатстване за финансиране на проекта, се основава на факта, че при кандидатстване за финансиране по структурните фондове, в случая „Околна среда“, задължително към него трябва да бъдат приложени механизмите за държавна помощ, когато се касае за такава. А случая с инсталацията за изгаряне на RDF попада в обхвата на насоките за допустима държавна помощ по “Околна среда и енергетика”, които са задължителни за всяка една страна-членка. “Предвидените средства са одобрени по “Джаспър” за подпомагане, но не могат да бъдат усвоени, докато не се получи одобрение от Генерална дирекция “Конкурентоспособност” за допустимост на този вид инвестиционна държавна помощ . В следствие на което можем да кажем, че този проект се връща в изходно положение”, категоричен е Паргов.“Първият етап от кандидатстването за финансиране, за който са отделени 4 години, не се е движел паралелно с необходимата процедура за допустима държавна помощ. Това време е загубено и трудно ще бъде наваксано от този момент нататък. Тоест проектът е в състояние на невъзможност за усвояване на средствата в обозримо бъдеще, без България да има одобрена процедурата от Генерална дирекция “Конкурентоспособност” за допустима държавна помощ в секторите „Околна среда“ и „Енергетика“, обясни Калоян Паргов. Той изтъкна, че искането за допълнителна информация към Столична община, де факто, е спиране на проекта. Докато не се отговори на всички европейски изисквания, не може да бъдат усвоени средствата. „Ако Столична община не се справи в нужните срокове, този проект не може да се състои“, убеден е лидерът на БСП – София.„Най-вероятно, този проект ще бъде обвързан от Генерална дирекция „Конкурентоспособност“ с искането на България за нотификация и одобрение на държавната помощ за оперативно подпомагане на производството на енергия от отпадъци и комбинирано производство. Това е записано в изменения Закон за енергетиката и срокът, в който министърът на енергетиката трябва да го приключи, е до 30 юни 2019 г., което е твърде скоро.“, констатира Калоян Паргов.", "date": "2019.05.15", "title": "Калоян Паргов: Заводът за горене на боклук в София е на трупчета"}
{"url": "https://www.novinite.bg/articles/175487/Rumen-Radev-se-sreshta-s-pravosadniya-ministar", "text": "Президентът Румен Радев ще се срещне с министъра на правосъдието Данаил Кирилов и с главния инспектор в Инспектората към Висшия съдебен съвет Теодора Точкова, съобщи прессекретариата на президента.Срещата му с правосъдния министър ще започне в 14:00 часа, а с Теодора Точкова в 15.30 ч.Разговорите са част от поредица срещи, които държавният глава провежда с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор, пише в съобщението.", "date": "2019.05.15", "title": "Румен Радев се среща с правосъдния министър"}
{"url": "https://www.novinite.bg/articles/175505/Desislava-Taneva-oglavi-zemedelskoto-ministerstvo-OBZOR", "text": "Парламентът освободи Румен Порожанов от поста министър на земеделието, горите и храните. На негово място беше одобрена Десислава Танева, досега председател на земеделската комисия към Народното събрание. Предложението за персонални промени в правителството бе гласувано със 120 гласа „за” и без въздържали се. Против гласуваха петима депутати от ДПС. Десислава Танева заема мястото на Румен Порожанов, който подаде оставка след множеството скандали със злоупотреба с европейски средства. Досега Танева бе председател на ресорната комисия в парламента. Тя бе министър на земеделието и във втория кабинет на Бойко Борисов  (2014-2017 г.). Пред журналисти Танева заяви, че ще има промени в политическия кабинет на земеделското министерство, както и че заместник-директорът на Държавен фонд „Земеделие” Иванка Багдатова-Мизова ще бъде освободена. Министерството на земеделието е най-тежкото, посочи Танева и допълни, че ще работи на първо място за ежедневните проблеми на земеделците, както и за изчистване на проблемите с репутацията на ведомството. „Аз съм се занимавала само със земеделие в професионалния си път от живота и в този смисъл няма нищо изненадващо. Има много проблеми на ежедневието, има репутационни проблеми. И с тях трябва да се справяме и решаваме. Първите действия трябва да са ежедневните проблеми на земеделците, а те не са малки“, коментира Танева. Вероятно ще има промени в политическия екип на фонд „Земеделие“, обяви новият земеделски министър и допълни: „Но пак казвам, ние сме в крайна сметка коалиция. Всичко е въпрос на разговори. Аз имам определени виждания, които бих представила, защитила. Важното е всички решения да се вземат в режим на диалог и в убеденост на всички, че те биха довели резултатите, които търсим.“ От ДПС обясниха, че са гласували против правителството, а не против оставката на Порожанов. „Не сме против оставката, ние сме против това правителство и това мнозинство на националисти и популисти. Тъй като решението за оставката и за избирането на новия министър са в едно, ние затова гласуваме против правителството и против това решение. Не сме против оставката. Ако бяха отделно - щяхме да сме за оставката и против новия министър. Въпреки смяната, ситуацията си остава същата и моделът си остава същият“, каза в кулоарите Халил Летифов, зам.-председател на ПГ на ДПС. Лидерът на НФСБ Валери Симеонов също коментира оставката на Порожанов и избора на нов земеделски министър. Според него оставката е закъсняла. Симеонов каза, че е искал и по-рано на председателски съвет оставката на Порожанов. Необходими са още промени в земеделското министерство, включително и в регионалните дирекции, където кадри на ДПС злоупотребяват, заяви Валери Симеонов. „Тя г-жа Танева е била министър. Познава добре проблемите, както в бранша, така и в министерството, но мисля, че няма да й бъде лесно. Дано не се поддава на лобизъм, поне в такава стенен, на каквато бяхме свидетели при досегашното ръководство на министерството“, коментира лидерът на НФСБ.   Следващата седмица, на 22 и 23 май Народното събрание няма да провежда пленарни заседания, решиха депутатите. В тези дни обаче ще има заседания на парламентарните комисии.", "date": "2019.05.15", "title": "Десислава Танева оглави земеделското министерство (ОБЗОР)"}
{"url": "https://www.novinite.bg/articles/175506/Taneva-Problemite-pri-kashtite-za-gosti-byaha-i-po-moe-vreme", "text": "Новият земеделски министър Десислава Танева заяви, че в предишния си мандат на поста е отказала да разпише мерки по европрограмата, свързани с къщи за гости.Проблеми вече бяха индикирани, обясни Танева и допълни, че с екипа й са успели да направят така, че програмата да не се спира и да бъдат наложени минимални корекции.\"Оттам насетне контролът върху довършването на вече одобрени и включени преди моя мандат договори бяха на други лица“, коментира тя, след като участва за пръв път в заседанието на правителството.Танева посочи, че тя няма данни депутатът Делян Пеевски да кадрува в ДФ \"Земеделие“. Имах пълната свобода да избера онези кадри, които смятам, че носят морала и отговорността да работят в обществен интерес. В момента няма нещо, което да е променило тази ситуация, извън това, че ГЕРБ управлява с Обединени патриоти и кадрови решения на управленско ниво ще наложат консултиране, посочи тя.Танева подчерта, че ще търси диалог и консенсус както с коалиционния партньор във властта, така и с опозицията.Новият министър заяви, че винаги е работила по правилата и като манталитет не трябва да търсим \"вратички\", а законите да се прилагат според приетата философия за тях.\"Новата Обща селскостопанска политика като сигнали, които са към момента, ще е с една идея по-добра, отколкото през настоящия програмен период. Тя ще позволи на страните-членки още по-добре да се съобразят с националните си специфики“, смята министърът и допълни, че е много важно да бъдат пряко идентифицирани проблемите и определени акцентите, за да се постигне подобряване на сектора. Като първа своя задача тя посочи именно, че ще събере браншовите организации, за да бъде обсъдена концепция за позицията ни за новата ОСП.Танева уточни, че зам.-шефката на ДФЗ Иванка Багдатова-Мизова, свързана със скандала с къщите за гости, ще бъде освободена в първия възможен момент, когато се свика Управителен съвет на Фонда. Новия си екип министърът смята да изгражда в диалог.", "date": "2019.05.15", "title": "Танева: Проблемите при къщите за гости бяха и по мое време"}
{"url": "https://www.novinite.bg/articles/175490/Biser-PetkovStrategiyata-za-deteto-ne-celi-otnemane-na-deca", "text": "Всеки министър носи оставката в джоба си и когато реши или премиерът поиска, я подава. Не мисля, че тя ще доведе до трусове в управлението. Това коментира социалният министър Бисер Петков пред bTV, помолен да коментира оставката на земеделския министър Румен Порожанов.Стратегия за детето е необходимо да има и това произтича от Закона за закрила на детето. Вероятно проектът на стратегия не беше добре представен, за да се разсеят някои страхове и съмнения. Най-неоснователно е това, че стратегията се опитва да отнеме дете. Няма такъв документ, който да предлага такова нещо. Трябва да подчертая, че проекта на стратегията е спрян, заяви Петков.От 7 май НОИ прилага новия модел, по които се пенсионират лицата. Пенсиониращите се до края на 2021 г. имат право да избират по кой модел да се пенсионират. По този начин няма да има никой, който да бъде неблагоприятно засегнат от промените от началото на годината, напротив те ще могат да изберат по-благоприятния за тях вариант, каза още министър Петков.Освен чрез електронната услуга за изчисляване на пенсията, където всяко лице може да изчисли пенсията си само, НОИ е организирало и приемни, където хората да могата да се консултират кой ще е най-благоприятният начин за тях. Консултациите стават преди документите да бъдат подадени. Те трябва да ги носят с тях. НОИ разполага само с данни за лицата след 1997 г., когато са направени регистрите, продължи той.Хората, които са подали документи в началото на годината, имат право на преизчисление на пенсиите,допълни още министърът.Промяната за енергийните помощи цели да се увеличи обхвата на лица, които я получават. Ако за миналият сезон те са 210 хил., то сега се очаква да са 255 хил. По тази програма са предвидени допълнително 40 млн. лв. Миналата година те бяха общо 80 млн. лв. Най-съществено увеличение се предлага за най-уязвимите групи - самотни родители, възрастни хора и хора с увреждания. Помощите за семейства с деца от 5 до 16 г., които не посещават училище няма да бъдат спирани, но границата ще бъде 30%, каза още той.Протестът срещу индивидуалната оценка на хората с увреждания, Петков коментира така: \"Притесненията бяха, че оценката няма да определи достатъчен брой часове помощ. В действителност законът, приет миналата година, въвежда лимити от 168 часа за помощ в първите две години. Според нас индивидуалната оценка протича нормално. Все още нямаме достатъчно оценки, за да направим анализ, но това ще стане в края на месец май\".", "date": "2019.05.15", "title": "Бисер Петков:Стратегията за детето не цели отнемане на деца"}
{"url": "https://www.novinite.bg/articles/175508/Valeri-Simeonov--Zashto-Garciya-safinansira-s-5-a-Balgariya-s-15-", "text": "„Защо Гърция, която в никакъв случай не е с по-нисък стандарт на живот от нас, получава възможност да съфинансира европроектите само с 5 %, а България с 15 %? Кой защити нашия национален интерес? Къде бяха българските евродепутати?”. Тези въпроси поставиха в студиото на „Здравей България” по „Нова телевизия“ тази сутрин водачът на листата на ''Патриоти за Валери Симеонов (НФСБ и Средна Европейска класа)'' и лидер на НФСБ Валери Симеонов и Венцислав Тоцев – кандидат за български представител в Европейския парламент от листата на коалицията.Те дадоха това като пример, че един български евродепутат трябва да упражнява правото на информираност и контрол, когато става дума за защита интересите на България. Нещо – което, по думите на Валери Симеонов, днес не се вижда да се прави.„Поради липсата на информираност ние стигнахме до там да коментираме и създаваме едва ли не обществени сблъсъци по отношение на Истанбулската конвенция, която е още от 2011 г. – 8 години се върти тази конвенция. Пакетът „Мобилност”, който не е пакет „Макрон”, защото е отпреди времето на Макрон, е от 4 години – нашите депутати скочиха в последния момент. Въвеждането на изискването за личните данни е още от 2016 г. – през 2018 г. нашите фирми бяха поставени в стрес заради това. Къде бяха нашите депутати? Къде бяха с тяхното задължение да внесат информираност, да търсят съюзници в ЕП, да се подготвят за тази битка? А не чак когато влезе в пленарна зала – тогава да се поставя въпроса”, посочи Валери Симеонов.На второ място той постави въпроса за това, че в работа  на сегашните евродепутати липсва търсенето на оценка на въздействието за малките държави, специално за България. „Всеки нормативен акт, всяко правно решение на европейските институции трябва да има съответната оценка на въздействие. А не го виждаме това”, добави Валери Симеонов.  На трето място той постави въпроса за липсата на интерес към регионалната политика, към децентрализацията.Венцислав Тоцев даде още един пример за това как българският национален интерес може да бъде защитен, ако един български представител в Европарламента е решил да бъде активен и действа, вместо да приказва: примерът с двете американски централи ТЕЦ „Марица-Изток” 1 и 3.„Г-н Симеонов още в предишното Народно събрание постави този въпрос. Имаше анкетна комисия. Изпратихме запитване до Европейската комисия за незаконното двойно подпомагане – това си е чиста държавна помощ на двете централи. До ден днешен – резултата на практика няма. Ето това е една чудесна възможност един български евродепутат да постави този въпрос, да говори за него, да упражни натиск”, каза Венцислав Тоцев.В разговора по актуалните политически теми, в отговор на въпрос на водещите Валери Симеонов посочи, че поведението на президента Румен Радев е по-скоро като на кандидат за евродепутат. „.Определено участва в кампанията. Според мен това принизява президентската институция”. Той обаче не скри, че е видима и сериозната активност, която развива министър-председателят Бойко Борисов. „Преди това беше около месец само във външната политика, сега изведнъж започна да обикаля по естакади и мостове и да носи печени агнета на работниците по магистралите. Мисля, че трябва да приемем това лично желание за включване в тази кампания, която се превърна в значима, макар че не би трябвало да е. Но и президентът, и министър-председателят се опитват да трупат някакъв рейтинг за техните партии”, коментира Валери Симеонов.Водачът на листата на „Патриоти за Валери Симеонов (НФСБ и Средна Европейска класа)” призова българските избиратели да гласуват за хора на действието, хора, доказали, че като се захванат с нещо – го вършат. И за честни политици. Такива са хората от тази коалиция.„Патриоти за Валери Симеонов (НФСБ и Средна Европейска класа)” се явява на изборите за български представител в Европейския парламент с № 1 в бюлетината.", "date": "2019.05.15", "title": "Валери Симеонов : Защо Гърция съфинансира с 5 %, а България с 15 %"}
{"url": "https://www.novinite.bg/articles/175497/Borisov-Pravitelstvoto-otpuska-3-mln-leva-za-detsko-zdraveopazvane", "text": "Правителството отпуска 3, 450 млн. лв. за детско здравеопазване. Това каза министър-председателят Бойко Борисов по време на редовно правителствено заседание.\"Поехме ангажимент към педиатричната клиника и бях възложил на министъра на здравеопазването да проучи колко кувьоза за цялата страна и колко апарати за дишане са нужни.Така, че в тази точка организираме и финансираме и педиатричната болница, и всички нуждаещи се болници- държавни и общински с необходимите кувьози и 15 апарата за дишане. Те поискаха 10, ние им даваме 15, за да може да се гарантира тази тема”, допълни Борисов. От тези средства на държавните и общинските болници ще бъдат предоставени 500 хил. лв. за закупуване на 15 апарата за дихателна реанимация и 750 хил. лв. за осигуряване на 50 кувьоза. Отделно 1,7 млн. лв. са средствата, с които ще бъде финансирана педиатричната болница \"Проф. Иван Митев“ по Програмата \"Майчино и детско здравеопазване“ по реда на Наредба № 3 за медицинските дейности извън обхвата на задължителното здравно осигуряване. Ресурсът ще бъде използван за подобряване лечението на децата и увеличение възнагражденията на работещите. ", "date": "2019.05.15", "title": "Борисов: Правителството отпуска 3 млн. лева за детско здравеопазване"}
{"url": "https://www.novinite.bg/articles/175511/Pravitelstvoto-prie-godishniya-doklad-za-sastoyanieto-na-administraciyata", "text": "Правителството прие доклад за състоянието на администрацията през 2018 г., предаде БГНЕС. Ежегодно, в изпълнение на Закона за администрацията, по предложение на министър-председателя, министерският съвет приема Доклад за състоянието на администрацията.Докладът за 2018 г. отразява състоянието на администрациите по отношение на: развитието на административните структури; човешките ресурси; условията за осъществяване дейността на администрацията и достъпа до обществена информация. Докладът е изготвен на база информацията, попълвана от администрациите и съдържаща се в Интегрираната информационна система на държавната администрация.", "date": "2019.05.15", "title": "Правителството прие годишния доклад за състоянието на администрацията"}
{"url": "https://www.novinite.bg/articles/175502/Nad-1600-bolni-ot-grip-samo-za-sedmica", "text": "Над 381 хиляди души със съмнения за грип и остри респираторни заболявания са били прегледани в българските болници само през изминалата седмица, сочат данните на Националния център по заразни и паразитни болести, предаде БГНЕС. От тях реално заболели са общо 1 639 в цялата страна. Най-много хора са били прегледани в столицата – 132 543 души, като 66 365 от тях са били във възрастовата граница от 30 до 64 г. От тях, обаче, реално заболели са само 618. Във възрастовата група от 0 до 4 г. за грип и остри респираторни заболявания са били прегледани общо 18 641 деца, като от тях реално болни са били само 305. Над 36 164 деца и младежи от 5 до 14 г. също са потърсили медицинска помощ, но реално болни от грип и ОРЗ са били 377 от тях. Във възрастовата група от 15 до 29 г. 63 345 са имали съмнения за грип, но заболели са били 456. Вирусът, който най-често заразява българите, е от типа А/H1N1, изолиран още през 2009-та година. Другият, който също върлува, е A/H3N2, сочи още статистиката на Центъра. Традиционно пикът на грипа и други остри респираторни заболявания е през есента, а около началото на април има затишие. Според данни на Министерството на здравеопазването, през периода 2016-2018 г. само в областните градове са регистрирани между 134 554 – 148 598 случая на ОРЗ и грип. Трима души са починали от вирусен хепатит А през същия период, сочат данните на МЗ. През 2016 г. един човек е починал тетанус, и един от морбили. Расте броят и на заболелите от морбили, като по данни на МЗ към 5 май те вече са 625 души. Вече са засегнати 11 области в страната. Те са София-област – с 215 заболели, София-град – 184, Благоевград – 151, Кюстендил – 15, Перник – 10, Бургас и Пазарджик – по 9, Велико Търново – 3-ма, Монтана – 2-ма, Пловдив и Русе – по 1 заболял. 101 от случаите са при деца под годинка, т.е. не са навършили възрастта за имунизация. По данни към 5 май при децата между 1-4 г. – има 182 случая; между 5-9 г. – 152 случая; между 10-14 г. – 29 случая; 15-19 г. – 18 случая. ", "date": "2019.05.15", "title": "Над 1600 болни от грип само за седмица"}
{"url": "https://www.novinite.bg/articles/175507/Predstaviteli-na-malki-centrali-protestirat-pred-MS", "text": "На протест пред Министерския съвет излязоха представители на малки централи, работещи с енергия от възобновяеми източници, с мощност под един мегават. Те настояват за преустановяването на двойния стандарт, който, според тях, ги поставя в неравнопоставено положение с големите производители. Протестиращите посочват, че заради тази практика многократно се завишава цената на тока.Малките производители на ток от фотоволтаични съоръжения са недоволни, че и след последните промени в Закона за енергетиката остават тенденциозни по думите им разпоредби, които вече са довели 50 от фирмите до фалит. Възраженията им са срещу определянето на изкупните цени от парламента три пъти под себестойността на производството и против двойния стандарт при прилагането на определени текстове от закона, казва Павлина Трифонова от Съюза на европейските производители на зелена енергия:„Да се спази действително правилно законът и да бъде приложен към фирмите, които действително имат двойно финансиране, тоест при тях се получават така, че те получават и преференциална цена, и са ползвали държавна европейска помощ за своето изграждане, а не, както тези малките по програмата за развитие на селски райони за разкриване на работни места“.Министърът на енергетиката Теменужка Петкова определи протеста на малките производители на енергия от ВЕИ като неоснователен. Законодателната промяна от 2015 година, срещу която се възразява, е била обжалвана и пред Конституционния съд, който я е отхвърлил. Петкова припомни, че фактическата ситуация с двойното финансиране от държавата и от еврофондовете  е обсъждана многократно с протестиращите производители:\"Във връзка с извършен одит от страна на Европейската сметна палата беше констатирано това двойно финансиране на практика и бяха дадени указания за предприемане на съответните мерки в противен случай нямаше как да бъдат верифицирани разходите по оперативната програма – промяната в Закона за енергетиката и с на практика получаването на такава цена за тези производители, която съответства на разходите, които те са извършили, и има за цел да елиминира това двойно финансиране и това свръхпроцедиране, което те са получили\".Земеделските производители с ведомствени бензиностанции да бъдат извадени от обхвата на Закона за горивата. Това предложение ще обсъждат министърът на икономиката Емил Караниколов и заинтересованите от закона страни.„Процесът на фалити започна. Около 50 малки ВЕИ централи от общо 300 са фалирали. Проблемът се появи още през 2015 година, когато парламентът прие т.нар. „параграф 18“ от преходните заключителни разпоредби на закона за изменение и допълнение на Закона за енергията, с който трябваше да се редуцират цените на изкупуване на активна електрическа енергия от фирми, финансирани с европейски или национални схеми за подпомагане. Това е грешка, допусната от държавата, а не грешка, допусната от ВЕИ фирмите“. Това посочи в предаването „Преди всички“ Тихомир Тошев от Съюза на европейските производители на зелена енергия. Протестиращите блокираха за кратко бул. \"Дондуков\" и до края на деня ще пренесат протеста си и пред НС и КЕВР. ", "date": "2019.05.15", "title": "Представители на малки централи протестират пред МС"}
{"url": "https://www.novinite.bg/articles/175485/Otbelyazvame-Mejdunarodniya-den-na-semejstvoto", "text": "\r\nНа 15 май отбелязваме Международния ден на семейството. Той е учреден през 1993 г. от Генералната Асамблея на ООН и отразява значението, което международната общност отдава на семействата.\r\n\r\n\r\n\r\n\r\n\r\n", "date": "2019.05.15", "title": "Отбелязваме Международния ден на семейството"}
{"url": "https://www.novinite.bg/articles/175498/Cacarov-iska-ot-DANS-danni-za-visshi-chinovnici-nedeklarirali-imushtestvo-i-dohodi", "text": "Главният прокурор Сотир Цацаров изиска от председателя на ДАНС цялата налична в агенцията информация /включително и от финансовото разузнаване/ относно банкови сметки, участие в офшорни компании, притежавани недвижими имоти в чужбина и други инвестиции от лица, заемащи висши публични длъжности и недекларирани по съответния ред, съобщиха от прокуратурата.Такава информация се изисква и за имущества, притежавани от лицата, както лично, така и чрез свързани или подставени лица.", "date": "2019.05.15", "title": "Цацаров иска от ДАНС данни за висши чиновници, недекларирали имущество и доходи"}
{"url": "https://www.novinite.bg/articles/175489/Veche-tarsyat-ubieca-ot-Kostenec-i-kraj-Pernik", "text": "Полицията вече претърсва и Пернишка област за изчезналия Стоян Зайков от Костенец, заподозрян за убийството на бившата си приятелка, съобщиха от пресцентъра на МВР. Причина за това са подадени сигнали от област Перник.43-годишният мъж е заподозрян за убийството на бившата си приятелка - 38-годишната Милена Шишкова, от която има син. Вече седмица търсенето му удря на камък. Засега няма данни той да е напуснал страната.Тялото на Милена Шишкова беше открито миналия петък на метри от дома й в Костенец. Милена е била застреляна от упор. По неофициална информация първо е била пребита, а ръцете й са били вързани. Трупът й е намерен, след като сестра й, майка й и 15-годишният й син пристигнали в къщата, където видели кървави следи. Те сигнализирали в полицията и пристигналите криминалисти намерили тялото на отсрещната поляна.Бащата на издирвания Георги Зайков заяви пред bTV, че той е последният човек, когото синът му ще потърси. Двамата прекъснали отношенията си преди 15 години. Бащата допълни, че \"с радост\" призовава сина си да се предаде. Приятел на Стоян не вярва, че той е посегнал на бившата си приятелка. Оправдава бягството му със страх, защото е криминално проявен и осъждан. По думите на Ангел, Стоян Зайков няма и мобилен телефон. Хора в Костенец разказват, че издирваният не за първи път се крие от полицията. Имало случай, при който Стоян стоял 24 часа в бидон в мазето на комшия, за да се скрие от полицаите. При друг случай полицията го търсила два месеца, а той се скрил на втория етаж в къщата на съсед. Мъжът дори не разбрал за присъствието му.Стоян бил бракониер и познавал добре гората. По прякор е известен като Чане. Твърди се, че е изтеглил всичките си спестявания от банката ден след като е убита фризьорката Милена.  ", "date": "2019.05.15", "title": "Вече търсят убиеца от Костенец и край Перник"}
{"url": "https://www.novinite.bg/articles/175509/Otkriha-martav-maj-rodnina-na-kilara-ot-Kostenec", "text": "Мъртъв мъж е открит от полицията в квартал \"Полето\" на град Костенец, в която живее издирваният килър Стоян Зайков-Чане. Двамата са роднини, къщите им ги дели една ограда.Хората в квартала коментират, че Чане се крил именно на неговия таван и мъжът се качил горе, за да провери какво се случва, тогава е бил и застрелян, съобщи trafficnews.bg.Полицията обаче за момента не потвърждава тази информация. На място освен спецчастите, са и екип от криминалисти.Припомняме ви, че бившият затворник изчезна безследно след като преби и застреля бившата си приятелка и майка на сина му Милена Шишкова.  Вече шести ден няма следа от него, въпреки усиленото издирване, в което участват полицаи и барети.Продължават да постъпват и сигнали, че Стоян е забелязан, но засега всички те се оказват без резултат.Ако видите мъж със сиво яке и черен спортен панталон, който се държи съмнително, внимавайте! Това може да е издирваният, съобщиха от МВР, които разпространиха и портрет на Зайков.42-годишният мъж e с платнено тъмно сиво яке с ленти на ръкавите, черен анцуг от лъскав текстил и черни маратонки.", "date": "2019.05.15", "title": "Откриха мъртъв мъж, роднина на килъра от Костенец"}
{"url": "https://www.novinite.bg/articles/175486/Dneven-horoskop-za-sryada", "text": "Наскоро направена промяна има неочаквани последствия и трябва да се справите с тях, преди да е станало късно. Скоро ще постигнете хармония отново.Денят ви ще е изпълнен с конфликти. Ще е пълно с противоречиви идеи. Компромисите са вариант, но не прекалявайте с тях. Отстоявайте мнението си.  Внимавайте за сблъсъци вкъщи и на работното място. Хората са жадни за конфликти. Бъдете внимателни, защото ако нечие его се включи, нещата ще станат грозни.Представителите на останалите зодии могат да намерят дневния си хороскоп ", "date": "2019.05.15", "title": "Дневен хороскоп за сряда"}
{"url": "https://www.novinite.bg/articles/175517/Mladen-Marinov-razkri-podrobnosti-za-otkritiya-trup-v-Kostenec", "text": "Къщата на открития починал мъж в Костенец е в съседство с тази на издирвания за убийството на 38-годишната жена в града. Това каза пред журналисти, министърът на вътрешните работи Младен Маринов.„Сутринта в ОД на МВР – София е получен сигнал за лице, което не се е явило на работа. Колегите са проверили адреса и там са открили труп“, заяви Маринов и посочи, че започва огледът на място.„Засега не може да говорим категорично, че има насилствена смърт. Изследваме и двете версии, но по-подробна информация ще можем да дадем след извършването на огледа на трупа. На място е директорът на ОД на МВР – София и главният секретар на МВР с оглед последните събития, които бяха в Костенец“, каза Маринов.Той уточни, че на този етап няма данни на мястото да е имало стрелба или следи от борба. На въпрос дали има роднинска връзка между починалото лице и предполагаемия убиец от Костенец, който се издирва от няколко дни, Младен Маринов отговори, че такава не е известна.„Това, което го свързва с издирвания е, че къщите им са в съседство. Но той живее сам на този адрес“, обясни вътрешният министър.", "date": "2019.05.15", "title": "Младен Маринов разкри подробности за открития труп в Костенец"}
{"url": "https://www.novinite.bg/articles/175501/Ubijstvo-na-vazrastna-jena-potrese-Varna", "text": "74-годишна жена е била убита във Варна, съобщиха от пресцентъра на полицията.Криминалистите работят по разследване на тежкото криминално престъпление. Жертва на убийство е станала 74-годишна жена, живуща на територията на Трето РУ.По случая има образувано досъдебно производство, като действията по него се ръководят от прокурор от Окръжната прокуратура в града.За сега не се знае кога е извършено престъплението, нито къде е намерено безжизненото тяло.", "date": "2019.05.15", "title": "Убийство на възрастна жена потресе Варна"}
{"url": "https://www.novinite.bg/articles/175521/EK-Proektat-za-zavod-za-otpadaci-po-RDF-tehnologiya-ne-e-spiran", "text": "От Еврокомисията отрекоха да са спирали проект за изграждане на инсталация за комбинирано производство на енергия в София с оползотворяване на RDF отпадък, съобщи БНР.Припомняме, че вчера лидерът на БСП в столична община Калоян Паргов и съпредседателят на \"Политическа група 5\" Симеон Славчев обявиха, че от ЕК са спрели проекта, който бил подаден по погрешна пътека. От Столична община отрекоха да е спиран проектът.Пред БНР говорителят на Комисията по въпросите на регионалната политика Кристиян Шпар заяви, че е получена молба за третата фаза на системата и в момента изготвя оценката си.\"Комисията ще излезе с решение по проекта, след като приключи оценката. На този етап не е спирано финансирането от еврофондовете\", уточнява Шпар пред общественото радио. ", "date": "2019.05.15", "title": "ЕК: Проектът за завод за отпадъци по RDF технология не е спиран"}
{"url": "https://www.novinite.bg/articles/175515/Maj-otvleche-bivshata-si-sapruga", "text": "30-годишен мъж отвлече бившата си съпруга. Във вторник в Дулово той й е отправил закана за убийство и я отвел насила с колата си в друго населено място, съобщиха от МВР – Силистра. Работата по случая продължава. Образувано е досъдебно производство.", "date": "2019.05.15", "title": "Мъж отвлече бившата си съпруга"}
{"url": "https://www.novinite.bg/articles/175495/Borisov-Nacionalna-strategiya-za-deteto-2019-2030-nyama", "text": "Национална стратегия за детето 2019-2030 няма. Това заяви премиерът Бойко Борисов преди началото на правителственото заседание, съобщава БГНЕС.Борисов нареди на социалния министър Бисер Петков всяка сутрин да излиза и да казва, че такава стратегия за детето няма.Вицепремиерът Томислав Дончев допълни, че появилата се информация за неправомерно отнети деца от семействата им, е спекулация. Правителството отпуска 3, 450 млн. лв. за детско здравеопазване, каза още министър-председателят Бойко Борисов, съобщава Агенция „Фокус“. „Поехме ангажимент към педиатричната клиника и бях възложил на министъра на здравеопазването да проучи колко кувьоза за цялата страна и колко апарати за дишане са нужни. Така, че в тази точка организираме и финансираме и педиатричната болница, и всички нуждаещи се болници - държавни и общински с необходимите кувьози и 15 апарата за дишане. Те поискаха 10, ние им даваме 15, за да може да се гарантира тази тема”, допълни Борисов.От тези средства на държавните и общинските болници ще бъдат предоставени 500 хил. лв. за закупуване на 15 апарата за дихателна реанимация и 750 хил. лв. за осигуряване на 50 кувьоза. Отделно 1,7 млн. лв. са средствата, с които ще бъде финансирана педиатричната болница „Проф. Иван Митев“ по Програмата „Майчино и детско здравеопазване“ по реда на Наредба № 3 за медицинските дейности извън обхвата на задължителното здравно осигуряване. Ресурсът ще бъде използван за подобряване лечението на децата и увеличение възнагражденията на работещите.  ", "date": "2019.05.15", "title": "Борисов: Национална стратегия за детето 2019-2030 няма"}
{"url": "https://www.novinite.bg/articles/175481/Mej-shte-vnese-otnovo-sdelkata-si-za-Brexit-za-glasuvane-v-britanskiya-parlament", "text": "Тереза Мей ще внесе отново сделката си за Brexit за гласуване в британския парламент в началото на юни. Тя ще поиска от депутатите да гласуват споразумението независимо дали бъде постигнат компромис с опозиционната Лейбъристка партия.Британският парламент отхвърли вече три пъти постигнатата в края на миналата година сделка между Тереза Мей и Европейския съюз.", "date": "2019.05.15", "title": "Мей ще внесе отново сделката си за Brexit за гласуване в британския парламент"}
{"url": "https://www.novinite.bg/articles/175493/Izticha-srokat-za-podavane-na-zayavleniya-za-priem-v-parvi-klas-v-Sofiya", "text": "На 15 май изтича срокът за подаване на заявления за прием в първи клас в София.\r\nВодещ критерий и тази година е близостта до училището при спазване на принципа на уседналост, като кандидат-първокласниците са разделени в четири групи.\r\n\r\nНовото е, че в първа група за прием, освен децата, които живеят в прилежащия район на училището в продължение на три и повече години, вече ще попадат и тези, чиито братя и сестри до 12 години учат в същото училище, независимо от местоживеенето.\r\nВъв втора група са децата, които живеят в района на училището от една до три години, в трета – под една година и в четвърта – тези, които не са от прилежащия район. Списъците с приетите на първо класиране първокласници в София ще бъдат обявени на 3 юни в 17 ч.\r\n", "date": "2019.05.15", "title": "Изтича срокът за подаване на заявления за прием в първи клас в София"}
{"url": "https://www.novinite.bg/articles/175478/Dvijenieto-v-tunel-Echemishka-shte-se-osashtestvyava-dvuposochno-v-trabata-v-posoka-Varna", "text": "Днес – 15-ти май, и в четвъртък – 16-ти май,от 9 ч. до 16 ч. ще бъде ограничено движението в тунел „Ечемишка” на АМ „Хемус”, в тръбата за София, за извършване на георадарно обследване на съоръжението. Трафикът ще се осъществява двупосочно в тръбата, в посока Варна.  Необходимо е шофьорите да се движат с повишено внимание и съобразена скорост, като спазват стриктно поставената сигнализация.", "date": "2019.05.15", "title": "Движението в тунел “Ечемишка” ще се осъществява двупосочно в тръбата в посока Варна"}
{"url": "https://www.novinite.bg/articles/175477/Dnes-oblachnostta-shte-e-znachitelna", "text": "Днес облачността ще е значителна. На много места ще има валежи от дъжд, в следобедните часове в Западна и Централна България ще са интензивни и с гръмотевици. В западната половина от страната вятърът ще се ориентира от запад-северозапад и ще е слаб до умерен, в източните райони ще остане от изток-югоизток. Максималните температури ще са предимно между 18° и 23°.Над планините облачността ще е значителна, по високите части и мъгливо. Ще има валежи от дъжд, над 2000 метра - от сняг, в следобедните часове, на места с гръмотевици. Ще духа умерен до силен южен вятър, който привечер постепенно ще отслабва. Максимална температура на височина 1200 метра около 13°, на 2000 метра - около 5°.По Черноморието облачността ще е значителна. Ще духа слаб до умерен вятър от изток-югоизток. Максимални температури на въздуха: 15°-18°. Температурата на морската вода е 14-15°. Вълнението на морето ще е около 2 бала.", "date": "2019.05.15", "title": "Днес облачността ще е значителна"}
{"url": "https://www.novinite.bg/articles/175483/Medicinski-sestri-ot-cyalata-strana-se-sabirat-na-protest-v-Sofiya", "text": "Медицински сестри от цялата страна тръгват към София, където в ранния следобед в сряда ще се проведе национален протест. Медици от Хасково заявиха, че все още не са изпълнени обещанията за по-високо заплащане, дадени от властта преди време.„Не изпълниха нито едно от исканията ни. Затова отново излизаме на протест. Основната ни заплата все още не е повишила до 950 лева. Нощният труд си е по 25 ст. на час.”, заяви една от протестиращите.Очаква се от цялата страна към столицата да тръгнат автобуси с недоволни от условията на труд медици.", "date": "2019.05.15", "title": "Медицински сестри от цялата страна се събират на протест в София"}
{"url": "https://www.novinite.bg/articles/175510/TIR-se-obarna-200-praseta-otarvaha-klanicata", "text": "Тир с 200 прасета се обърна край Ришкият проход, съобщиха от МВР – Бургас. Проходът беше затворен, а движението - пренасочено към Айтоския проход.Инцидентът е станал снощи около 19:00 часа, когато ТИР канавка и се килнал настрани. Натоварените обаче 200 прасета се разбягали и част от тях все още не са открити и прибрани.Животните е трябвало да бъдат транспортирани до бургаска кланица. По документи животните са 210, но е установено, че в камиона са натоварени 200 от тях.На мястото на инцидента пристигнали 4 крана, за да издърпат авариралия ТИР.", "date": "2019.05.15", "title": "ТИР се обърна, 200 прасета отърваха кланицата"}
{"url": "https://www.novinite.bg/articles/175514/Nad-40-000-deca-sa-varnati-v-obrazovatelnata-sistema-za-2-godini", "text": "\r\nЗа последните две години откакто стартира Механизмът за съвместна работа на институциите по обхващане и задържане в образователната система на деца и ученици в задължителна предучилищна и училищна възраст учители, социални работници, полицаи, общински служители върнаха общо 40 029 ученици, които останаха в образователната система. Това каза вицепремиерът Томислав Дончев след заседанието на координационното звено по механизма, съобщава БГНЕС\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.05.15", "title": "Над 40 000 деца са върнати в образователната система за 2 години"}
{"url": "https://www.novinite.bg/articles/175494/Zemetresenie-udari-kraj-Bansko", "text": "Земетресение с магнитуд 3 по скалата на Рихтер е регистрирано край Банско около 9.15 часа тази сутрин.Земетресението е с магнитуд 2,7 по скалата на Рихтер. Земният трус е усетен в 9,15 ч. тази сутрин с епицентър на 7 км източно от Белица, на 46 км източно от Благоевград и на 88 км южно от София, с дълбочина 19 км, уточниха от Европейския сеизмологичен център.Според Геофизичния институт на БАН земният трус е с магнитуд 3 по Рихтер с епицентър край село Баня, Разложко, с дълбочина 15,6 км. Няма данни за материални щети. ", "date": "2019.05.15", "title": "Земетресение удари край Банско"}
{"url": "https://www.novinite.bg/articles/175516/KZP-obyavi-produktite-koito-shte-se-testvat-za-dvoen-standart", "text": "Комисията за защита на потребителите (КЗП) съобщи кои продукти предстои да бъдат закупени от различни държави в ЕС, изпитани в акредитирани лаборатории по единна методология и сравнени с цел установяване наличието или липсата на двоен стандарт.Конкретните видове продукти, които ще бъдат закупени за изследване, са:Уиски, водка, джин (спиртни напитки)Фиде, спагети, телятели, фусили (макаронени изделия)Прясно мляко, масло, моцарела, чедър (млечни продукти)Шоколади: шоколад, бонбони, бисквити (сладкиши)Маслиново масло, зехтин (зехтин)Червен пипер, розмарин, босилек (подправки)Царевица, риба тон, пюре с броколи, грах (консерви)Те са определени на база резултатите от проведено проучване на пазара на храни и спиртни напитки и на големите им дистрибутори в Европейския съюз. Важна цел е те да са разпространени в по-голямата част от пазара на ЕС и да са предлагани със „същата опаковка и търговска марка“, независимо от разликите в езика, използван за предоставяне на информация на потребителите или на размера на опаковката. Пробите ще бъдат закупени от Португалия, Испания, Германия, Гърция и Унгария.Вземането на проби ще бъде извършено от контролни органи, определени от националните компетентни органи при следване на стриктни правила. Ще бъде сформирана работна група от експерти от КЗП, БАБХ, Министерство на икономиката, потребителски организации и научни институции.Тестването ще се извърши в акредитирани лаборатории по методология, разработена от Генерална дирекция „Съвместен изследователски център” на Европейската комисия в тясно сътрудничество с компетентните органи на страните-членки на ЕС, организации на потребители и други заинтересовани страни от веригата за доставка на храни и съответните служби на Комисията. Оценката на съответствие ще протече в няколко етапа.Резултатите от тестовите кампании ще докажат дали съществуват различия в състава и сетивните свойства на храни от дадена марка и колко значителни са те.Целта е всяка страна от ЕС да прилага еднакви мерки за взимане на проби и тестване на храните, така че производители и търговци да са наясно с тях и да не могат да ги оспорват, а доказателствата за двоен стандарт при храните да са категорични и съпоставими.Представеният на пресконференцията анализ на пазара е извършен в рамките на развивания от Комисията за защита на потребителите проект във връзка с двойния стандарт при потребителските стоки: „Комплекс от мерки за установяване на нелоялни търговски практики 811238 – CONC-CPC-2017 България“, съфинансиран от Програмата на Европейския съюз за потребителите (2014-2020) и Министерството на икономиката, по договор № 811238/20.07.2018 г. Събитието е в изпълнение на дейност „Публичност и комуникация”.", "date": "2019.05.15", "title": "КЗП обяви продуктите, които ще се тестват за двоен стандарт"}
{"url": "https://www.novinite.bg/articles/175518/Puskat-novite-65-km-na-AM-Struma-predi-24-maj", "text": "Ще се опитаме да отворим новата отсечка  от 6,5 км на АМ „Струма”  преди почивните дни за 24 май, тъй като предполагаме, че ще има по-интензивен трафик по пътищата на България. Строителите имат готовност. Това каза министърът на регионалното развитие и благоустройството Петя Аврамова пред Нова.По думите й, тази отсечка ще облекчи трафика и няма да се налага влизане в Благоевград, както беше досега.\"Вчера направихме инспекция на строежа, разговаряхме със строителния надзор и със строителя, проследихме напредъка в изпълнението. Очаквам в близките дни, преди празниците, да има готовност да пуснем пътното платно в завършен вид\", разказа Аврамова.Министърът каза, че все още няма избран строител за най-тежкия участък от магистралата - Кресненското дефиле.\"До края на годината трябва  да имаме избран строител, да се проектира и да започне строителството. До 2023 г. трябва да приключим с магистралата, за да не изгубим европейско финансиране”, обясни министърът.\", категорична е Аврамова.Относно пътя Видин-Ботевград, тя уточни, че в момента се избират изпълнители и че очаква в близките две седмици да бъдат отворени и ценовите оферти, подадени за двата ЛОТ-а на участъка от Мездра до Ботевград. До края на годината трябва да започнат и строителните дейности.Регионалният министър коментира и наложените ограничения до 90 км/ч по АМ”Тракия” от Чирпан до Стара Загора. По думите й ремонтът ще струва над 60 млн. лв. и ще може да започне след летния сезон.\"Действително има проблеми с пътната основа, което е предизвикало и неравностите по пътното платно. Ограничението е единствено с цел безопасност. Всеки, който е пътувал по този участък, знае, че 140 км/ч е невъзможна скорост по тази отсечка. Необходими са над 60 млн. лв. за ремонтиране на този участък, защото има нужда от ремонт на пътната основа, а това е непосилна сума за определения бюджет на АПИ и затова за там ще се търсят целеви средства.\", каза Аврамова.Според нея обаче, ще бъде най-разумно да ремонтните дейности да се измястят след лятото, предвид натовареният трафик през това време.", "date": "2019.05.15", "title": "Пускат новите 6,5 км на АМ \"Струма\" преди 24 май"}
{"url": "https://www.novinite.bg/articles/175488/581-hilyadi-deca-uchat-v-balgarskite-uchilishta", "text": "Все по-малко деца отпадат от училище, а и все повече деца посещават детските градини без родителите им да получават помощи. За учебната 2017/2018 година броят на децата и учениците, на чиито родители са спрени месечните помощи за отглеждане на дете, е 63 172. Размерът на спрените месечни помощи е 4 351 673 лв.Най-често причините за непосещаване на детската градина и училището са свързани с високата степен на мобилност на семействата и миграция към чужбина, ранните бракове и майчинство, както и нисък образователен статус на родителите. Други причини за отпадането на децата и учениците са липса на официално определен законен настойник при отсъствие на родителите.Общо в страната учениците са 581.3 хил. От тях едва 86.1 хил. учат в селата. 85.2% от децата в началните класове (I-IV клас) учат чужди езици, 91.9% от тях - английски.14 училища са били закрити или слети преди началото на настоящата учебна 2018/2019 година. Така общообразователните училища остават 1955, като това включва и тези в чужбина с финансиране от българската държава. Най-много са основните - 1173. Средните училища са 468, гимназиите са 115, обединените - 68.Все по-малко деца отпадат от учебните заведения в резултат на Механизма за съвместна работа на институциите по обхващане и включване в образователната система на деца и ученици в задължителна предучилищна и училищна възраст. За 2014/2015 учебна година са отпаднали 21 146 деца; за учебната 2015/2016 г. броят на отпадналите е почти идентичен – 21 172; за 2016/2017 г. – 20 092, като рязък спад се забелязва през 2017/2018 г. - 14 058 ученици; а през настоящата 2018/2019 г. са отпаднали едва 5 210 деца, включително родените от 1999 до 2002 г.Независимо от постигнатите положителни резултати, процентът на преждевременно напусналите училище продължава да е голям — 12,7 за учебната 2017/2018 година. През същата година в училище са върнати общо 23 900 деца и ученици, като от тях 21 776 са задържани в системата предучилищното и училищното образование.За учебната 2018/2019 година към дата 01.04.2019 г. са върнали общо - 19 077, включително и новозаписаните, като са задържани - 18 255 деца и ученици, похвално малък е делът на повторно отпадналите - само 822 деца.", "date": "2019.05.15", "title": "581 хиляди деца учат в българските училища"}
{"url": "https://www.novinite.bg/articles/175492/Zasnemaneto-na-reklamni-klipove-i-futbolen-mach-promenyat-dvijenieto-v-Sofiya", "text": "Въвежда се  на движението във връзка с провеждането от Българска професионална футбулна лига на футболна среща на 15 май 2019 г. на Национален стадион „Васил Левски”. Това съобщиха от пресцентъра на Столична община. От 12.00 часа до 21.00 часа на 15 май 2019 г. се забранява престоят и паркирането на пътни превозни средства, с изключение на автобусите превозващи феновете на ПФК „Локомотив-Пловдив“ на северозападната дъга на пл. „Св. Ал. Невски“ между ул. „Оборище“ и ул. „11-ти август“. От 12.00 часа до 21.00 часа на 15 май 2019 г. се забранява престоят и паркирането на пътни превозни средства, с изключение на автобусите превозващи феновете на ПФК „Ботев-Пловдив“ на ул. „Митрополит Кирил Видински“. ще се извършва по ул. „Манастирска воденица“, с. Герман, поради заснемане на рекламен клип. От 07.30 до 11.30 часа на 15 май 2019 г. се забранява влизането на пътни превозни средства за максимум от 3 минути за заснемане на кадър в участък от дължина 100 м по ул. „Манастирска воденица“, с. Герман. ще се извършва на 15 май поради заснемане на рекламен клип. Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране „служебен абонамент“, както следва: - От 11.00 до 13.00 часа на 15.05.2019 г. на ул. „Балша“ между ул. „Д-р Стефан Сарафов“ и ул. „Ярослав Вешин“ ; - От 14.00 до 19.00 часа на 15.05.2019 г. на ул. „Св. Св. Кирил и Методий“ между ул. „Братя Миладинови“ и бул. „Христо Ботев“ . - От 14.00 до 19.00 часа на 15.05.2019 г. на бул. „Христо Ботев“ № 117-11 - От 16.00 до 19.30 часа на 16.05.2019 г. на ул. „Добри Войников“ между бул. „Драган Цанков“ и ул. „Сава Огнянов“. - От 11.00 до 20.00 часа на 16.05.2019 г. на ул. „Кракра“ между ул. „Шипка“ и ул. „Шейново“.", "date": "2019.05.15", "title": "Заснемането на рекламни клипове и футболен мач променят движението в София"}
{"url": "https://www.novinite.bg/articles/175482/Simeonov-Ne-vijdam-pryaka-vrazka-mejdu-evroizborite-i-tezi-za-parlament", "text": "„Не виждам пряка връзка между евроизборите и тези за парламент. Мандатът на правителството трябва да се изкара докрай”. Това заяви в предаването „Здравей, България” Валери Симеонов, лидер на НФСБ и водач на листата на коалицията „Патриоти за Валери Симеонов” за евровота.Запитан дали се страхува от загуба от ВМРО, Симеонов каза: „Защо да се страхувам? То е въпрос и на пари”.„Избори като избори. Сигурен съм, че три седмици след изборите вече ще сме забравили резултата, ще сме забравили и кого сме избрали. Апелирам за подкрепата на хората, който лично са ми повярвали и са ме приели като човек на действието”, заяви още Симеонов.Той заяви, че трите най-важни въпроса, по които ще работи в Европейския парламент са: липсата на информираност и на контрол, липсата на търсене на оценка на въздействието върху малките държави и липсата на децентрализация.„Ако човек реши да бъде активен в Европейския парламент, наистина може да постигне много”, допълни кандидатът за евродепутат от листата на „Патриоти за Валери Симеонов” Венцислав Тоцев.Преди това в блиц интервю, Симеонов определи Европа като най-добрия континент за живеене.Той отказа да отговори на въпроса кой според него е най-добрият действащ политик в момента. Посочи историческа личност – Захари Стоянов.Като най-голям негов порок, Симеонов посочи доверчивостта.Попитан как е прекарал последната си отпуска, лидерът на НФСБ заяви: „Малко на Черноморието. Съчетах почивката с проверките през нощта”.„Гордея се с това, че съм българин, срамувам се от някои представители на нашата нация”, заяви още Симеонов.Попитан колко трябва да бъде минималната работна заплата, Симеонов заяви: „Мога да кажа и 2000 лева. Но реално ли е? Не е реално”.„Лично мен напълно ме удовлетворяват от порядъка на 1000 лева”, заяви Симеонов, запитан с колко може да живее на месец.Попитан да зададе друго име от евролиста в България, което да харесвате, Симеонов каза: „Ако малко свие показността си, Ангел Джамбазки”.„Поведението на президента е като кандидат за евродепутат. Определено участва в кампанията. Принизява авторитета на президентската институция”, коментира още Симеонов.Запитан дали има известно основание в твърденията на президента Радев, че премиерът Борисов прави кампания с държавни средства, той каза: „Има известно основание. Видима е сериозната активност, която разви премиерът Борисов.”, заяви още Симеонов. „И президентът, и министър-председателят се опитват да трупат някакъв рейтинг за техните партии”, коментира Симеонов.", "date": "2019.05.15", "title": "Симеонов: Не виждам пряка връзка между евроизборите и тези за парламент"}
{"url": "https://www.novinite.bg/articles/175480/Parlamentat-shte-glasuva-ostavkata-na-Rumen-Porojanov", "text": "Парламентът ще гласува оставката на земеделския министър Румен Порожанов. Във вторник сутринта той я депозира, а премиерът я прие.Постът му ще наследи депутатът от ГЕРБ – Десислава Танева, която вече е била начело на земеделското ведомство в кабинета \"Борисов\" 2. Очаква се нейната кандидатура също да бъде гласувана от депутатите на днешното пленарно заседание. ", "date": "2019.05.15", "title": "Парламентът ще гласува оставката на Румен Порожанов"}
{"url": "https://www.novinite.bg/articles/175512/Revizoro-Izcyalo-podkrepyame-Cacarov-za-ofshorkite", "text": "От Обединените патриоти подкрепят инициативата на главния прокурор Сотир Цацаров в искането му ДАНС да даде информация за всички сметки и офшорки на лица, заемащи висши държавни постове.\"Изцяло го подкрепяме и смятам, че всички, които са укрили подобни сметки и имущества, следва да си си носят отговорността\", коментира Емил Димитров-Ревизоро. \"Но това е нормална реакция и той има право да го направи и мисля, че никой не би възразил, напротив, бихме го подкрепили, ако трябва и законодателно\", допълни Ревизоро.Според него политическите сили се атакуват едни други през офшорките си, за да си решават техни проблеми и би било по-добре някой невинен, който е обвинен, че има офшорна сметка, да може да се защити, като докаже, че го няма във въпросния списък.\"Ако аз вас ви обвиня, че вие имате такива сметки. Единственият начин да го докажете е, примерно, прокурорът да каже - тя не фигурира в списъка. Тоест, това ще даде увереност на хората, които нямат участие, да могат да се защитят, а другите ще си носят отговорността\", каза депутатът от ОП.\"Смятам, че е нормално да се случи, още повече в тази нажежена обстановка - къщи, вили, имоти, имущество, дялове, участие и опит да се скрие зад тези офшорки цялата тази история със сметки, с доходи, които не са декларирани. Мисля, че всички ще го подкрепят, въпреки че някои има от какво да се притесняват\", каза той за писмото на Цацаров до ДАНС.", "date": "2019.05.15", "title": "Ревизоро: Изцяло подкрепяме Цацаров за офшорките"}
{"url": "https://www.novinite.bg/articles/175526/MVR-poluchava-47-mln-lv-za-ohrana-na-evroizborite", "text": "\"С постановление на Министерски съвет са гласувани общо 32,4 млн. лв. разходи по подготовка и провеждане на изборите за членове на Европейски парламент на 26 май, като от тях за МВР са одобрени 4,7 млн. лв. Одобрените средства са разпределени по структурите, ангажирани в изборния процес\". Това заяви министърът на вътрешните работи Младен Маринов, цитиран от БГНЕС.Министър Маринов беше изслушан в парламентарната Комисия по вътрешна сигурност и обществен ред, където информира депутатите за подготовката, която прави ръководеното от него министерство за нормалното протичане на изборите за Европейски парламент.\"Подготовката за изборите е започнала още през април, а за нормалното им провеждане е създаден и специален оперативен щаб, с ръководител главния секретар на МВР главен комисар Ивайло Иванов. Такива щабове са сформирани и в главните, регионалните и областните дирекции, които ще съблюдават спазването на избирателните права на гражданите\", обясни министър Маринов.Вече е изготвен точен разчет на необходимия брой служители, който ще бъде ангажиран с опазването на реда в деня на изборите, както и са утвърдени маршрутите за превозване на изборните материали от и до изборните комисии и общините. МВР, прокуратурата и ДАНС са създали и специално междуведомствено звено, което ще обменя информация за изборния процес с ЦИК, кметовете на общини и областните управители. От 7 май пък заработи специална телефонна линия и имейл адрес, на който гражданите ще могат да подават своите сигнали за нарушения.\"С оглед на трите почивни дни преди изборите е създадена допълнителна организация за бързото обслужване на българските граждани, които пътуват и се прибират, за да упражнят правото си на глас\", поясни вътрешният министър.Младен Маринов съобщи, че до този момент и образувано и едно бързо производство срещу мъж от Добричкото село Крушари, който с камък е счупил стъкло на клуб на една от политическите партии там, заради залепените плакати.", "date": "2019.05.15", "title": "МВР получава 4,7 млн. лв. за охрана на евроизборите"}
{"url": "https://www.novinite.bg/articles/175524/Po-predlojenie-na-Cacarov-VSS-osvobodi-zam-glavniya-prokuror-Penka-Bogdanova", "text": "Прокурорската колегия на Висшия съдебен съвет (ВСС) гласува освобождаването на Пенка Богданова от поста \"заместник на главния прокурор\", съобщава .Предложението е на главния прокурор Сотир Цацаров. Той каза, че Богданова заслужава благодарност за работата си, но й липсва комуникативност и умение за работа в екип. Тя ще бъде назначена за прокурор във Върховна касационна прокуратура, където има свободен щат.\"Няма да бъде назначаван нов заместник на Цацаров\", стана ясно от изявлението му пред прокурорската колегия на ВСС.Сотир Цацаров има общо 5 заместници, сега остават 4. Един от тях - шефът на Националната следствена служба Борислав Сарафов е в отпуск, след като прокуратурата нареди на антикорупционната комисия проверка по сигнал от медии за имотното състояние на неговия син.На заседанието на прокурорската колегия беше гласувано и наказание за следователя Бойко Атанасов. Заплатата му ще бъде намалена с 15% заради неизпълнение на служебни задължения.", "date": "2019.05.15", "title": "По предложение на Цацаров: ВСС освободи зам. главния прокурор Пенка Богданова"}
{"url": "https://www.novinite.bg/articles/175523/Taneva-Zam-direktorat-na-DFZ-shte-bade-osvobodena-ot-dlajnost", "text": "Парламентът прие със 121 гласа „за“ и 5 „против“ оставката на министър Румен Порожанов като министър на земеделието, храните и горите и назначи на негово място народния представител от ГЕРБ и председател на парламентарната земеделска комисия Десислава Танева.Танева положи клетва като министър на земеделието. Десислава Танева заяви, че ще работи за изчистване на репутационните проблеми в министерството на земеделието. Според нея смяната на предшественика й става в пика на предизборната кампания - \"изключително изострена, нетипична за едни европейски избори и със сигурност това дава отражение върху начина, по който се възприема смяната\".Танева посочи, че е нормално да има промени в политическия екип, респективно в ДФ \"Земеделие\", както и, че зам.-директорът на фонда Иванка Богданова-Мизова ще бъде освободена от длъжност. \"Ние сме коалиция. Всичко е предмет на разговори. Имам определени виждания, важното е решенията да се вземат в режим на диалог и убеденост на всички, че биха довели до търсените резултати\", подчерта тя.\"Има много проблеми в земеделието. Това е най-тежкото ведомство. Със земеделие у нас се занимават над 100 хиляди души,има репутационни проблеми и трябва да ги решаваме\", коментира министърът. Тя уточни, че въпросите ще се решават ежедневно, в краткосрочен и средносрочен план. Танева отбеляза, че в момента тече срокът за най-големия пакет за подпомагане на земеделските стопани - директните плащания, и тези въпроси не търпят отлагане.\"Аз съм човек, който е познат в администрацията, браншовите организации, включително и заради предишния ми мандат. Следвам политиките на открит диалог, на програма, на планиране\", подчерта Десислава Танева.Като стратегически действия тя ще следва управленската програма на ГЕРБ и Обединени патриоти в сектора. \"Ние сме в пика на предизборната кампания. Очаквам каквото може върху даден факт да се насложи, измисли, съчини, и това да бъде \"добре възприемано\"\" - така Танева отговори на въпрос дали се притеснява от персонални атаки срещу нея заради конфликт на интереси, имоти и др. Тя припомни, че била в частния земеделски сектор близо 14 години, доходите й са ясно декларирани. Те, по думите й, са били значително високи, особено за времето си и възрастта, на която е била. \"Знае се къде живея, какво съм придобила, след влизането в политическия живот. Вече знаеш, че всичко, което би направил в тази посока, би се изтълкувало в обратен ред и нямам такива придобивки\", увери тя.ДПС гласуваха против оставката на Румен Порожанов и против кандидатурата на Десислава Танева.„Ние не сме против оставката, ние сме против това правителство и това мнозинство на това мнозинство на националисти и популисти. Тъй като решението за оставката и за избирането на новия министър са в едно, ние затова гласуваме против правителството и против това решение”, обясни Халил Летифов от ДПС.„Ние с г-н Порожанов имахме доста различни мнения по много въпроси, така че, не сме дълбоко разочаровани от тази оставка”, каза депутатът от групата на „Обединени патриоти” Искрен Веселинов.„Тя е била министър, познава добре проблемите, но мисля, че няма да й бъде лесно. Дано не се поддава на лобизъм, на какъвто бяхме свидетели при досегашното ръководство”, каза лидерът на НФСБ Валери Симеонов.„ГЕРБ са първа пол сила. Те имат правото да си представя каквито си иска кандидатури за постовете в правителството. Но той и партията ГЕРБ носят отговорността”, каза лидерът на ВОЛЯ Веселин Марешки.В 44-то Народно събрание Десислава Танева беше председател на земеделската комисия. Най-вероятно решение за ново назначение в комисията ще има след евроизборите.Румен Порожанов подаде оставката си вчера заради започналото разследване за злоупотреби с европейски средства в ДФ „Земеделие“, когато институцията е ръководена от него. Във вторник премиерът Бойко Борисов предложи за негов заместник Десислава Танева. Тя е била министър на земеделието и храните от 7 ноември 2014 до 27 януари 2017 г. във втория кабинет на Бойко Борисов. Десислава Танева е родена на 9 юни 1972 г. в Сливен. Висшето си икономическо образование придобива в Университета за национално и световно стопанство, а през 1997 г. заема длъжността „изпълнителен директор“ на частно търговско дружество. От самото учредяване на ГЕРБ е областен координатор на партията в Сливен, а за периода 2007 – 2009 г. е председател на Общинския съвет в града.През 2013 г. Десислава Танева води листата на ГЕРБ в Сливенския избирателен район, избрана е за депутат и оглавява земеделската комисия в 41 Народно събрание. Заема поста на министър на земеделието в кабинета „Борисов 2“ до началото 2017 г., но след предсрочните парламентарни избори отново се връща като депутат от ГЕРБ.", "date": "2019.05.15", "title": "Танева: Зам.-директорът на ДФЗ ще бъде освободена от длъжност"}
{"url": "https://www.novinite.bg/articles/175520/Zaplatite-na-vodachite-v-gradskiya-transport-shte-se-uvelichavat-poetapno", "text": "Заплатите на водачи в столичня градски транспорт ще се увеличават поетапно през следващите три години. Това предвижда споразумение, което предстои да бъде подписано между Столичната община и синдикатите в транспорта, съобщи днес кметът на София Йорданка Фандъкова. Тя представи 20 нови автобуса, които тръгват от днес по линия 11 в столицата.Споразумението е по предложение на президента на КНСБ и е подкрепено от президента на КТ \"Подкрепа\" и от Комисията по транспорт в Столичната община. Точните проценти на увеличението все още не са уточнени, посочи кметът. В момента то се подготвя и очакваме, когато бъде готово, да го подпишем заедно със синдикатите и да го внесем в Столичния общински съвет за одобрение, заяви кметът Фандъкова. Тя подчерта, че Столичната община реализира най-мащабните програми за модернизация на целия градския транспорт - метрото и наземния транспорт.Споразумението е само част от мерките на общината за подобряване на условията за работа в градския транспорт. Фандъкова припомни, че от началото на годината заплатите на водачите в градския транспорт бяха увеличени два пъти с по 10 процента.Столичният автотранспорт осигурява безплатни курсове за повишаване на квалификацията на желаещите. Всички обявени 29 места са заети, което значи, че съвсем скоро ще има 29 нови водачи, съобщи Слав Монов, директор на Столичния автотранспорт, цитиран от БТА. През юни започва вторият тур на курсовете отново с около 30 свободни места. Монов съобщи още, че след обявеното повишение на заплатите вече са назначени 30 нови водачи в градския транспорт. Предоставено е и ново униформено облекло за персонала.", "date": "2019.05.15", "title": "Заплатите на водачите в градския транспорт ще се увеличават поетапно"}
{"url": "https://www.novinite.bg/articles/175491/Petya-Avramova-S-tol-taksata-oskapyavaneto-shte-e-1-lv-za-bilet", "text": "1 лев ще е най-голямото оскъпяване на билет за автобус за най-дългите отсечки в страната, каквато е например София - Варна, след въвеждането на тол такса. Това съобщи регионалният министър Петя Аврамова пред Нова телевизия. Тази сума е калкулирана при 20 пътници в автобус, а не при 40, колкото е пълния му капацитет, обясни тя.25% от всички пътища в страната - 10 800 км, ще бъдат включени в обхвата на тол системата, каза още Аврамова. Министърът обясни, че такса обаче няма да се плаща за пътищата, които са в обхвата на системата, но са в лошо състояние. Тарифата до малките населени места ще е най-ниска, а за тежкотоварните пътни средства общинската пътна мрежа ще е безплатна, обясни министърът по повод опасения за поскъпване на храните заради тол таксата.Ако оскъпяването бъде включено в цената на горивото, то щяло да е само 1 стотинка. Не искаме да убием превозваческия бранш в България, но трябва да намерим пресечната точка между техните аргументи и интересите на гражданите, които искат да пътуват по добри пътища, обясни Аврамова. 8000 км от републиканската пътна мрежа са в лошо състояние и за да финансираме ремонтите е необходимо въвеждането на тол системата, допълни тя.Ще се опитаме да отворим новата отсечка от 6,5 км на АМ „Струма” преди почивните дни за 24 май, тъй като предполагаме, че ще има по-интензивен трафик по пътищата на България. Строителите имат готовност, съобщи още Аврамова.„Това е отсечка, която ще облекчи трафика и няма да се налага влизане в Благоевград. Това е отсечка от Благоевград до пътен възел Благоевград - юг. Вчера направихме инспекция на строежа, разговаряхме със строителния надзор и със строителя, проследихме напредъка в изпълнението. Очаквам в близките дни, преди празниците, да има готовност да пуснем пътното платно в завършен вид. От АМ „Струма” остава тежкият участък през Кресненското дефиле. До края на годината трябва да имаме избран строител, да се проектира и да започне строителството. До 2023 г. трябва да приключим с магистралата, за да не изгубим европейско финансиране”, обясни министърът.Тя уточни, че за пътя Видин-Ботевград в момента се избират изпълнителни. „Очаквам в близките една-две седмици да бъдат отворени и ценовите оферти, подадени за двата ЛОТ-а на участъка от Мездра до Ботевград, така че до края на годината да започнат и реални строителни дейности”, добави тя.", "date": "2019.05.15", "title": "Петя Аврамова: С тол таксата оскъпяването ще е 1 лв за билет"}
{"url": "https://www.novinite.bg/articles/175522/Biser-Petkov-2030-chujdenci-iskat-da-sa-sezonni-rabotnici-u-nas-prez-tova-lyato", "text": "\"2030 чуждестранни граждани искат да работят като сезонни работници у нас. Това става възможно благодарение на сключената спогодба на България с Молдова, която влезе в сила у нас на 14 март\". Това каза социалният министър Бисер Петков, след като беше изслушан от ресорната комисия в парламента, предаде БГНЕС.„Спогодбата урежда възможност за заетост по всички 12 режима по Закона за трудова миграция и трудова мобилност. Българските работодатели имат право чрез агенциите по заетостта да заявяват потребност от работна ръка. Съответната служба в Молдова се ангажира с осигуряването на работната сила“, заяви Петков и обясни, че първо работодателят трябва да сключи договор със съответния работник, след което той да дойде да работи у нас.\"Най-търсените работници през лятото са камериери, готвачи, сервитьори\", поясни министърът.„До вчера 2030 са получили регистрация като сезонно заети лица. Ръстът спрямо същия период на миналата година е два пъти, миналата година са били регистрирани за сезонна заетост до 90 дни 1175 души. От тези 2030 чужденци 1470 са украинци, както и миналата година те преобладават, след това идват граждани от Киргизстан, Молдова и др.“, добави още той.Министър Петков коментира и помощите за деца сираци, които се дават от началото на тази година.„Децата, които са останали без един или двама родители имат право на тази месечна помощ, в случай че не получават наследствена пенсия от починал родител. Тази помощ се изплаща на живия родител или на настойника когато и двамата родители са починали. Тя е в размер на 115 лв. и се отпуска от агенцията за социално подпомагане. За първите три месеца на тази година са отпуснати помощи за малко над 1000 деца“, уточни министърът и добави, че тя се отпуска по Закона за семейните помощи за деца.На въпрос каква е позицията на социалното министерство относно искането на бизнеса да не се плащат първите три дни болнични, Петков отговори, че това искане е от 2010 г. когато е било въведено поемането на първите три дни от работодателя. Той подчерта, че оттогава, бизнесът иска да се върне старият режим, при който те са поемали само първия ден.„В началото на годината работна група подготви проект за изменение в Кодекса на труда, но поради това, че не бяха подкрепени тези промени, те не продължиха по-нататък. Беше поставено искане да се сложат на масата по-големи теми, свързани с колективното трудово договаряне и социалния диалог и насърчаването им чрез промени в Кодекса. Затова ние сме в процес на създаване на работна група със социалните партньори, която ще работи за промени в Кодекса по тези големи теми“, заяви Петков и добави, че на този етап не стои на дневен ред корекция в режима нито на размера, нито на това кой ще плаща първите три дни от болничния.", "date": "2019.05.15", "title": "Бисер Петков: 2030 чужденци искат да са сезонни работници у нас през това лято"}
{"url": "https://www.novinite.bg/articles/175513/Manolova-Proektat-na-Strategiyata-za-deteto-tryabva-da-bade-okonchatelno-otteglen-a-ne-zamrazen", "text": "Омбудсманът на Република България има законов и граждански мандат в защита на правата на децата. От тази позиция осъществява системен контрол върху администрацията и органите на властта, които носят отговорността за политиките и нормативната уредба в тази важна за обществото и за всички граждани област. В тази връзка, с особена загриженост и тревога следя нарастващото напрежение в обществото по повод на Проекта за Стратегия за детето 2019 – 2030 г. В институцията постъпиха десетки декларации, подписки, становища и позиции от граждани и организации, които дават ясен знак, че има сериозен проблем в диалога между държавните институции и родителите и това драстично раздалечава техните позиции.Ето защо, след анализ и отчитайки различните гледни точки, изразени в досегашната дискусия в България по проекта за Национална стратегия за детето 2019-2030 г., настоявам:1. Този проект на Национална стратегия за детето 2019-2030 г. да бъде изцяло оттеглен от правителството и обсъждането да бъде прекратено. Документът провокира страхове, като например, че се позволява драстично вмешателство на държавата в семейството, включително „принудително отнемане на децата от родителите им“. Мълчанието на всички отговорни институции и неглижирането на недоволството на реакциите срещу документа доведе до противопоставяне граждани срещу граждани, родители срещу родители, организации срещу организации. Този документ, който трябваше да ни обедини в името на децата ни, изведе на улицата протестиращи родители и ни раздели като общество. Особено разрушително е и противопоставянето на интересите на детето на семейните ценности, тъй като благополучието на детето не може да бъде отделено от това на неговото семейство.2. Поради това по-нататъшното обсъждане на този проект за Национална стратегия за детето е немислим. Необходимо е изработване на нова стратегия, която ясно и категорично да изведе и намери баланса между „най-добрия интерес на детето“ и съхраняването на целостта на семейството, в духа на констатациите и препоръките, отразени в Доклад № 14568 от 2018 г., Резолюция 2049 (2015) и Препоръка 2068 (2015) на Парламентарната асамблея на Съвета на Европа (ПАСЕ). В този смисъл, държавата трябва да концентрира главните си усилия и ресурси за подпомагане на родителите, изпаднали в криза, като в същото време ограничи прилагането на мерки за отделяне на децата от тях и изпращането им в приемни семейства, и за осиновяване, само до крайните случаи, и то в рамките на надеждна процедура, която защитава правата на децата и на техните родители от административен произвол, бюрократично бездушие, субективизъм и очевидни несправедливости.3. В новия документ изрично трябва да се подчертае, съгласно Резолюция 2049 (2015), че бедността и недостигът на средства за обезпечаване на живота на семейството в никакъв случай не може да бъде единственият и водещ мотив за отделяне на едно дете от неговите родители. Нещо повече, наличието на възможности детето да бъде поставено в по-благоприятна за него среда не е достатъчен аргумент за отделянето му от родителите, а още по-малко за значително ограничаване на семейните връзки и контакти.4. Като омбудсман настоявам да бъде организирана широка и задълбочена експертна и обществена дискусия за изготвянето на новия документ за детето, в която да вземат участие всички компетентни граждански организации и обществени фигури, които са изразители на различните гледни точки в обществото относно приоритетите на държавната политика за закрила на децата и семейството. Само така документът има шанс да бъде припознат от гражданите. И нещо особено важно – тази дискусия не трябва да остава затворена в рамките – права на детето, а да се свърже с дискусията за състоянието на семейството в България, кризата на семейните отношения и политиките за подкрепа на семейството.5. В тази връзка, институцията на омбудсмана както винаги е готова да предостави независима среда, в която да се представят и чуят всички позиции. Дебатът за децата ни, е дебат за бъдещето ни, който трябва да започне незабавно, трябва да започне сега, да бъде честен и открит. Само така ще се разсее впечатлението, че „замразяването“ на сега съществуващия проект изчаква по-добри времена, за да бъде отново сложен на масата.", "date": "2019.05.15", "title": "Манолова: Проектът на Стратегията за детето трябва да бъде окончателно оттеглен, а не замразен"}
{"url": "https://www.novinite.bg/articles/175525/DANS-barza-s-proverkata-na-ofshornite-smetki-na-deputati-i-ministri", "text": "МВР и ДАНС декларираха пълно съдействие на главния прокурор относно искането му за проверка на офшорки и офшорни сметки на лицата на висши публични длъжности.Това гарантира в кулоарите на Народното събрание шефът на спецагенцията Димитър Георгиев. \"Ние сме получили искане от главния прокурор. Ще извършим всичко, което е необходимо, и то в координация с всички държавни институции, които имат отношение по спецификата и тяхната компетентност. Така че, когато сме готови с информацията, ще я представим на вниманието на главния прокурор\", коментира Георгиев. Попитан дали ДАНС ще изчака да минат изборите, той уточни, че няма да се съобразява с тях, а ще действа по проверката.\"Дали изборите са преди или след, това няма никакво значение. Сега сме получили това искане и ще го работим в кратки срокове, за да можем да приключим обективно по всичко\", каза Димитър Георгиев след участието си в заседанието на вътрешната комисия, на която приеха закона с мерките срещу прането на пари на второ четене.Вътрешният министър Младен Маринов пък коментира, че инициативата на главния прокурор е в неговите правомощия, а МВР ще съдейства във всяко отношение, в рамките на своята компетентност.", "date": "2019.05.15", "title": "ДАНС бърза с проверката на офшорните сметки на депутати и министри"}
{"url": "https://www.novinite.bg/articles/175479/Zapochva-parviyat-etap-ot-testovete-na-tol-sistemata", "text": "Започва първият етап от тестовете на тол системата. Тя ще таксува тежкотоварния трафик на база изминато разстояние.Очаква се тестовете да стартират със симулации на данни за движение по републиканската пътна мрежа, а не със събиране на реални данни на терен. Целта е първо да се установи дали има добра свързаност между отделните компоненти на системата, а след това екипите на Националното тол управление ще преминат към втори тестов етап - с данни от устройства, монтирани на камионите.", "date": "2019.05.15", "title": "Започва първият етап от тестовете на тол системата"}
{"url": "https://www.novinite.bg/articles/175519/Petkov-Ne-se-podgotvya-dokument-kojto-da-otnema-decata-ot-roditelite", "text": "Бих искал да успокоя всички родители, че не съществува нормативен документ и не се подготвя проект, който да цели отнемане на децата от техните биологични родители. Това каза министърът на труда и социалната политика Бисер Петков по повод организирането на протест срещу проекта на Националната стратегия за детето пред медии в Бургас, съобщава БГНЕС.„Категорично се противопоставям на фалшивите новини и спекулативните интерпретации на определени положения от проект на Националната стратегия за детето. Работата по този проект е спряна. В този смисъл протестът срещу стратегическия документ няма основание”, заяви Петков.Министърът възрази и срещу разпространяваните фалшиви новини в социалните медии, че се готви проект на Закон за детето. „Няма работна група, която да подготвя такъв проект. Това са неверни, фалшиви новини”, каза още той.„Истината е, че много деца се изоставят от техните родители буквално на улицата и държавата е длъжна да се погрижи за тях като предприема временни мерки за закрила”, каза министър Петков. Той добави, че за 2018 г. социалните работници са предотвратили изоставянето на 1700 деца, благодарение на което те са останали в своите семейства.\"След края на май, когато надявам се обстановката да бъде по-нормална за диалог, да можем да продължим работата в посока на преработка на предложения проект на Национална стратегия за детето\", каза министърът, цитиран от БТА. Той изтъкна, че проектът й, който е бил на обществени консултации, явно е предизвикал страхове и опасения. \"Основателни или не, за нас това е важно, че трябва да се преработи, да се успокоят страстите, да се разсеят опасенията\", категоричен бе той. Социалният министър изтъкна, че това е важен документ, по който ще се търси максимално съгласие.", "date": "2019.05.15", "title": "Петков: Не се подготвя документ, който да отнема децата от родителите"}
