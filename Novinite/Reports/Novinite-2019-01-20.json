{"url": "https://www.novinite.bg/articles/169990/Borisov-Horata-iskat-spravedlivost", "text": "Премиерът Бойко Борисов отправи критики към актива на ГЕРБ по време на националната работна среща на партията за европейските и местните избори. Министър-председателят обаче посочи, че хората искат справедливост и не обичат елитарни политически формации. ​Борисов направи кратка ретроспекция на създаването на партията и изтъкна доверието, което тя е завоювала. За какво създадохме ГЕРБ? И когато го създадохме, в какви условия го създадохме? Народът всячески искаше да се отърве от Тройната коалиция. И затова народът избра нас. В голямата си част защитихме доверието на народа, посочи още премиерът Борисов.Той коментира, че ГЕРБ много бързо е направил подобрения в множество сфери и затова хората са забравили какво е било преди това. В същото време обаче има недоволство, каза Борисов като отбеляза състоянията в момента на икономиките на САЩ, Германия, Франция, Дания, Белгия. Борисов е убеден, че има нещо, което трябва да се промени. Той обаче подчерта, че ГЕРБ има здрави и стабилни структури по места. Борисов заяви също, че няма град в България, в който да няма нещо ненаправено. Вкарахме 30 000 деца в класните стаи, милиард се даде за училищна инфраструктура, поели сме ангажимент за двойно увеличение на учителските заплати. Борисов критикува обаче прехвърлянето на вина между кметове, министри и депутати и попита риторично \"Кой печели от това?\". Премиерът се обърна и към кметовете, като посочи, че са им направили една \"активна кампания\" относно санирането и че в публичното пространство е останало усещането за \"калпаво\" саниране. \"Къде е съпротивителната ни сила?\", попита отново Бойко Борисов. Задавам си въпроса защо и нашата подкрепа намалява. Депутатите подменихме, кметове подменихме. Никога не сме имали по-ефективна борба с контрабандата досега и всеки ден се говори за корупция. \"Вие ако не си вземете мерки да си прочистите къщичките по места, рано и ли късно това ще избие. Хората искат справедливост. Хората не обичат елитарни партии и хора. Към всеки един трябва да сме човеци\".Във всеки един от нас има грешка и трябва да си поправим на мига, категоричен бе още Борисов. Той благодари специално на ДПС \"за подкрепата за самолетите и по тема евроатлантическа ориентация\". Премиерът коментира, че държавата се стреми да купи най-доброто за българската армия като боен изтребител. Министър-председателят обяви, че въобще не е оптимист за излизането на Великобритания от Европейския съюз. Борисов посочи, че Общността трябва да е готова за всякакъв сценарий, тъй като това ще е \"тежка катастрофа за Европа\".", "date": "2019.01.20", "title": "Борисов: Хората искат справедливост"}
{"url": "https://www.novinite.bg/articles/169993/Mladej-naraga-s-noj-17-godishno-momche-v-Gradskiya-park-v-Razgrad", "text": "17-годишно момче от Исперих е намушкано с нож в корема от 22-годишен младеж. Това съобщиха от пресцентъра на ОДМВР-Разград.Случката се е разиграла в Градския парк в Разград около 23.50 часа на 18 януари.По първоначални данни 22-годишното момиче предизвиква скандала между двамата. След което той е извадил нож и нанесъл порезни рани на опонента си по горните крайници и корема. Впоследствие избягал и се укрил във Варна. Пострадалият е настанен в МБАЛ-Разград с опасност за живота.В хода на образуваното досъдебно производство по чл.129, ал.1 от НК са предприети бързи издирвателни действия. Със съдействието на служители от ОДМВР-Варна 22-годишният беглец и 21-годишната му приятелка са задържани и приведени в полицейското управление в Разград. Работата по случая продължава.", "date": "2019.01.20", "title": "Младеж наръга с нож 17-годишно момче в Градския парк в Разград"}
{"url": "https://www.novinite.bg/articles/169999/Jestoko-ubijstvo-v-ciganskata-mahala-na-Kozloduj", "text": "Убийство разтърси Козлодуй. Към 8:00 часа днес в полицията бил подаден сигнал за мъж в безпомощно състояние, забелязан на улица в дунавския град.Пристигналите на място полицейски и медицински екипи са установили по тялото му множество следи от прободни рани и контузии, пострадалият бил веднага откаран в болница, където малко по-късно починал. Заподозреният като извършител на убийството е опитал да избяга, но е задържан в опит да напусне страната на граничен пункта \"Калотина\".BulNews уточнява, че убийството е станало в циганската махала на Козлодуй и до него се е стигнало след свада снощи, която е прераснала в побой.Убитият е на 32 години – той е бил брутално пребит и ръган с нож, след което изхвърлен пред дома му. Светкавично стартирали оперативно-издирвателните действия по образуваното досъдебно производство в РУ Козлодуй, в рамките на които било установено, че загиналият е гостувал на свой 31-годишен съгражданин. След порядъчна употреба на алкохол, домакинът го откарал и оставил пред дома му с такси, след което се качил в автобус и отпътувал за столицата. След осъществено взаимодействие, 31-годишният бил засечен на ГКПП-Калотина, съобщават от пресцентъра на МВР.От МВР засега уточняват, че мъжът е задържан за 24 часа за изясняване на съпричастността му към случая. По случая е образувано досъдебно производство за убийство. Разследването на тежкото криминално престъпление продължава.", "date": "2019.01.20", "title": "Жестоко убийство в циганската махала на Козлодуй"}
{"url": "https://www.novinite.bg/articles/169979/I-balgarka-sred-shestimata-zadarjani-za-finansirane-na-teroristi", "text": "Група е действала от 2016 г. в България и косвено е осъществила финансиране на терористична организация, която действа на територията на друга държава, коментира пред БНТ говорителят на главния прокурор Румяна Арнаудова.\"Финансирането се е извършвало чрез небанкови финансови операции по метода хавала. Групата също така е закупувала леки автомобили от България и ги е транспортирала през Турция до територията на Сирия. Автомобилите са били предоставяни на членове на терористични организации\", обясни Арнаудова.Тя добави, че \"второто обвинение е за подготовка на терористични атаки в чужди държави. Петима от задържаните са сирийски граждани. В групата е замесена и българка, която живее в София. Групата е трансферирала към международни терористични организации през последните 4 години не по-малко от 25 милиона евро\".\"Също така са транспортирани не по-малко от 100 автомобила до сирийската граница. Подобна акция е прецедент за българските служби по мащаби и предмет на разследването. В операцията участват служби за сигурност и на други държави\", коментира говорителят на главния прокурор.", "date": "2019.01.20", "title": "И българка сред шестимата задържани за финансиране на терористи"}
{"url": "https://www.novinite.bg/articles/170004/Nyama-kak-da-letim-na-neshto-koeto-ne-se-proizvejda-kategorichen-e-Rumen-Petkov", "text": "Няма как да летим на нещо, което не се произвежда и няма как да летим на нещо, което няма завод, който ще го произвежда. Такъв завод няма! \"Местене\", \"преместване\", \"наместване\" - това е терминологичен апарат. Такъв завод няма!\"Това каза за БНР председателят на политическа партия АБВ  Румен Петков по повод решението на НС да даде мандат на МС за преговори със САЩ за закупуване на изтребители Ф-16 блок 70.Офертата на САЩ изисква еднократно заплащане на целия пакет след подписване на договора, а тази на Швеция  - петгодишна схема заплащане, а като опция се предлагат и 10-годишна схема за разсрочено плащане, изтъкна той като се позова на правителствен доклад от декември. От партията настояват процедурата да бъде анулирана:\r\n\"Когато парламентът е приел юни месец едни правила, които се измерват в милиарди, и декември или януари пренаписва тези правила, това е унизително! Аз също говоря с летци и не считам, че те са силно въодушевени да летят на самолет, който не е произвеждани и който го няма, самолет от който всички се отказват. Ф-16 излиза от въоръжение. Самолет, който сме изучавали 70-те години в нашите военни училища…\".\r\n\"Докладът на двамата министри е повод процедурата да бъде анулирана, защото тази процедура изолира два самолета - френските \"Рафал\" и \"Еврофайтър\". Нямаме подадени оферти, защото тези две компании са изолирани с рамката, която ние сме задали – НС задава рамка, за да не допусне определени участници в надпреварата. След като ни ги е допуснала и ги е изолирала, ние променяме рамката, за да отидем на нещо, което не отговаря на закона, пише в доклада на двамата министри\".\r\nПетков изтъкна, че до 1990 година, България е имала 300 летателни средства, от които 136 самолета.  Той изтъкна, че и в момента имаме самолети, които не летят, защото поддръжката им е много скъпа и подчерта, че лететелните часове с Ф-16 са по-скъпи от тези с конкурентните самолети.\r\nБившият министър на отбраната в две правителства и посланик на България в Брюксел и НАТО Бойко Ноев коментира за предаването \"Неделя 150\" по \"Хоризонт\":\r\n\"Аз си спомням, че АБВ беше член на правителството, имаше представители в парламента и даже си спомням че генерал Михов от АБВ беше председател на Комисията по отбрана. Тогава беше внесен доклада първия доклад, изработен от Румен Радев, тогава генерал, когато бяха отрязани всички и беше оставен само \"Грипен\"… Тогава не чух АБВ да поставя въпроса защото са отрязани други самолети… Малцина обръщат внимание на причината защо \"Грипен\" се изтегли от конкурса в Белгия миналата година. Те официално заявиха, шведското правителство, че не могат да доставят изтребител и то по-съвременен \"Грипен\" на Белгия, защото техния статут на неутрална държава не позволява те да отговорят на изискванията на НАТО-вската държава Белгия. Тук е заровен заекът - че Швеция е една неутрална страна, която колкото и добра техника да произвежда, тя не може да отговори на изискванията на един военен съюз, какъвто е НАТО\".\r\nСпоред Ноев, решението на НС да даде мандат на правителството да преговаря със САЩ извън първоначалните условя на процедурата не е отстъпление:\r\n\"Съвсем нормално е, когато в една сложна процедура - по придобиване на самолет, да кажем,  а това ще се случи скоро с бронираната машина и с корабите, бъдете сигурни - парламентът да отчете развития, които са се случили, и да поправи своите грешки. А основната грешка на управляващата класа, включително и на хората в парламента, е че те абдикираха от своите отговорности в участието в този процес от самото начало и делегира тези права на малка група офицери от военновъздушните сили, навремето ръководна от генерал Радев и тясна група специалисти около него, на които бяха възложени задачи, които далеч надхвърляха техните отговорности и заплата. Тези хора с чиста съвест поеха тази задача, но я докараха до някъде, до където очевидно не можаха да надхвърлят своето и експертното, и политическо ниво. Когато политиците се сетиха, че тази работа не е като онази работа, не беше честно те да сочат с пръст към Радев. Той не е виновен, той е свършил това, което му е възложено. Знам аргумента на генерал Радев защо той бързаше със самолет -  именно заради това, че политическата класа всячески забавяше развитието на този процес и българските самолети бяха на път да паднат. Съвсем друг е въпросът дали генерал Радев е бил прав, когато под негово ръководство този процес се е отплеснал в едни чисто експертни и в края на краищата необективни критерии\".\r\nНоев изрази надежда, че ще след преговорите със САЩ ще има \"значително намаляване на разходите, които България би дала\". Той изтъкна, че от преговорите са били \"изолрани\" не само \"Рафал\" и \"Еврофайтър\", но също и \"руските производители, китайските и Северна Корея\". Бившият министър подчерта, че при съмнения за законността на процедурата от партия АБВ могат да сезират Прокуратурата.\r\n", "date": "2019.01.20", "title": "Няма как да летим на нещо, което не се произвежда, категоричен е Румен Петков"}
{"url": "https://www.novinite.bg/articles/169988/Dva-stolichni-kvartala-bez-parno-zaradi-avariya", "text": "\r\nНа студено останаха живущите в два жилищни квартала в столицата. Заради авария е спряно топлоподаването в кв. \"Хладилника\" и част от ж.к.\"Лозенец\".\r\n\r\nСпоред информация на страницата на \"Топлофикация София\" - в кв. \"Хладнилника\" парно нямат клиентите в участъка между: бул. \"Никола Вапцаров\" , ул. \"Козяк\", ул. \"Кишинев\" , бул. \"Черни връх\", както и Университетска болница \"Лозенец\", предаде БГНЕС.\r\nВ ж.к.\"Лозенец\" без топлоподаване са абонатите в участъка между: ул. \"Бабуна планина\", бул. \"Никола Й.Вапцаров\", бул. \"Черни връх\" , бул. \"Джеймс Баучър\", ул. \"Галичица\", ул. \"Якубица\", Факултет по математика и информатика, участъка между: бул. \"Черни връх\" , ул. \"Горски пътник\", ул. \"Богатица\", ул. \"Козяк\", ул. \"Елин връх\", ул. \"Кожух планина\", Посолство на САЩ, Жилищна група \"Южен парк\".\r\n", "date": "2019.01.20", "title": "Два столични квартала без парно заради авария"}
{"url": "https://www.novinite.bg/articles/169989/100-hilyadi-sa-bolnite-ot-grip", "text": "Пикът на грипната епидемия у нас все още не достигнат. Това заяви директорът на Националния център по заразни и паразитни болести проф. Тодор Кантарджиев за БНТ.Последните данни показват, че от грип в момента боледуват около 100 хиляди души, което обаче е по-добре от миналата година по това време, когато броят на заразените е варирал между 200 и 400 хиляди на седмица.\"Повече ще боледуват млади, повече ще боледуват хора в трудоспособна възраст. Предстои разпространението на грипа в повечето области и за това трябва да се усилят личните мерки. Никакъв контакт с болни, тоалетни кърпички. Когато някой кашля в градския транспорт, вадим кърпичката и я слагаме на лицето. Да се проветрява. Най-хубавото време да се проветрява е моментът, когато вали сняг. Тогава е най-чистият въздух и трябва да се проветрява”, препоръча проф. Кантарджиев.Към момента грипна епидемия е обявена в областите Смолян, Ямбол, Бургас, Стара Загора, Перник, Пазарджик, Шумен и Силистра. В предепидемиологична обстановка е и област Русе.", "date": "2019.01.20", "title": "100 хиляди са болните от грип"}
{"url": "https://www.novinite.bg/articles/170003/Policaj-postrada-pri-opit-za-arest", "text": "Днес към 15.00 часа бил получен сигнал за пътен инцидент между два леки автомобила в района на столичния квартал „Дружба“, съобщиха от МВР.При пристигане на място, екип на пътна полиция е установил единия от водачите – 33-годишен, който започнал да ги обижда и заплашва. След последвало предупреждение за неговото задържане, мъжът проявил явна агресия, посегнал на единия от униформените и му нанесъл удар в ръката. Служителят на реда е прегледан и освободен за домашно лечение.Нарушителят е задържан в столичното Осмо РУ, работата по документирането на случая, както и по издирването на другия участник в пътния инцидент, продължава.", "date": "2019.01.20", "title": "Полицай пострада при опит за арест"}
{"url": "https://www.novinite.bg/articles/169983/Rano-sutrinta-utre-Idva-Karvava-luna", "text": "В понеделник рано сутринта ще можем да наблюдаваме пълно лунно затъмнение.Заради навлизането на Луната в земната сянка и специфичното пречупване на светлината ще станем свидетели на така наречената \"Кървава Луна”. Дискът на нашия спътник ще е видимо по-голям и в кулминацията на явлението около 7 часа сутринта ще е в кърваво червен цвят.Добри условия за наблюдение ще има в Западна България, където облачността ще е по-рехава, информира Нова телевизия.За да видите Луната сутринта, търсете я на Запад, съвсем близо до хоризонта.", "date": "2019.01.20", "title": "Рано сутринта утре: Идва  \"Кървава луна\""}
{"url": "https://www.novinite.bg/articles/169977/Desetki-hilyadi-jalti-jiletki-pak-na-protest-vav-Franciya", "text": "Около 84 000 хиляди души излязоха вчера на протести във Франция, въпреки започнатия от президента Еманюел Макрон \"голям дебат\" за успокояване на кипящото от два месеца обществено недоволство. Това съобщи Франс прес, като се позова на данни на министерството на вътрешните работи.\"Макрон, оставка!\", скандираха протестиращите \"жълти жилетки\" в Париж, чийто брой вчера бе 7000. \"Големият дебат е измама\", можеше да се прочете на транспаранта, който носеха демонстрантите от първата редица.Следобед имаше няколко сблъсъка в столицата между демонстранти и полиция, която използва водни оръдия и сълзотворен газ, след което обстановката се успокои.Стотици хора в Париж носеха рози в памет на десетимата загинали демонстранти от ноември насам, повечето от които при пътнотранспортни произшествия. Над 2000 души бяха ранени от началото на протестите, включително демонстранти и полицаи. Използването на боеприпаси \"флашбол\" от силите на реда предизвиква голяма полемика заради тежките травми, нанесени на някои протестиращи.По-ожесточени сблъсъци имаше в град Бордо, където на протест излязоха 4000 души. Маскирани младежи, които не бяха част от основната група демонстранти, използваха флексове и чукове, за да извадят от уличната настилка павета и да ги натрошат на по-малки парчета, за да ги хвърлят, видяха журналисти на АФП на мястото на събитието.Най-малко пет коли бяха подпалени в центъра на града. Силите на реда арестуваха 49 души.Сблъсъци имаше още в Анже, Рен, Руан, Кан (в северозападната област Нормандия), Нанси, Лион, и Тулуза, където се събраха рекордните 10 000 демонстранти.Президентът Макрон продължава обиколката си във Франция и маратона от дебати, в които участват стотици кметове. Очаква се да бъдат организирани и срещи между граждани, на които да бъдат обсъдени теми като покупателната способност, данъците, демокрацията и околната среда.", "date": "2019.01.20", "title": "Десетки хиляди \"жълти жилетки\" пак на протест във Франция"}
{"url": "https://www.novinite.bg/articles/169994/Tereza-Mej-s-nov-plan-otnosno-sdelkata-za-Brekzit", "text": "Тереза Мей планира да сключи двустранен договор с ирландското правителство, който да позволи да отпадне спорната мярка за ирландската граница от сделката с ЕС за Брекзит. Това пише в. \"Сънди таймс\", който се позовава на сътрудници на британския премиер, предаде Ройтерс.Според източниците такъв договор ще помогне да се преодолее съпротивата срещу плана за Брекзит на бунтовниците в Консервативната партия и на Демократичната юнионистка партия (ДЮП), която подкрепя правителството на малцинството на Мей.Много консерватори и ДЮП са против разпоредбата в сделката по развода, която според ЕС е гаранция, че няма да има твърда граница между Република Ирландия и Северна Ирландия.В същото време основната опозиционна сила във Великобритания, Лейбъристката партия, обеща да продължи да настоява за предсрочни парламентарни избори с цел излизане от задънената улица за Брекзит. Тя също така остави отворена възможността да подкрепи нов референдум за членството на страната в Европейския съюз.Във вторник британският премиер консерватор Тереза Мей претърпя съкрушително поражение в Камарата на представителите, която отхвърли с голямо мнозинство договореното от нея споразумение за Брекзит. На следващия ден долната камара на британския парламент все пак отхвърли внесения от лейбъристите вот на недоверие срещу Мей, пише \"Монитор\". ", "date": "2019.01.20", "title": "Тереза Мей с нов план относно сделката за Брекзит"}
{"url": "https://www.novinite.bg/articles/169995/Zaginali-i-raneni-pri-pojar-v-kurorta-Kurshevel", "text": "Най-малко двама души загинаха, а 22 са пострадали при пожар във френския ски курорт в Алпите, Куршeвел, съобщи телевизионният канал Бе Еф Ем.Състоянието на четирима от пострадалите се определя като тежко.Според полицейската префектура пожарът е избухнал в 04:30 часа местно време на два етажа на сграда, където са били настанени близо 60 сезонни работници, сред които и чуждестранни граждани. Някои от тях, в състояние на шок, са се опитали да избягат от пламъците, скачайки от балконите.Пристигналите на мястото на пожара спасителни подразделения са евакуирали всички хора, които са били в сградата. За гасенето на пожара са били задействани над 70 пожарникари, а причината за избухването му се разследва, уточни АФП.", "date": "2019.01.20", "title": "Загинали и ранени при пожар в курорта Куршeвел"}
{"url": "https://www.novinite.bg/articles/169998/Pargov-sravni-GERB-s-Titanik", "text": "Желанието и умението за защита на националния интерес трябва да бъде основен критерий при избора на кандидати за евродепутати. Това заяви председателят на БСП - София Калоян Паргов в предаването \"Денят започва\" с Георги Любенов по БНТ1. Според лидера на столичните социалисти това е критерият и за оценка на свършената работа на всички евродепутати в настоящия мандат, без значение от коя политическа партия са те.\"Когато един евродепутат допринесе за решаване на един или друг проблем на българските граждани в рамките на Европейския съюз, тогава оценката за неговата работа ще бъде положителна, коментира Калоян Паргов. - Най-новите статистики показват, че чуждестранните инвестиции в България намаляват. Какво направиха българските евродепутати в тази посока? Защо статистиките не са добри? Проблема на българските превозвачи също го изпуснаха. Той е резултат от пасивността на българската политика по време на европредседателството ни. Евродепутатите проявиха активност наскоро, за което заслужават респект. В крайна сметка - борбата продължава, търсят компромис, дано решението да бъде в полза на българските превозвачи\".Паргов обясни, че предстоящото заседание на Конгреса на БСП следващата събота трябва да очертае рамката за участие на партията в евроизборите, както и да приеме платформата.\"Няма да подреждаме листи, нито ще включваме или изключваме някого, коментира още той. - Интересът на медиите към подреждането на листите на БСП за евроизборите е нещо нормално. Случващото се при нас го има във всички партии, не е нещо невиждано и уникално. Просто БСП е малко по-отворена към медиите и обществото\". Председателят на БСП - София добави, че платформата на партията за евроизборите ще стъпи върху документа \"Визия за България\". \"И след Конгреса този документ ще остане отворен и ще бъде допълван, каза той. - \"Визия за България\" цели да придобие по-широка подкрепа. В този документ са посочени основните приоритети, по които ние искаме България да заеме достойно място в европейското семейство. Най-важният от тях е увеличаване на доходите на всеки гражданин, за да може той да води достоен живот като истински европеец\".За предстоящите през есента на тази година местни избори Калоян Паргов обяви, че ще може да говори в конкретика след приключването на европейските през май. \"През юни ще имаме пълна яснота за всичко по отношение на местните избори, коментира той. - Евроизборите ще бъдат завръзката, а местните - развръзката тази година. Ние още през 2017-а обявихме, че за кметската кандидатура за София ще заложим на модела \"Румен Радев\" от президентските избори. Ще се опитаме в кампанията максимално да разтворим ветрилото, търсим надпартиен кандидат с широка обществена подкрепа. Това е концепцията ни за София и уверено вървим в посока нейното изпълнение\". Калоян Паргов постави много добра оценка на работата на общинските съветници от БСП, които въпреки че са само 7 в този мандат, успяват да защитават авторитета си на основна опозиционна сила в СОС. \"Ахилесовата пета на нашите опоненти от ГЕРБ е в това, че не успяват да реализират политиките си в града и трупат неодобрение от хората, коментира председателят на групата на БСП в СОС. - ГЕРБ приличат на \"Титаник\", а ремонтът на улица \"Граф Игнатиев\" ще изиграе ролята на големия айсберг за тях. Корабът очевидно потъва. Изследванията, които правим, показват, че все повече хора се възмущават и нямат доверие на това управление на София. Кметът Йорданка Фандъкова вече е известна сред гражданите на София с политиката \"ремонт на ремонта\" и \"контрол на контрола\", което на практика е безсмислица и показва управленско безсилие\".Според председателя на БСП - София бъдещето принадлежи на новия социализъм. \"Това не е социализмът на Сталин, категоричен е Калоян Паргов. - Това е различен тип социализъм, който предполага плуралистична система, върховенство на закона, правова държава, антирадикализъм, антимилитаризъм. Новият социализъм предполага държава, основана на солидарност и справедливост, на свобода на инициативата особено на отделния човек, който да може да развива талантите си и да ги реализира. Ценностите на православното християнство да са фундаментът на обществото. Новият социализъм не е еднопартийна система, авторитарен режим, диктатура... Новият социализъм означава отстояване на националните интереси. Хората ценят това. Те оценяват и действията, свързани с антимигрантската политика. За съжаление, в последните години тук не виждам европейската солидарност по отношение на България. А ние сме на първа линия, когато говорим за имигранти - бедната европейска държава България е поставена в ролята на филтър и трябва да охранява външната европейска граница с Турция. Турция, която не е онази държава от преди 10-15 години и която на моменти стои плашещо на картата на Европа. Турция, която е активен играч не само на Балканите, но и в световен мащаб. За съжаление, България не стои добре на Балканите. Звучи много обидно България да е встрани от балканския пъзел, на фона на който Сърбия, Гърция и Турция играят ключова роля в процесите\".", "date": "2019.01.20", "title": "Паргов сравни ГЕРБ с \"Титаник\""}
{"url": "https://www.novinite.bg/articles/169987/Tajland-udalji-patuvaneto-bez-vizi-na-teritoriyata-si", "text": " Тайландските власти удължиха срока, в който чужденци могат да посетят страната, без да плащат задължителната туристическа такса от 2 000 тайландски бахта (55 евро), съобщават от сайта traveldailynews.asia, отбелязва \"Монитор\". Тази година безпроблемното влизане ще продължи до 30 април.В края на миналата година правителството на Тайланд реши да премахне таксата като начин да привлече повече туристи. Това „опростяване“ на дълга бе раздадено на 21 държави, сред които Андора, България, Кипър, Етиопия, Фиджи, Литва, Малта, Украйна,  Румъния, Тайван и други. Според тогавашните мерки отстъпката трябваше да продължи до 31 януари.Заради очаквания ръст на туристи по време Китайската Нова година срокът бе удължен до края на април, предават от азиатския сайт.По думите на управителя на туристическата администрация в Тайланд Ютасак Супасорн продължението идва точно навреме, за да се отбележи както Китайската Нова година през февруари, така и Тайландската, която е през април.„Целта е да привлечем повече млади хора, които да се насладят на традиционната музика и танци“, коментира Супасорн, цитиран от traveldailynews.asia. За местните това е прекрасна възможност да прекарат повече време с близките си, а за туристите това е шанс да се насладят на традиционен Тайланд.", "date": "2019.01.20", "title": "Тайланд удължи пътуването без визи на територията си"}
{"url": "https://www.novinite.bg/articles/169982/Amerikanski-boen-korab-navleze-v-Cherno-more", "text": "Предпоставки за напрегната ситуация в Черно море. Американски боен кораб навлезе в Черно море, а от руския флот вече го следят изкъсо.\"Силите на Черноморския флот започнаха да следят американския ескадрен миноносец с управляемо ракетно оръжие \"Доналд Кук\" веднага след неговото влизане в акваторията на Черно море\", обявиха от руското Министерство на отбраната.Според съобщението американският кораб е навлязъл в Черно море в 19:50 часа българско време в събота вечер. Руснаците дори подчертават, че действията му ще бъдат следени изкъсо от патрулния катер \"Питливий\".В Черно море \"Доналд Кук\" ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\", се казва в официално съобщение на Шестия флот на САЩ.В текста се подчертава, че САЩ \"ще продължат да оказват поддръжка на своите съюзници и партньори, общите интереси в региона и стабилността в морето\".", "date": "2019.01.20", "title": "Американски боен кораб навлезе в Черно море"}
{"url": "https://www.novinite.bg/articles/169996/Hilyadi-na-protest-v-Atina-sreshtu-dogovora-za-Republika-Severna-Makedoniya", "text": "Масови демонстрации се провеждат в Атина срещу договора за Република Северна Македония. Това е най-мащабната акция срещу новото име на съседната страна. Стотици хиляди гърци скандират пред парламента \"Македония не се продава\", предаде БНР.С национални знамена хора от цялата страна протестират срещу споразумението със Скопие, което се очаква да се гласува от депутатите през следващата седмица. Сред говорителите на митинга е бившият американски-сенатор от гръцки произход Крис Спирос.Той заяви пред медиите: \"Ако Матю Нимиц  внесе въпроса в ООН ще организираме голяма съпротива там.  Ще убедим президента на САЩ да направи като Бил Клинтън и да наложи вето. Ще погребем желанието на Заев и Нимиц да дадат името Македония на Република Скопие.\" На демонстрациите участват и представители на гръцки организации от цял свят. Присъстват и митрополитите от Северна Гърция, както и монаси от Атон. Присъединиха се депутати от опозицията. Подготвя се петиция с искане до президента да се проведе референдум. Въпреки протестите се очаква независими депутати да подкрепят Сириза и парламентът да ратифицира договора от Преспа.Хора от цялата страна, подкрепени и от гръцки организации от чужбина, пристигнаха в столицата за демонстрациите. Над 3 хиляди автобуса пътуват към Атина с демонстранти. С фериботи пристигат и от островите.Според организаторите, днес е най-мащабната акция.Заедно с неправителствени организации участват и представители на църквата. Делегация с монаси пристигна от Атон. Участват и землячески организации на гърците в чужбина. Йоргос Скурдис, член на сдружението на гърците в Швейцария, е вече сред демонстрантите пред парламента:\"Този договор нанася вреда на националните интереси. В същото време се случва и промяна на политическия вот в парламента, което е голям риск. Вече няма демокрация в Гърция\".Целта на протестите днес е да се повлияе на депутатите, склонни да подкрепят с вот договора за Северна Македония.Според проучванията на общественото мнение 70% от гърците не приемат споразумението и искат референдум.Правителството отказва, за да не блокира ратифицирането на договора.", "date": "2019.01.20", "title": "Хиляди на протест в Атина срещу договора за Република Северна Македония"}
{"url": "https://www.novinite.bg/articles/169978/V-9-grada-Mrasen-vazduh-v-pati-nad-normata", "text": "Превишена концентрация на фини прахови частици тази сутри бяха регистрирани в 9 града.Данните са на Индекса за чистотата на атмосферата на Европейската комисия, поясняват Нова телевизия.Най-значителни стойности над среднодневните норми са отчели уредите в София, Благоевград и Смолян. В Благоевград замърсяването е 3 пъти над нормата, а в София и Смолян - 2 пъти.", "date": "2019.01.20", "title": "В 9 града: Мръсен въздух в пъти над нормата"}
{"url": "https://www.novinite.bg/articles/170001/Nyamalo-previshavane-na-FPCh-tvardi-Stolichnata-obshtina", "text": "Всички измервателни станции в София на Националната система за контрол на качеството на въздуха показват, че няма превишаване на нормите на фини прахови частици, твърди в официално съобщение Столична община.\r\nИзмервателните станции в \"Дружба”, \"Надежда”, \"Хиподрума”, \"Павлово”, \"Младост”, както и фоновата станция на Копитото, показват, че днес, 20 януари, нивата на ФПЧ са под 50 µg/m3 при запазваща се тенденция и не се предвижда превишаване на средноденонощната норма. Напомняме, че средноденонощната норма от 50 µg/m3 е усреднена стойност от измервания между 00:00 и 24:00 часа.\r\n\"Данните в реално време от измервателните станции в София на Изпълнителната агенция по околна среда можете да проверявате на адрес: \", съобщава още Столична община.\r\nПо-рано днес Нова тв предаде, че има превишена концентрация на фини прахови частици тази сутрин беше регистрирана в 9 града в България като се позова на данните на Индекса за чистотата на атмосферата на Европейската комисия. Най-значителни стойности над среднодневните норми отчели уредите в София, Благоевград и Смолян. В Благоевград замърсяването било 3 пъти над нормата, а в София и Смолян - 2 пъти. Наднормени са стойностите и в Русе, Горна Оряховица, Бургас, Кърджали, Пловдив и Перник.\r\n", "date": "2019.01.20", "title": "Нямало превишаване на ФПЧ, твърди Столичната община"}
{"url": "https://www.novinite.bg/articles/169980/Otdavame-pochit-na-Sveti-Evtimij-patriarh-Tarnovski", "text": "На 20 януари отбелязваме паметта на Св. патриарх Евтимий Търновски – духовник, книжовник, създател на църквата \"Св. Троица\", основател на Търновската книжовна школа и най-известният патриарх на България.Според жития на негови ученици св. Евтимий Търновски е роден около 1327 г. във Велико Търново и произхожда от знатния български род Цамблаковци. Началното си образование получава в манастирите около града, като по-късно заминава за Византия, където продължава своето книжовно обучение. Когато се връща в България, той се усамотява в пещера край Велико Търново и основава църквата \"Света Троица\" и Търновската книжовна школа.През целия си живот Евтимий не спира да развива своята книжовна дейност и през 1375 г. е избран за Търновски патриарх. Той е пазел ревниво православното наследство от еретически посегателства, вземал е решителни мерки против упадъчните нрави в обществения живот, държал е високо за здравината на семейството, от което твърде много зависи издръжливостта на държавата, полагал е бащински грижи за бедни, страдащи и онеправдани. Но една от най-важните стъпки, които новият патриарх предприема, е реформата в българския книжовен език. За мотивите да се заеме с нея сведения могат да бъдат открити в \"Похвално слово за Евтимий\" от Григорий Цамблак и \"Сказание за буквите\" на Константин Костенечки.Григорий разказва, че Евтимий се заема с превод на книги от гръцки на български език, тъй като е недоволен от по-старите преводи. Техните грешки с натрупването си довеждат до сериозно изопачаване на свещените текстове, до погрешно тълкуване на смисъла им и появата на ереси. Заради всичко това получава известност в целия православен свят и мнозина митрополити и игумени се обръщат към него за тълкувания на богословски и църковни въпроси. При падането на Велико Търново под турско робство Патриарх Евтимий е един от последните стожери на българската духовност и един от последните бранители на българската държава. През пролетта на 1393 г. султан Баязид І обсажда Търново, но тогавашният владетел цар Иван Шишман не е в града и патриархът ръководи защитата му. На 17 юли 1393 г. турците превземат столицата и той е осъден на смърт, но легендата разказва, че когато палачът вдига ръка да му отсече главата, тя се вцепенява и мечът пада на земята.Патриарх Евтимий Търновски е заточен в Бачковския манастир и умира през 1402 г., като почти веднага е канонизиран за светец.20 януари е известен още и като Петльовден (по нов стил), Ихтим, Ихтима, Петеларовден или Петларовден.", "date": "2019.01.20", "title": "Отдаваме почит на Свети Евтимий - патриарх Търновски"}
{"url": "https://www.novinite.bg/articles/169997/Dimitar-Nikolov-Sas-skorostta-na-F-16-kam-nova-pobeda", "text": "\"Убеден съм, че ще застанем изключително твърдо и мощно зад бъдещата ни листа за евродепутати, ще подкрепим европейското си семейство в ЕНП и водещия ни кандидат за бъдещ председател на ЕК Манфред Вебер\", заяви  зам.-председателят на ГЕРБ и кмет на Бургас Димитър Николов по време на Национална предизборна среща на партията.\"Със скоростта на F-16 към нова победа\", заяви той. \"Мандред Вебер ще успее да вдигне стандарта на регионите в Европа и България\", посочи Димитър Николов, предаде Novini.bg.\"Имаме късмета пред опонентите си, вместо да толерираме фалшиви новини,  да показваме на нашите избиратели свършеното\",  каза той.", "date": "2019.01.20", "title": "Димитър Николов: Със скоростта на F-16 към нова победа!"}
{"url": "https://www.novinite.bg/articles/169984/156-dushi-sa-noshtuvali-v-v-stolichniya-krizisen-centar", "text": "\r\n156 души са нощували в Центъра за кризисно настаняване на бездомни хора в кв. „Захарна фабрика” в София.\r\nТова съобщи  „Фокус”, цитирайки  директора на центъра Йорданка Темелкова.\r\nПо думите ѝ нощта е преминала спокойно, без проблеми и извънредни ситуации.\r\n", "date": "2019.01.20", "title": "156 души са нощували в в столичния кризисен център"}
{"url": "https://www.novinite.bg/articles/170002/Rusiya-ocenyava-podkrepata-na-Germaniya-za-Severen-potok-2", "text": "Русия оценява подкрепата на Германия за строителството на газопровода \"Северен поток-2\", разглеждан от Берлин като търговска инициатива. Това заяви министърът на външните работи на Руската федерация Сергей Лавров в рамките на срещата си с германския си колега Хайко Маас в Москва, предава TACC.\r\n\"Оценяваме факта, че германското правителство продължава да подкрепя изграждането на газопровода \"Северен поток-2 \"и го счита за търговска инициатива, насочена към диверсификация на маршрута за доставка на природен газ и в крайна сметка – за повишаване на енергийната сигурност на европейския континент\", подчерта Лавров.\r\nРъководителят на руската дипломация изрази задоволство от развитието на двустранните търговски и икономически връзки. \"Въпреки спиралата на санкциите, Берлин остава наш важен търговски и икономически партньор. В периода януари-октомври обемът на взаимната търговия нараства с повече от 23% в сравнение със същия период на миналата година и достигна до 49,8 млрд. долара\", допълнил Лавров. \r\n\r\n", "date": "2019.01.20", "title": "Русия оценява подкрепата на Германия за „Северен поток-2“"}
{"url": "https://www.novinite.bg/articles/169985/SO-s-izvanredni-proverki-zaradi-mrasniya-vazduh-v-stolicata", "text": "Извънредни проверки на КАТ и Столичния инспекторат започват от днес заради мръсния въздух в София.От Столичната община призовават гражданите да използват градския транспорт и да ограничат употребата на лични автомобили, които са с по-нисък стандарт от Евро 5.Призовават се и хората, използващи твърдо гориво за битово отопление да преминат, при възможност, към алтернативно отопление.", "date": "2019.01.20", "title": "СО с извънредни проверки заради мръсния въздух в столицата"}
{"url": "https://www.novinite.bg/articles/169992/67-po-Rihter-raztarsi-Chili", "text": "Трусът с магнитуд 6,7 бе регистриран край бреговете на страната късно в събота.Епицентърът на земетресението е бил на 15 км от пристанищния град Кокимбо, на дълбочина 53 км. Двама възрастни - мъж и жена - са починали от сърдечен удар в Кокимбо, близо до епицентъра на земетресението в северната част на Чили. Местните власти съобщиха за паднали камъни по пътища. Хиляди домакинства останаха без електричество. Трусът е бил усетен чак в района на столицата Сантяго, близо 400 км на юг.", "date": "2019.01.20", "title": "6,7 по Рихтер разтърси Чили"}
{"url": "https://www.novinite.bg/articles/169991/Nikolaj-Banev-s-nov-post-vav-Fejsbuk", "text": "Бизнесменът Николай Банев, който е в ареста заедно със съпругата си Евгения, публикува ново изявление в официалния си профил във Фейсбук.Ето какво гласи то:", "date": "2019.01.20", "title": "Николай Банев с нов пост във Фейсбук"}
{"url": "https://www.novinite.bg/articles/169981/PP-GERB-provejda-dnes-Nacionalna-predizborna-sreshta", "text": "ПП ГЕРБ ще проведе Национална предизборна среща.Форумът ще започне в 12.00 часа и ще се проведе в зала 3 на НДК в София. В срещата ще вземат участие близо 2000 души, които са народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ.На Националната предизборна среща ще бъде обявена пълната хронограма на всички събития на ПП ГЕРБ до края на 2019 година. На форума ще бъде представена официално и инициативата за провеждане на серия от граждански диалози в цялата страна под мотото \"Европа в нашия дом\".През тази година предстоят два вота – за Европарламент през май и за местни органи на властта през есента. ГЕРБ вече определи предизборния си щаб и определи председателя на парламентарната група и зам.-председател на партията Цветан Цветанов за негов председател.", "date": "2019.01.20", "title": "ПП ГЕРБ провежда днес Национална предизборна среща"}
{"url": "https://www.novinite.bg/articles/169986/Zimnite-ni-kurorti-se-vklyuchvat-v-Svetovniya-den-na-snega", "text": "На 20 януари отбелязваме Световния ден на снега.Инициативата ще бъде отбелязана за осма поредна година в света, като тя цели популяризирането на зимните спортове сред подрастващите. През 2019-а се очаква той да бъде отчетен в 45 държави с над 400 различни събития.Българските зимни курорти също се включват в инициативата. В Боровец дори отбелязването започна още вчера, а днес се присъединяват Банско, Пампорово и Витоша.В Банско децата ги очакват надуваем замък, топли напитки, музика и лакомства на Бъндеришка поляна, а ски картите за тези до 12 години ще са само 1 лев днес.В Пампорово също ще поставят акцент на децата.Витоша, пък ще открои и един конкретен спорт, като тази година това ще е ски бягането. За целта гост на събитията край „Алеко” и „Витошко лале” ще е ски бегачът Веселин Цинзов. ", "date": "2019.01.20", "title": "Зимните ни курорти се включват в Световния ден на снега"}
{"url": "https://www.novinite.bg/articles/169976/Toplo-i-oblachno", "text": "Днес времето ще се задържи предимно облачно и на отделни места ще превали слаб дъжд, в северозападните райони - дъжд и сняг. В Източна България и по долината на Струма ще духа слаб юг-югоизточен вятър. Максимални температури предимно между 3° и 8°.Над планините ще бъде предимно облачно, на отделни места със слаби превалявания от сняг. Ще духа умерен до силен югозападен вятър. Максимална температура на височина 1200 метра около 3°, на 2000 метра – около минус 2°.Над Черноморието ще бъде предимно облачно, почти без валеж. Ще духа слаб юг-югоизточен вятър. Максималните температури ще бъдат между 8° и 10°. Температурата на морската вода е 6°. Вълнението на морето ще бъде 2-3 бала.На 20.01.2019 слънцето ще изгрее в 07:52 часа и ще залезе в 17:23 часа. Продължителност на деня 09:30 часа.На 20.01.2019 луната ще изгрее в 16:38 часа и ще залезе в 07:01 часа. Осветеност на диска в 0h UT %. Фаза на луната: пълнолуние.", "date": "2019.01.20", "title": "Топло и облачно"}
{"url": "https://www.novinite.bg/articles/170000/Shumenski-kvartali-pak-na-protest-zaradi-vinetki-do-Shumen", "text": "За втори пореден ден жителите на шуменските квартали \"Макак\" и \"Мътница\" излязоха на протест срещу изискването да пътуват с винетки до Шумен.Около сто души се събраха на входа на квартал \"Мътница\", за да изразят недоволството си, развявайки българският трикольор и флага на ЕС. Протестиращите блокираха за няколко минути първокласният път Шумен-Варна, играейки хоро на пътното платно. \"Ще сме тук всеки ден, докато не постигнем своето\", скандираха недоволните.\"Ние сме повече от 40 години в квартала на Шумен. Тука  до преди няколко години имаше табела \"Начало на Шумен\", но от известно време тази табела изчезна. Аз всеки ден пътувам до Шумен с колата си и сега трябва да купувам винетка. След като плащаме данъци на шуменски начала и водата ни е на шуменски начала, не е опр авдано.\"\"Водим се град Шумен и смятам, че това не е редно за винетките\".\"Тука около града на тези хора по принцип не трябва да се иска винетка\".За пореден път протестиращите поискаха и оставката на управителя на областното пътно управление в Шумен инж. Димитър Ковачев. Протестиращите заявиха, че очакват адекватно решение и добавиха, че ако до такова не се стигне ще блокират основни пътни участъци. ", "date": "2019.01.20", "title": "Шуменски квартали пак на протест заради винетки до... Шумен"}
