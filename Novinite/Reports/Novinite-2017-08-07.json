{"url": "http://www.novinite.bg/articles/148282/Peticiya-sreshtu-statuta-parva-dama-vav-Franciya", "text": "Над 150 хиляди подписа събра петиция срещу статута \"първа дама\" във Франция. Кампанията стартира преди две седмици и се надява да блокира проекта на френския президент Еманюел Макрон, предаде ДАРИК\"Няма причина, поради която съпругата на държавния глава да може да получи бюджет от публични средства\", се твърди в петицията на change.org, започната от Тиери Пол Валет, който се представя като \"артист, художник и автор\" и \"ангажиран гражданин\".\"В момента Брижит Макрон разполага с екип от двама-трима сътрудници, както и двама секретари и двама служители по сигурността и това е достатъчно\", се казва в текста, който изтъква контекста на \"спестявания\", който желае да извършва правителството.Адресирана до държавния глава и неговия премиер Едуар Филип, петицията късно в неделя сутринта събра повече от 152 хиляди подписа.По време на кампанията за президентските избори Еманюел Макрон посочи, че съпругата му ще има \"обществена роля\", ако бъде избран в Елисейския дворец.", "date": "2017.08.07", "title": "Петиция срещу статута \"първа дама\" във Франция"}
{"url": "http://www.novinite.bg/articles/148286/Prodaljavat-gorskite-pojari-v-zapadnata-ni-sasedka-Makedoniya", "text": "Две седмици след началото на големите пожари, Македония все още гори.Десетки огнища в почти всички краища на страната. Някои са локализирани, но други продължават да горят в непристъпните усои на планината.Стихията взе и първата си жертва. Бедственото положение ще продължи 30 дни. Целта е всички институции да работят координирано за справяне с пожарите. \"Няма причина за паника у гражданите\", категоричен е вътрешният министър на страната Оливер Спасовски. В гасенето участва македонската армия, помагат и хеликоптери от България и Турция. Съмненията за почти всички огнища са, че искрата е пламнала от човешка ръка.За един от най-големите пожари - този в живописния каньон Матка - вече има задържан подпалвач. Доказателството за това е видео, заснето от български турист. Оказало се, че подпалвачът е тийнейджър от Скопие. Разследването продължава, но наказанието за подобно деяние е затвор от 1 до 10 години. Специалните пратеници на NOVA в Македония успяха да отидат до село Могилец, през което е преминала огнената стихия.Само един човек - 85-годишният Маринко е останал в селото. Той е отказал да се евакуира, защото не е искал да изостави животните си.", "date": "2017.08.07", "title": "Продължават горските пожари в западната ни съседка Македония"}
{"url": "http://www.novinite.bg/articles/148288/Pojar-na-ostrov-Tasos", "text": "Огнена стихия се разрази на гръцкия остров Тасос, пише в. „Прото тема”. Пожарът е избухнал в района на Лименария, десетки огнеборци и граждани се борят с пламъците. Гръцките власти предупредиха за висок риск от пожари в страната през цялата седмица заради високите температури. ", "date": "2017.08.07", "title": "Пожар на остров Тасос"}
{"url": "http://www.novinite.bg/articles/148290/Balgarin-i-ukrainski-politik-zaginaha-v-Harvatiya", "text": "Българин и украински политик загинаха при тежка автомобилна катастрофа в Хърватия, предаде БГНЕС.36-годишният украински политик е Ирина Бережная.Автомобилът, в който е пътувала бившата депутатка, бил управляван от 38-годишен български гражданин. Нашият сънародник също е загинал на място. При инцидента е ранена 8-годишната дъщеря на Бережная. Тя е оцеляла благодарение на предпазния колан, който е имала на задната седалка. Тежкият инцидент е станал на магистралата между Масленице и Поседария.Ирина Бережная бе известна с радикалните си позиции по отношение на войната в Източна Украйна. Тя се обявяваше срещу украинските военни операции в тази част на страната и за защитна на гражданите от Донбас. От октомври 2007 година тя бе член на Партията на регионите и заемаше проруски позиции. Бережная бе обявена за най-красивата жена в парламента в Киев. Тя бе народен представител в 6-то и 7-то Народно събрание. Смъртта й бе потвърдена от бившия министър на правосъдието Олена Лукаш.   ", "date": "2017.08.07", "title": "Българин и украински политик загинаха в Хърватия"}
{"url": "http://www.novinite.bg/articles/148285/Pensionerka-skrila-26-paketcheta-s-heroin-v-toaletna", "text": "09 Пенсионерка от Кюстендил призна вината си и получи условна присъда за притежание на 26 станиолови пакетчета с хероин, с цел разпространение, информира Дарик. Осъдената / В.Д.Р. / е на 62 години, омъжена, с основно образование и не е осъждана до момента. Тя се признава за виновна в това, че а 20.05.2017 г. в кв. “Изток” на гр.Кюстендил, във външната тоалетна на къща, без надлежно разрешително, съгласно Закона за контрол върху наркотичните вещества и прекурсорите, е държала с цел разпространение, високорисково наркотично вещество – хероин, разпределено в 26 станиолови пакетчета.", "date": "2017.08.07", "title": "Пенсионерка скрила 26 пакетчета с хероин в тоалетна"}
{"url": "http://www.novinite.bg/articles/148291/Severna-Koreya-ne-priema-novite-sankcii-na-OON", "text": "Северна Корея осъди новите санкции, които й наложи ООН, и заяви, че няма да преговаря по ядрената и ракетната си програма, докато е под заплахата на САЩ, предаде Франс прес.Приетите в събота от Съвета за сигурност на ООН санкции са \"тежко нарушение на нашия суверенитет\", се казва в официално изявление на Пхенян, публикувано от държавната агенция КЦТА. \"Няма да сложим програмата си за ядрено възпиране на масата\", докато сме застрашавани от САЩ.\"Няма по-голяма грешка за САЩ от това да вярват, че земята им е в безопасност от другата страна на океана\", заяви Пхенян, предаде Ройтерс.Северна Корея заяви, че ще предприеме действия в ответ на санкциите, без да уточнява какви. ", "date": "2017.08.07", "title": "Северна Корея не приема новите санкции на ООН"}
{"url": "http://www.novinite.bg/articles/148297/Polyak-otvleche-model-za-da-ya-prodade-kato-seks-robinya", "text": "Британска манекенка е била отвлечена от поляк през юли. 30-годишният Лукаш Павел Херба я предлагал на търг за сексуална робиня в интернет. Полицията в Италия издирва евентуални съучастници в отвличането, след като арестува Лукаш.Италиански медии цитират полицейски документи, според които 20-годишната жена казала на следователите, че видяла двама мъже, а имало и още трима, чиито лица не успяла да зърне.Младата британка вече се е прибрала във Великобритания. На 11 юли тя била примамена с фалшива покана за фотосесия близо до централната гара в Милано. Там й била поставена инжекция с кетамин - обезболяващо средство за животни, използвано като опиат. \"Човек с черни ръкавици дойде зад мен, сложи едната си ръка на врата ми и с другата ми запуши устата, а втори ми инжектира нещо в дясната ръка\", казала младата жена, цитирана от \"Кориере дела сера\".Според вестника името й е Клоуи Ейлинг. \"Мисля, че съм припаднала, защото след като се събудих, бях само с боди и чорапи, глезените и китките ми бяха вързани, а устата - залепена с лепенка. Бях в голям сак и имах много малко пространство за дишане\", разказала тя. Похитителят и съучастникът му я пренесли в багажника на лека кола от Милано в селска къща в областта Пиемонт, където я държали до 17 юли. Тогава похитителят я върнал в Милано и я освободил близо до британското консулство, след което бил арестуван.Следователите не са установили дали Херба наистина се е опитал да продаде жертвата си на търг в интернет или я е заплашвал, за да изтръгне с изнудване от семейството й 300 000 евро в биткойни. Похитителят казал на младата жена, че я освобождава, защото има малко дете и че подобни отвличания са забранени от \"Черната смърт\" - нелегална мрежа, действаща в интернет, към която той твърдял, че принадлежи. Полицията заяви, че не е сигурна дали такава мрежа съществува, посочва АФП.  ", "date": "2017.08.07", "title": "Поляк отвлече модел, за да я продаде като секс робиня"}
{"url": "http://www.novinite.bg/articles/148280/Opasno-visoki-temperaturi", "text": "Оранжев код за опасно високи температури е в сила за цялата страна утре, 7 август. Това сочи справка на сайта на Националния институт по метеорология и хидрология (НИМХ) към Българската академия на науките (БАН). От НИМХ предупреждават, че горещото време продължава. Прогнозират се опасни и особено опасни метеорологични явления. Съществува голяма вероятност за материални щети. Възможни са човешки жертви. Високите температури могат да доведат до здравни проблеми за чувствителни и болни хора, възрастни и деца.", "date": "2017.08.07", "title": "Опасно високи температури"}
{"url": "http://www.novinite.bg/articles/148299/15-godishen-e-zadarjan-za-3-obira-v-Sofiya", "text": "Тийнейджър е задържан за 3 обира на жилища в столицата и вече е изпратен в център за настаняване в Свиленград, предаде NOVA. На 27 юли жител на квартал „Овча купел” се оплакал, че от дома му е липсват два мобилни апарата, преносим компютър и златни накити. Два дни по-късно, на 29 юли било съобщено за кражба на телевизор и преносим компютър от друго жилище в същия квартал.На 31 юли от трети апартамент в \"Овча купел\" били откраднати лични документи и цигари. Оказало се, че престъпникът влизал в жилищата през незатворени прозорци или балконски врати.За трите обира полицаите задържали 15-годишно момче от София. Повдигнати са му обвинения и той в изпратен в център за настаняване в Свиленград.", "date": "2017.08.07", "title": "15-годишен е задържан за 3 обира в София"}
{"url": "http://www.novinite.bg/articles/148283/Rekordni-temperaturi-i-bedstviya-li-ni-ochakvat-vsyako-lyato-ottuk-natatak", "text": "Пожари, бедствия, градушки и непоносими температури вече втори месец. Това ли ни очаква всяко лято оттук нататък? В Дубай е около 50 градуса, а в Либия на места живеят при почти 60 градуса. Какво ще се случва у нас коментира в „Здравей, България” по NOVA метеорологът Петър Янков.„Това е едно проявление на глобалното затопляне на нашите географски ширини. По-продължителни сухи периоди, топли и рязко понижение на температурите с проливни валежи”, обясни Янков.„Ще има рекорди през август по отношение на среднодневните температури. Това показва, че ще е един топъл и сух месец. Трябва да се има предвид обаче, че това е стандартна метеорологична обстановка и няма нищо необичайно. Трудното е, че този период на сухо време ще е продължителен”, поясни още метеорологът.„В момента се намираме в пика на един период на затопляне. Според учените той ще продължи още около 50-60 години. Постепенно средните годишни температури обаче започват да се понижават”, обясни Петър Янков.Той успокои, че не очаква глобална промяна на времето и необратими процеси във времето.", "date": "2017.08.07", "title": "Рекордни температури и бедствия ли ни очакват всяко лято оттук нататък"}
{"url": "http://www.novinite.bg/articles/148305/Silna-burya-s-gradushka-nad-Sofiya", "text": "Силен дъжд с градушка се изляха над София, отреагира NOVA. Три аварийно-спасителни екипи са в районите на „Витоша“ и „Горна баня“, където  отстраняват паднали клони и листа и почистват шахтите, съобщиха от Столична община.Градският транспорт се движи нормално и изпълнява всички маршрути.", "date": "2017.08.07", "title": "Силна буря с градушка над София"}
{"url": "http://www.novinite.bg/articles/148295/Edin-ubit-i-trima-raneni-sled-srednoshtna-strelba-v-Tuluza", "text": "Един човек е убит, а трима са ранени след стрелба снощи в югозападната част на Тулуза, Южна Франция, предаде телевизия BFM.Според източник в местните власти, около полунощ нападател открил огън по автомобил с хора. След като произвел няколко изстрела, той избягал.Следователите не знаят дали той е действал сам или е имал съучастници. По предварителни данни,убитият и ранените са наркотрафиканти.Това е втората стрелба в Тулуза през последния месец и половина. В началото на юли, двама неидентифицирани мъже на мотоциклет стреляха по минувачи, а след това избягаха от местопрестъплението. В резултат на стрелба един човек беше убит, а седем бяха ранени. Полицията смята, че инцидентът е свързан с „разчистване на сметки”. ", "date": "2017.08.07", "title": "Един убит и трима ранени след среднощна стрелба в Тулуза"}
{"url": "http://www.novinite.bg/articles/148300/Pochina-golemiyat-balgarski-muzikant-i-kompozitor-Asen-Gargov", "text": "На 68-годишна възраст, след боледуване от рак, почина големият български музикант и композитор Асен Гаргов. Новината беше потвърдена за NOVA.Легендарният певец беше дългогодишен дуетен партньор на Лили Иванова.Гаргов е роден е на 24 юли 1949 г. Като малък дълго свири на цигулка. После родителите му заминават за Чили, където той учи китара в една от най-известните музикални школи. Кариерата му започва във вокален квинтет „Студио В“. Там той е поканен за солист от Вили Казасян в началото на 70-те години.От 1975 г. до 1991 г. е дуетен и творчески партньор на Лили Иванова. Пише редица песни за нея.Като самостоятелен певец е известен с песента „Развод ми дай“, добила популярност през 1989/1990 г.", "date": "2017.08.07", "title": "Почина големият български музикант и композитор Асен Гаргов"}
{"url": "http://www.novinite.bg/articles/148293/Zapochna-lyatna-akademiya-za-deca-vav-Fakulteta", "text": "В столичния квартал „Факултета” започна лятна академия за деца в риск от отпадане от училище, съобщи NOVA.Занятията ще са по основните предмети – български език и математика, а крайната цел е да се повиши мотивацията за учене.", "date": "2017.08.07", "title": "Започна лятна академия за деца във \"Факултета\""}
{"url": "http://www.novinite.bg/articles/148302/7-medala-specheli-Balgariya-na-Mejdunarodnata-olimpiada-po-lingvistika", "text": "3 златни, 1 сребърен, 3 бронзови медали и почетна грамота изстрелват страната ни в топ 3 по брой спечелени отличия. Три златни медала, един сребърен, три бронзови и почетна грамота завоюваха нашите представители на XV-тата Международна олимпиада по лингвистика. Българският олимпийски отбор по лингвистика се занръща с общо 8 отличия по време на най-голямото състезание в дисциплината в световен мащаб за представители в гимназиална възраст. В състезанието, което се проведе от 31 юли до 4 август в Дъблин, Ирландия, участваха 160 участника от 27 държави от цял свят, отчете ДАРИК. България бе представена от 2 отбора с по 4 участници от 9 до 12 клас:Отбор 1:Асел Исмолдаева, 11 кл, МГ Варна - сребърен медалЗдравко Иванов, 10 кл, СМГ - златен медалТина Владимирова, 12 кл, СМГ - бронзов медалВалентин Димов, 12 кл, 91 НЕГ София - златен медалОтбор 2:Виктор Балтин, 9 кл, ППМГ Бургас - почетна грамотаМартин Николов, 10 кл, ПЧМГ София - бронзов медалЕмил Инджев, 11 кл, ПМГ Русе - бронзов медалЕлена Кескинова, 9 кл, СМГ - златен медал От 2010 г. насам подготовката и участието на България в Международната олимпиада по лингвистика се осъществява благодарение на финансовата подкрепа на Фондация “Америка за България“. Тази година спонсори на националния отбор по лингвистика бяха и Chaosgoup, Ontotext, Walltopia, ScaleFocus и Astral Holidays.За Елена, Емил, Виктор и Мартин това е първа Международна олимпиада. Виктор Балтин е най-младият участник, който има завоювано първо място на Руската традиционна олимпиада по лингвистика тази година. Здравко Иванов се завърна с първо място от РТО тази година, а Тина Владимирова е участникът с най-голям стаж на международни олимпиади. Тя се състезава от 2014 г., а през 2017 г. отново печели първо място на Руската традиционна олимпиада.Ръководители на отбора са инж. Александър Велинов, Веселин Златилов и Любомир Златков. Александър Велинов е ръководител на отбора ни от 2003 г. насам. Той е преподавател по лингвистика в столични училища от 1998 г. и председател на секция „Математика и лингвистика” към Съюза на математиците в България от 2008г., председател на Организационния комитет на Международната олимпиада по лингвистика 2015 г. Веселин Златилов е преподавтел в ПЧМГ и СМГ в София. Любомир Златков работи в ИМИ-БАН, секция “Математическа лингвистика”. Участие в подготовката на отборите взе и д-р Росица Декова, ПУ “Паисий Хилендарски”.Към 2017 г. участниците са донесли на страната ни общо 57 медала – 15 златни, 17 сребърни и 25 бронзови.Тези заслуги поставят България в топ три на световната ранглиста по общ брой медали.", "date": "2017.08.07", "title": "7 медала спечели България на Международната олимпиада по лингвистика"}
{"url": "http://www.novinite.bg/articles/148281/Ochakva-ni-chastichno-lunno-zatamnenie", "text": "В понеделник вечер ни очаква частично лунно затъмнение, а на 21 август Слънцето ще потъмнее над Съединените щати, информира ДАРИК.На 7 август над България започва частично лунно затъмнение. То се получава, когато Слънцето, Луната и Земята са подредени в почти права линия и нашата планета закрива със сянката си своя спътник. На 21 август ще се случи обратното. Но това пълно слънчево затъмнение ще може да се наблюдава само от там.За България то започва вечерта, още при изгрева на Луната, в 20.29 ч. за София. Тя ще изгрее частично затъмнена. \"Всички, които желаят да наблюдават явлението, е добре да използват бинокли или зрителни тръби, за да открият Луната много ниско над източния хоризонт\", обясни Пенчо Маркишки от Института по астрономия към БАН.", "date": "2017.08.07", "title": "Oчаква ни  частично лунно затъмнение"}
{"url": "http://www.novinite.bg/articles/148289/Gladni-mechki-napadat-gradove-v-Rumaniya", "text": "Гладни мечки все по-често слизат в градовете в съседна Румъния, за да търсят храна, предават BBC и Euronews. От началото на годината в окръг Харгита след нападения от дивите животни са хоспитализирани седем души.Местните хора в окръзите Харгита и Прахова се оплакват, че срещат мечки много по-често в сравнение с преди. Някои се радват на случващото се, но мечките са непредсказуеми и много хора са обезпокоени, че може да се стигне до трагедия.От началото на тази година повечето от случаите (37 случая), са свързани с нападение на мечки над овце. При останалите случаи дивите животни са нападали добитък. Седем души обаче са хоспитализирани в окръг Харгита, след атаки на мечки. Повечето от пострадалите са овчари. Около 60% от кафявите мечки в Европа са в Румъния и наброяват около 7000. 1 400 от тях живеят в планините около Харгита. Стотици хора се събраха пред Министерството на околната среда в Букурещ през юли с искане да им бъде разрешено да убиват мечки, за да се защитят. Министерството отговори с предложение за избиване на 140 животни при ограничени случаи, въпреки че кафявите мечки са защитен вид в Румъния. ", "date": "2017.08.07", "title": "Гладни мечки нападат градове в Румъния"}
{"url": "http://www.novinite.bg/articles/148284/Darveta-padat-varhu-hora-ima-li-vinoven", "text": "Възрастно семейство пострада от паднали дървета на пътя. Инцидентът стана в събота. Мъжът и жената спрели до крайпътна чешма близо до Петрохан. Докато си почивали под дебелата сянка, върху тях падат две дървета, информира Нова.Мъжът е настанен в болница. Единият му крак е с тежка фрактура, а другият може да бъде ампутиран. В „Здравей, България” тази сутрин близките на пострадалите разказаха, че всичко се е случило много бързо и те не са успели да реагират. Според тях инцидентът е можело да бъде предотвратен, ако мястото е било огледано от властите, а изсъхналите - отстранени.От АПИ обясняват, че при първоначалния оглед на мястото е установено, че дънерът на падналото дърво е бил на повече от 20 м разстояние от пътя и не е тяхна отговорност, а на горския фонд. От местното горско стопанство от своя страна заявиха, че решението за премахване на опасни дървета може да бъде взето от шест институции, сред които и лицата, които стопанисват инфраструктурния обект. В този случай от АПИ, която стопанисва пътищата в страната. ", "date": "2017.08.07", "title": "Дървета падат върху хора има ли виновен?"}
{"url": "http://www.novinite.bg/articles/148294/Ruskoto-pravitelstvo-moje-da-poracha-dopalnitelni-yadreni-ledorazbivachi", "text": "До 2035 г. Русия може съществено да увеличи присъствието си в Арктическия регион. Тази есен правителството ще разгледа новата редакция на програмата си за развитие на Арктика, подготвена от Министерството на икономическото развитие, съобщават руски медии. В документа са предвидени дейности в раздела „Строителство на атомни ледоразбивачи“. Започнало е изграждането на три атомни ледоразбивача, но техният брой може да бъде увеличен.От Министерство на промишлеността и търговията съобщиха, че нуждата от атомни ледоразбивачи до 2035 г. се оценява на осем бройки. Сега в Русия се експлоатират четири такива съда. В „Балтийски завод - Съдостроене“ вече започна строителството на три универсални ледоразбивача по проект 22220. Освен това, до края на 2017 г. ще приключи разработването на техническия проект на ядрения ледоразбивач „Лидер“. До 2035 г., като се вземе предвид извеждането от експлоатация на три атомни ледоразбивача, според „Росатом“ има нужда от още два съда по проект 22220. В перспектива е възможно строителството на още до три ледоразбивача „Лидер“. Проектът 10510 „Лидер“ е перспективен нов тип руски атомни ледоразбивачи, чиято основна задача е осигуряване на денонощна навигация по Северния морски път и провеждане на експедиции в Арктика.  Примерната стойност на един съд е близо 70 милиарда рубли (почти 1 милиард евро). А стойността на универсалните ледоразбивачи от проект 22220 се оценява на 47 милиарда рубли.  ", "date": "2017.08.07", "title": "Руското правителство може да поръча допълнителни ядрени ледоразбивачи"}
{"url": "http://www.novinite.bg/articles/148306/Oranjev-kod-za-cyalata-strana-vav-vtornik", "text": "Тази нощ облачността ще е разкъсана, на много места намаляваща до ясно време. Утре отново ще е слънчево и горещо, обяви ДАРИК. Оранжев код за високи температури и жега е обявен в цялата страна за вторник, 8 август, сочи справка на сайта на Националния институт по метеорология и хидрология (НИМХ) при БАН. При оранжевия код синоптиците съветват хората да бъдат подготвени, тъй като високите температури могат да доведат до здравословни проблеми за чувствителни и болни хора, възрастни и деца. Препоръчва се да се следят прогнозите. След обяд ще се развива купесто-дъждовна облачност и на отделни места, главно в западната половина от страната, ще има краткотрайни валежи придружени с гръмотевици. Има условия за градушки. Ще духа слаб до умерен вятър от север-североизток. Максималните температури ще са между 34° и 39°, за София – около 36°.По Черноморието ще е предимно слънчево. Ще духа умерен вятър от север-североизток. Максималните температури ще са 31-34°. Температурата на морската вода е 26-28°. Вълнението на морето ще е 2-3 бала.", "date": "2017.08.07", "title": "Оранжев код за цялата страна във вторник"}
{"url": "http://www.novinite.bg/articles/148298/Katastrofa-zatvori-patya-Sozopol-Burgas", "text": "Катастрофа затвори пътя Созопол  -Бургас, в посока Бургас съобщиха слушатели на Дарик. Първоначалните данни са, че няма жертви.Инцидентът е станал в отсечката между Черноморец и Бургас, малко след Черноморец. Ударили са се три автомобила, разпилени са по двете платна .В момента движението е напълно блокирано и не напредва изобщо. Задръстването е няколко километра.Някои шофьори вече правят опити през тревата край пътя да стигнат до стария път за Черноморец, сигнализира наша слушателка.Това означава, че почти веднага ще се задръсти и тази отсечка.", "date": "2017.08.07", "title": "Катастрофа затвори пътя Созопол - Бургас"}
{"url": "http://www.novinite.bg/articles/148303/NAP-shte-informira-za-zadaljeniyata-po-telefona", "text": "НАП ще може да предоставя данъчно-осигурителна информация на клиентите си, които притежават персонален идентификационен код (ПИК) и по телефона чрез колцентъра си, съобщиха от приходната администрация. Досега нямаше такава възможност, но последните промени в Данъчно-осигурителния процесуален кодекс дадоха възможност на НАП да предложи новата услуга. Очаква се Агенцията да въведе проверката за данъци и осигуровки по телефона в близките месеци. Разпоредбите на данъчния кодекс дават 6-месечен срок, в който да се уреди реда и начина за прилагането им. От създаването си през 2008 г. досега колцентърът на НАП е получил близо 3 милиона запитвания на клиенти. Чрез телефона за информация 0700 18 700 са обслужени 2 200 000 запитвания на клиенти, а служителите на информационния център са отговорили на над 164 400 въпроса, постъпили на електронния му адрес - infocenter@nra.bg. Автоматизираните справки и информация са ползвани над 680 000 пъти. Статистиката на информационния център сочи още, че пропуснатите обаждания в работно време са под 5 на сто, а доволните от получената информация от служителите на НАП са над 90 на сто. Средната продължителност на телефонните разговори е 4 минути, пише в съобщението. ", "date": "2017.08.07", "title": "НАП ще информира за задълженията по телефона"}
{"url": "http://www.novinite.bg/articles/148296/Remontat-na-bul-Dondukov-shte-priklyuchi-v-kraya-na-oktomvri", "text": "До средата на септември ремонтът на участъка от бул. \"Дондуков\" – между Министерския съвет до ул. \"Раковски\", се очаква да бъде готов. Това заяви кметът на София Йорданка Фандъкова, която направи проверка как върви ремонтът на един от ключовите булеварди в столицата. След огледа тя посочи, че ремонтът върви по план, пряко от ДАРИК. Най-тежкият обект от строителната програма на Столична община – булевард „Дондуков” се очаква за бъде готов в края на октомври. След 15 септември ще бъде затворен за ремонт участъкът между улица „Раковски” и булевард „Васил Левски”.На проверката дойде Христо Лаков, който е участвал в реновирането на много улици в София. Той огледа внимателно как върви работата по поставянето на паветата до Министерския съвет.За да бъде извършен качествен ремонт на участъка там, се полага първо цимент под паважната настилка, а отгоре - пясък и едва тогава се редят паветата, които са далеч по -устойчиви от асвалта.  ", "date": "2017.08.07", "title": "Ремонтът на бул. \"Дондуков\" ще приключи в края на октомври"}
{"url": "http://www.novinite.bg/articles/148304/Vazrastna-jena-i-bolnata-j-dashterya-ostanaha-bez-dom", "text": "Възрастна жена и болната й дъщеря от пазарджишкото село Росен останаха без дом, след като пламъци унищожиха къщата им снощи. Покривът и вторият етаж са изгорели, а първият е напоен с вода при гасенето. Съсипани са цялата им покъщнина и обзавеждане, информира ДАРИК.  Инцидентът е станал около 18:00 ч. вчера. Веднага е подаден сигнал на 112. В същото време двете жени били в двора си и работели в градината. Те не са пострадали. На място са пристигнали две пожарни. По думите на огнеборците, къщата горяла като факел.Наложило се няколко пъти да презареждат с вода. Инцидентът е овладян късно вечерта. При първоначалния оглед е установено, че пожарът е причинен от късо съединение във вентилатор, оставен включен в контакта. Стоянка и Мария Пангарови разчитат само на скромните си пенсии за препитание. За възстановяване на дома си нямат пари.", "date": "2017.08.07", "title": "Възрастна жена и болната й дъщеря останаха без дом"}
{"url": "http://www.novinite.bg/articles/148292/Kazusat-Kaliakra-shte-ima-li-reshenie", "text": "Казусът \"Калиакра\" остава без решение, поне засега. Въпреки че премиерът спря заповедта, която забраняваше всякакви икономически дейности на териториите от общините Балчик, Каварна и Шабла, които попадат в \"натура 2000\", а властта обеща компенсации, хората отказват предложените преговори, съобщава NOVA.Желите на Крайморска Добруджа няма да участват в срещата в столицата, организирана от Бойко Борисов, защото отказват да седнат на една маса със зелените НПО-та, които са изготвили плановете за Натура 2000.Според протестиращите най-засегнат ще е стопанският риболов.Земеделците, чиито ниви влизат в защитените зони, са изправени пред фалит. Хората настояват главният прокурор Сотир Цацаров да се самосезира и да започне разследване на конфликт на интереси.Недоволните предупреждават, че протестите на собственици в защитени територии тепърва предстоят.", "date": "2017.08.07", "title": "Казусът \"Калиакра\" - ще има ли решение?"}
{"url": "http://www.novinite.bg/articles/148301/Drastichen-skok-na-globite-za-krajba-na-tok", "text": "Драстично да скочат глобите за кражба на ток – за това настояват електроразпределителните дружества.ЕРП-тата искат спешни промени в закона, чрез които да се завишат санкциите и да се въведе наказателна глоба. Причината - масови кражби на електричество в цялата страна, сподели NOVA. В момента, ако бъдат заловени, крадците плащат базова сума за три месеца назад. Цената обаче е приблизително равна на тази, която плащат коректните потребители. Само в района на Западна България за първите шест месеца от годината са хванати около 4 хиляди домакинства, които ползват „безплатен” ток.", "date": "2017.08.07", "title": "Драстичен скок на глобите за кражба на ток"}
{"url": "http://www.novinite.bg/articles/148287/Spirat-vodata-v-chasti-ot-stolicata", "text": "На 8 август 2017 г. (вторник), във връзка с изместване на уличен водопровод на бул. „Инж. Иван Иванов“ жк. „Славия“ се налага спиране на водоподаването от 10.00 до 22:00 часа на клиентите на „Софийска вода”, живеещи в района на:по ул. „Коломан“ от бул. „Овча купел“ до ул. „Житница“ по ул. „Славия“ от ул. „Коломан“ до ул. „Хайдушко изворче“ района между ул. „Житница“, бул. „Никола Мушанов“, бул. „Вардар“, бул. „Инж.Иван Иванов“, ул. „Костенец“ стадион „Славия“, спортен комплекс „Славия“, Хокейна база, ЦУ на БТС, Гражданска защита, гараж „Земляне“,ДГ 145 „Българка“,Трамвайно депо,гараж Каратс, ПГ по Битова и електротранспортна техника,ДГ 54 ДЪГА,Спортен комплекс „Септември“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Уста Генчо“ ъгъла с ул. „Атанас Кирчев“. На 8 август 2017 г. (вторник), във връзка с реконструкция на уличен водопровод на бул. „Сливница“ Център се налага спиране на водоподаването от 9.00 до 21:00 часа на клиентите на „Софийска вода”, живеещи в района на: по бул. „Сливница“ от ул. „Константин Стоилов“ до ул. „Дунав“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Дунав“ ъгъла с бул. „Сливница“. На 8 август 2017 г. (вторник), във връзка с подмяна на сградно водопроводно отклонение до бл. 259 жк. „Дружба“2 се налага спиране на водоподаването от 9.00 до 17:00 часа на клиентите на „Софийска вода”, живеещи в района на: бл. 256, бл. 257, бл. 258, бл. 259 При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред бл. 258 . На 8 август 2017 г. (вторник), във връзка с подмяна на сградно водопроводно отклонение на ул. „Съединение“ с. Лозен се налага спиране на водоподаването от 9.00 до 17:00 часа на клиентите на „Софийска вода”, живеещи в района на: ул. „Пролетна“, ул. „Борова гора“, ул. „Васил Левски“, ул. „Могила“, ул. „Теменуга“, ул. „Съединение“, ул. „Съединение“, ул. „Преслав“, ул. „Крушите“, ул. „Маркова ливада“, ул. „Варовита“, ул. „Съединение“ от №127 до АМ „Тракия“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Христо Ботев“ ъгъла с ул. „Съединение“. На 8 август 2017 г. (вторник), във връзка с изграждане на сградно водопроводно отклонение на ул. „Снежанка“ кв. „Кумарица“ гр. Нови Искър се налага спиране на водоподаването от 9.00 до 15:00 часа на клиентите на „Софийска вода”, живеещи в района на: ул. „Снежанка“, ул. „Летец“, ул. „Липите“, ул. „Искърско дефиле“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Искърско дефиле“ ъгъла с ул. „Липите“. На 8 август 2017 г. (вторник), във връзка с реконструкция на уличен водопровод на бул. „Асен Йорданов“ кв. „Слатина“ се налага спиране на водоподаването от 9.00 до 21:00 часа на клиентите на „Софийска вода”, живеещи в района на: по бул. „Асен Йорданов“ от бул. „Проф. Цветан Лазаров“ до бул. „Шипченски проход“ бул. „Проф. Цветан Лазаров“ №18А При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Проф. Цветан Лазаров“ №18А. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . “Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.08.07", "title": "Спират водата в части от столицата"}
