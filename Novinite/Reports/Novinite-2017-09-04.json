{"url": "http://www.novinite.bg/articles/149513/Borisov-Vse-poveche-investitori-shte-idvat-v-Severozapada", "text": "Убеден съм, че все повече инвеститори ще продължават да идват в Северозапада, заяви министър-председателят Бойко Борисов в Червен бряг, където се запозна с разширеното производство на завод с австрийски инвестиции, съобщи правителствената пресслужба. Към момента австрийската компания е инвестирала в страната ни повече от 100 млн. лева и е осигурила над 1000 работни места. За разширяването на дейността си в Червен бряг тя инвестира 7 млн. евро, с които предвижда да увеличи производствения капацитет на завода с 30 процента, както и да осигури нови 100 работни места.\r\nСтабилността, ниските данъци, изграждането на инфраструктурата дават възможност да се развива и този регион, отбеляза министър-председателят като добави, че от значение е работата в синхрон на държавата и на местната власт.\r\n\r\n\r\n  ", "date": "2017.09.04", "title": "Борисов: Все повече инвеститори ще идват в Северозапада"}
{"url": "http://www.novinite.bg/articles/149504/Prodaljava-izdirvaneto-na-maja-ubil-jena-si-v-Peshtera", "text": "МВР продължава издирването на Георги Генов, съпруга на убитата в петък вечер в Пещера Катя, съобщава ДАРИК. Областната дирекция на ведомството официално разпространиха снимка на мъжа и автомобила, с който е избягал от местопрестъплението и с който вероятно пътува до момента. Колата е „Мазда 6“ с регистрационен номер PA 3115 KA. Ако някой забележи издирваното лица, автомобила или разполага с информация за тяхното местонахождение незабавно да съобщи за това на телефон 112 или в най-близкото полицейско управление. Всички пътища в Пазарджишка област са окупирани от полиция от самия ден на убийството досега. Съдействие е поискано и от съседните области – Пловдив, София, Благоевград и Смолян, накъдето е най-вероятно да е поел Георги Генов, ако опитва да се укрие.", "date": "2017.09.04", "title": "Продължава издирването на мъжа, убил жена си в Пещера"}
{"url": "http://www.novinite.bg/articles/149518/Kubrat-Pulev-Shte-bada-napalno-gotov-kogato-se-kacha-na-ringa-sreshtu-Djoshua", "text": "\"Антъни Джошуа е страхотен и опасен съперник. Но неговият стил пасва перфектно на моя\", споделя във Facebook Кубрат Пулев преди битката за световната титла в тежка категория на 28 октомври в Кардиф.\"В бокса стиловете на боксьорите диктуват срещата между тях. В тази битка няма да има много прегръдки, ще има здрав бокс\", заявява Пулев, който в момента е носител на Интерконтиненталния пояс на WBA и официален претендент за световната титла.\"Подготовката ми върви много интензивно, заради краткото време, с което разполагам. Ще бъда напълно готов, когато се кача на ринга. Така, че той да няма никакъв шанс срещу мен\", казва още Пулев. ", "date": "2017.09.04", "title": "Кубрат Пулев: Ще бъда напълно готов, когато се кача на ринга срещу Джошуа"}
{"url": "http://www.novinite.bg/articles/149503/Tramp-gotvi-nov-udar-sreshtu-nelegalnite-imigranti", "text": "Президентът на САЩ Доналд Тръмп е решил да сложи край на програма, позволяваща на стотици хиляди имигранти, дошли нелегално като деца, да останат в страната, предадоха световните агенции, като се позоваха на публикация на \"Политико\".Много конгресмени от Републиканската партия на Тръмп подкрепят тази програма, създадена с президентски указ от неговия предшественик Барак Обама през 2012 г. Тя касае около 800 000 души. Очаква се Тръмп да обяви какво е неговото решение по въпроса утре.Според \"Политико\" обаче той вече се е произнесъл и негови сътрудници са се събрали вчера в Белия дом, за да подготвят премахването на програмата. Тя защитава от депортация хора, дошли като деца незаконно в САЩ и им позволява да работят или да учат в университет.Ако Тръмп отмени програмата, от одобрените вече по нея 800 000 души ще се изиска да напуснат страната.", "date": "2017.09.04", "title": "Тръмп готви нов удар срещу нелегалните имигранти"}
{"url": "http://www.novinite.bg/articles/149522/Kralica-Elizabet-II-otkri-naj-visokiya-most-vav-Velikobritaniya", "text": "Кралицата на Великобритания Елизабет Втора днес откри в Шотландия най-високия мост в страната - един от най-съвременните в света вантови мостове с три опори с височина 207 метра - Куинсфери кросинг. Стойността на модерното съоръжение е 1,35 милиарда лири (1,7 млрд. д.), предаде ТАСС . Кралицата, която е на 91 години, бе придружавана от 96-годишния си съпруг принц Филип, въпреки че заради напредналата си възраст през август той официално обяви, че се оттегля от изпълнението на обществени ангажименти като член на кралското семейство.В присъствието на шотландската министър-председателка Никола Стърджън Елизабет Втора преряза символичната лента и официално откри моста за движение. При церемонията самолети, пилотирани от групата на кралските ВВС Ред ароус (Червените стрели), прелитаха над опорите на моста, а пъстроцветна флотилия минаваше под него.Мостът, който е дълъг 2,7 километра и чието строителство отне шест години, свързва шотландската политическа и културна столица Единбург със североизточната част на Шотландия. Той замества като основна транспортна магистрала знаменития мост Форт бридж, уточни Би Би Си. Проектираният срок на експлоатация на моста е 120 години, допълва Би Би Си. Поставените на най-различни участъци от моста сензорни датчици ще помагат за справяне с възникнали проблеми.Елизабет Втора преряза лентата на новия мост днес, когато се навършват точно 53 години, след като тя откри неговия предшественик - Форт бридж.  ", "date": "2017.09.04", "title": "Кралица Елизабет II откри най-високия мост във Великобритания"}
{"url": "http://www.novinite.bg/articles/149521/Uvolniha-direktora-na-Sofijskata-matematicheska-gimnaziya", "text": "Директорът на Софийската математическа гимназия Антони Стоянов беше уволнен. Заповедта за отстраняването му от поста му беше връчена от представители на столичното Районно управление по образованието, съобщава DARIK.До утре от РУО трябва да назначат директор, който временно да изпълнява длъжността.Новият директор ще изясни казуса с уволнената учителка Петя Тодорова, заяви началникът на Столичния инспекторат по образование Ваня Кастрева. ", "date": "2017.09.04", "title": "Уволниха директора на Софийската математическа гимназия"}
{"url": "http://www.novinite.bg/articles/149511/Turciya-razmaha-prast-na-germanskite-politici-bili-populisti", "text": "Говорител на турския президент Реджеп Тайип Ердоган обвини днес германските политици в популизъм след телевизионен дебат между канцлера Ангела Меркел и социалдемократическия кандидат за канцлер Мартин Шулц, в който и двамата изразиха готовност за прекратяване на преговорите за членство на Турция в ЕС, съобщиха Ройтерс и Асошиейтед прес.\"Надяваме се, че проблемната атмосфера, която превърна турско-германските отношения в жертва на този тесен политически хоризонт, ще приключи\", написа в Туитър президентският говорител Ибрахим Калън. Той посочи, че Меркел и Шулц атакуват Турция и президента Ердоган, за да отклонят вниманието от по-спешни проблеми, като нарастващата дискриминация. Калън заяви, че отношението на Европа към Турция цели да създаде образа на \"враждебния друг\" и че популизмът в германската политика би разпалил дискриминация и расизъм.Във вчерашния телевизионен дебат Шулц заяви, че ако стане канцлер, би сложил край на преговорите за присъединяване на Турция към ЕС заради все по-авторитарната политика на Ердоган.Меркел, която и преди е изразявала съмнения дали Турция някога ще се присъедини към ЕС, заяви, че страната се отдалечава от всички демократични практики с главоломна скорост.", "date": "2017.09.04", "title": "Турция размаха пръст на германските политици, били популисти"}
{"url": "http://www.novinite.bg/articles/149501/Tejka-katastrofa-blokira-Prohoda-na-Republikata", "text": "Ограничено е движението през Прохода на Републиката заради катастрофа между три тира, информира ДАРИК. Трафикът на леки автомобили се пренасочва по път Казанлък - Габрово /проход \"Шипка\"/, а товарните автомобили е необходимо да изчакват на място. Тримата водачи са откарани в болница за да бъдат прегледани.Препоръчва се шофьорите да се движат с повишено внимание и съобразена скорост.", "date": "2017.09.04", "title": "Тежка катастрофа блокира Прохода на Републиката"}
{"url": "http://www.novinite.bg/articles/149499/Dnes-shte-bade-predimno-slanchevo-na-mesta-e-vazmojen-lek-dajd", "text": "Днес ще е преобладава слънчево време. След обяд ще има временни увеличения на облачността, но ще остане почти без валежи. Ще продължи да духа умерен, в Дунавската равнина и Източна България – до силен вятър от запад-северозапад и с него ще нахлува хладен въздух. Температурите ще се понижат и максималните ще са предимно между 21 и 26 градуса, в София около 21.Атмосферното налягане ще по-ниско от средното за месец септември и през деня ще се повишава.В планините облачността ще е значителна. Ще духа силен, по високите и открити части – до бурен вятър от запад-северозапад. Максималната температура на височина 1200 метра ще е около 15 градуса, на 2000 метра – около 9.По Черноморието ще e предимно слънчево с временни увеличения на облачността, но валежи са малко вероятни. Ще духа умерен запад-северозападен вятър. Максималните температури ще са 24-27 градуса. Температурата на морската вода е 23-25. Вълнението на морето ще е около 2 бала.", "date": "2017.09.04", "title": "Днес ще бъде предимно слънчево, на места е възможен лек дъжд"}
{"url": "http://www.novinite.bg/articles/149523/Severna-Koreya-gotvi-novo-izstrelvane-na-balistichna-raketa", "text": "Възможно е Северна Корея да подготвя ново изстрелване на балистична ракета, предупреди Южна Корея след най-мощния ядрен тест на Пхенян, който твърди, че е разработил водородна бомба, предаде Франс прес.След неделния опит са засечени признаци, че КНДР подготвя ново изстрелване на балистична ракета, заяви южнокорейското министерство на отбраната. Министерството не съобщи кога смята, че ще е изпитанието, но заяви, че вероятно то ще е с междуконтинентална балистична ракета, която ще бъде изстреляна в Тихия океан, за да засили допълнително натиска върху САЩ.Швейцария е готова да посредничи за решаване на севернокорейската криза, включително като домакин на преговори на министерско равнище, заяви президентката Дорис Лойтхард, цитирана от Ройтерс. Тя отбеляза, че швейцарски военни части са разположени по демаркационната линия между Южна и Северна Корея и че Швейцария има дълга традиция на неутрална дипломация. Китай и САЩ обаче ще трябва да поемат своята част от отговорността, уточни Лойтхард.Секретарят на Съвета за сигурност на Русия Николай Патрушев пристигна в Сеул за руско-корейски консултации по въпроси на сигурността, предаде ТАСС. Той бе приет от президента на Южна Корея Мун Дже-ин, съобщи пресслужбата на Съвета за сигурност на Русия.По-рано Съветът за сигурност на Русия съобщи, че на 5 и 6 септември Патрушев ще бъде в Токио за планирани руско-японски консултации по сигурността. Русия разкритикува реакцията на САЩ и съюзниците им на последния ядрен тест на Северна Корея и предупреди, че всякакви необмислени стъпки може да са изключително опасни, предаде Ройтерс.\"В настоящата ситуация е ясно, че всяка непохватна стъпка може да доведе до експлозия, политическа експлозия, военна експлозия, а не само до експлозия от ядрено изпитание\", каза заместник-външният министър Сергей Рябков. \"Не трябва да има място за ескалация. По-умните и по-силните трябва да проявят сдържаност\", добави той.Русия може да бъде принудена да предприеме ответни мерки от военен характер за създаване на противотежест на разгръщането на американски ракетни комплекси THAAD в Южна Корея и Япония, предупреди Рябков, цитиран от ТАСС.\"Ако всичко това се развива с такива тревожни темпове, в някакъв момент вероятно ще стане неизбежно въпрос и за нашата реакция във военния смисъл на думата за създаване на някакви противотежести\", подчерта той. Рябков отбеляза, че Русия споделя безпокойството на Китай от плановете за разполагане на ракетни комплекси THAAD в Южна Корея.Великобритания проучва всички възможни начини за оказване на натиск на Северна Корея след последния й ядрен опит, каза говорителка на премиера Тереза Мей, като добави, че мирните дипломатически решения са за предпочитане, предаде Ройтерс.", "date": "2017.09.04", "title": "Северна Корея готви ново изстрелване на балистична ракета"}
{"url": "http://www.novinite.bg/articles/149505/Po-250-lv-pomosht-za-parvoklasnici-ot-semejstva-s-niski-dohodi", "text": "Семействата на 23 хиляди първокласници вече са одобрени за отпускането на еднократната помощ от 250 лева, с която да подготвят детето си за постъпване в първи клас. Това съобщиха от Агенцията за социално подпомагане. В ход е и кампанията за предоставяне на целева помощ за отопление, като до 1-ви септември са отпуснати над 100 хиляди помощи, а сумата от 365 лева за предстоящата зима е отказана на около 18 хиляди домакинства.До началото на септември подадените заявления за отпускане на социалната помощ за първокласници са малко над 28 хиляди, като за над 23 хиляди деца са издадени заповеди за нейното отпускане, а отказите са 376. Според данните на Агенцията за социално подпомагане няма случаи на отпускане на помощта в натура, което се прави, когато е установено, че родителите не се грижат за децата си или не използват помощта по предназначение.Срокът за подаване на заявление за отпускане на този вид помощ изтича на 15-ти октомври, като това се прави след записването на детето в първи клас. Миналата година държавата отпусна помощи на семействата на около 45 хиляди деца, а изплатената сума беше в размер на 11 милиона лева. В кампанията за предоставяне на помощи за отопление във връзка с предстоящата зима, до момента са подадени 169 хиляди заявления. През тази година общата сума на помощта за петте месеца на отоплителния сезон е 365 лева или 73 лева месечно. Документите за кандидатстване се подават в дирекциите \"Социално подпомагане\" по настоящ адрес, в срок до 31-ви октомври. Месечният размер на помощта за отопление е увеличен с 56 стотинки спрямо миналата зима.    ", "date": "2017.09.04", "title": "По 250 лв. помощ за първокласници от семейства с ниски доходи"}
{"url": "http://www.novinite.bg/articles/149512/Plovdiv-kandidatstva-za-YuNESKO-s-Golyama-bazilika", "text": "За първи път Пловдив има шанс да попадне в списъка със Световното културно наследство на ЮНЕСКО. Градът ще кандидатства с Голямата базилика, която вече е напълно разкрита от археолозите.Тя се намира пред Католическата катедрала в центъра на Пловдив. Смята се, че е била една от най-мащабните сгради  на територията на някогашната Византийска империя. Археолозите твърдят, че тя е с 300-400 години по-ранна от тази в Плиска и  е по-голяма от нея с около 2000 квадратни метра.Заради уникалните мозайки открити в нея и заради внушителния й вид, Пловдив ще поиска обектът да се превърне в световен паметник на културата. Вече има и насрочена дата за представянето пред ЮНЕСКО – 14 ноември в Париж.  ", "date": "2017.09.04", "title": "Пловдив кандидатства за ЮНЕСКО с Голяма базилика"}
{"url": "http://www.novinite.bg/articles/149497/Tapa-na-magistrala-Hemus-cyal-mesec-zaradi-remont", "text": "От днес до 30 септември движението при 51-ви километър на АМ \"Хемус\" ще е двупосочно в платното за Варна. Ще се ремонтира платното за София на виадукта край село Разлив, информира NOVA.  За повишаване безопасността на движение ще се ремонтира пътната плоча на виадукта. Предвидена е подмяна на дилатационните фуги, тротоарните блокове, възстановяване на хидроизолацията, преасфалтиране на мостовото съоръжение и нова хоризонтална маркировка. Продължават ремонтно-възстановителните работи в района на тунел \"Витиня\".Както е и в момента, в тези участъци автомобилите до 12 тона преминават двупосочно в платното за София, поради ремонт на платното за Варна.Тежкотоварните превозни средства над 12 т минават по обходен маршрут. ", "date": "2017.09.04", "title": "Тапа на магистрала \"Хемус\" цял месец заради ремонт"}
{"url": "http://www.novinite.bg/articles/149509/Protest-sreshtu-tramvajni-relsi", "text": "Протест заради трамваи в София.На няколко пъти жители от централната градска част блокираха за кратко движението на трамваи. Причината за недоволството е, че от години мотрисите минават прекалено близо до домовете им.Институциите са им обещали решение на проблема още с изграждането на метрото близо до НДК. Въпреки това релсите продължават да са пред вратите на хората.От Столичната община обещаха, че през 2018 г. ще започне ремонт на тунела при булевард \"Скобелев\" и тогава ще изместят трамвайното трасе на 6 метра от сградите.", "date": "2017.09.04", "title": "Протест срещу трамвайни релси"}
{"url": "http://www.novinite.bg/articles/149506/Maj-se-hvarli-v-oganya-po-vreme-na-festivala-Barning-man-i-pochina", "text": "Участник в ежегодния фестивал \"Бърнинг ман\" в щата Невада почина, след като скочи в гигантския огън, в който по традиция се изгаря дървена статуя, съобщава ТАСС.Мъжът е успял да преодолее двата кордона на охраната, разположена по периметъра на горящата клада, след което е скочил в огъня. Намиращите се на мероприятието пожарникари са успели да измъкнат човека от пламъците, след което той бил откаран в болница, но по-късно починал от изгарянията, които получил. По данни на полицията участникът във феста не е бил под въздействието на алкохол по време на инцидента, но все още се чакат резултатите от токсикологичната експертиза. Това е първият такъв случай на \"Бърнинг ман\". В тазгодишното му издание се включиха 70 000 души. Фестивалът се организира редовно от 1986 година и се провежда в пустинята Блек Рок в щата Невада в продължение на 8 дни. Той е посветен на съвременното изкуство и на творческото себеизразяване. В края на феста организаторите на мероприятието по традиция изгарят гигантска дървена човешка фигура. ", "date": "2017.09.04", "title": "Мъж се хвърли в огъня по време на фестивала „Бърнинг ман“ и почина"}
{"url": "http://www.novinite.bg/articles/149502/Otvaryat-centar-za-bejanci-v-svilengradsko-selo", "text": "Първият център от затворен тип за бежанци в България, този в свиленградското село Пъстрогор е готов. Остава само да бъде обзаведен с мебели. Това ще стане до няколко месеца, ако няма обжалване на обществената поръчка.За ремонта бяха изразходвани близо 2 млн., лв., които бяха отпуснати от Европа. Капацитетът му е за 300 души. Решението за изграждането на центъра от затворен тип към Държавната агенция за бежанците бе взето след бунтовете в Харманли миналата година. Там също започва мащабен ремонт.", "date": "2017.09.04", "title": "Отварят център за бежанци в свиленградско село"}
{"url": "http://www.novinite.bg/articles/149519/Dve-sa-osnovnite-versii-za-ubijstvoto-vav-Vinogradec", "text": "Две са основните версии, по които се работи за убийството на Наско Тонкев във Виноградец. Това заяви в Пазарджик главният прокурор Сотир Цацаров, цитиран от \"24 часа\". 47-годишен мъж почина в заведение в селото, след като бе прострелян по време на тържество в петък вечерта.Първата версия е, че мъжът е бил прострелян от 6-годишно дете, а втората, че фаталният изстрел е даден от председателя на Общинския съвет в Септември Лазар Влайков.Цацаров лично се запозна с хода на разследването за стрелбата във Виноградец.За да се избегнат всякакви съмнения в обективността на разследването, главният прокурор разпореди то да се ръководи от Окръжната прокуратура в Пловдив. Досега то бе под надзора на прокуратурата в Пазарджик.Собственик на заведение във Виноградец бе прострелян малко преди полунощ в петък по време на тържество. Първоначално бе съобщено, че изстрелът е произведен от 6-годишно дете.Впоследствие бе доказано, че то е държало пистолета, но не е доказано, че е стреляло. Оръжието на убийството е собственост на шефа на Общинския съвет в Септември Лазар Влайков, който бе задържан, а после освободен. Междувременно ГЕРБ изключи от редиците си Влайков.", "date": "2017.09.04", "title": "Две са основните версии за убийството във Виноградец"}
{"url": "http://www.novinite.bg/articles/149508/Katastrofa-zatvori-magistrala-Trakiya", "text": "Двойна катастрофа затвори и магистрала „Тракия” в посока София. Инцидентът е станал на 68-ия километър на разклона за Велинград, предава NOVA. Съобщава се за един загинал.Образували са се километрични колони и в двете посоки на магистрала „Тракия”. Обходният маршрут е през пътен възел Церово – Виноградец – Септември – път I-8.", "date": "2017.09.04", "title": "Катастрофа затвори магистрала „Тракия\""}
{"url": "http://www.novinite.bg/articles/149510/51-godishen-maj-ubi-majka-si-v-stolichen-kvartal", "text": "51-годишен мъж е убил майка си в столичния квартал \"Иван Вазов\", съобщиха за Дарик от СДВР.Инцидентът е станал малко след 10:30 ч. вчера в дома, в който двамата са живеели. Починалата жена е на 90 години.По първоначална информация смъртта й е настъпила след нанесен побой. Мотивите за убийството все още не са установени. По неофициална информация синът е психично болен. Той е задържан и състоянието му тепърва ще се изяснява. ", "date": "2017.09.04", "title": "51-годишен мъж уби майка си в столичен квартал"}
{"url": "http://www.novinite.bg/articles/149514/Vijte-kade-spirat-vodata-v-Sofiya-na-5-septemvri", "text": "На 5 септември 2017 г. (вторник), във връзка с изпълнение на строително-монтажни работи на ул. 108 кв. „Обеля“ II се налага спиране на водоподаването от 9:00  до 17:00 часа на клиентите на „Софийска вода”, живеещи в района на:бл. 268, бл. 269, бл. 271, бл. 273, бл. 272, ул. 275При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  пред 30 ДКЦ.На 5 септември 2017 г. (вторник), във връзка с подмяна на сградно водопроводно отклонение на ул. „Св. Св. Кирил и Методий“, с. Иваняне община „Банкя“  се налага спиране на водоподаването от 9:30  до 16:30 часа на клиентите на „Софийска вода”, живеещи в района на:с. ИванянеПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  на площада на с. Иваняне.На 5 септември 2017 г. (вторник), във връзка с подмяна на сградно водопроводно отклонение на ул. „Уилям Гладстон“, Център  се налага спиране на водоподаването от 9:00  до 18:00 часа на клиентите на „Софийска вода”, живеещи в района на: по ул. „Уилям Гладстон“ от бул. „Витоша“ до ул. „Ангел Кънчев“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Уилям Гладстон“ ъгъла с ул. „Христо Белчев“.На 5 септември 2017 г. (вторник), във връзка с реконструкция на уличен водопровод на ул. „Старата чешма“ с. Лозен се налага спиране на водоподаването от 9:00  до 17:00 часа на клиентите на „Софийска вода”, живеещи в района на:по ул. „Варовита“ от ул. „Старата чешма“ до ул. „Маркова ливада“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Варовита“.На 5 септември 2017 г. (вторник), във връзка с реконструкция на уличен водопровод на ул. „Враня“ жк. „Банишора“ се налага спиране на водоподаването от 9:00  до 20:00 часа на клиентите на „Софийска вода”, живеещи в района на: по ул. „Враня“ от ул. „Димитър Петков“ до ул. „Перник“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Враня“ ъгъла с ул. „Перник“.На 5 септември 2017 г. (вторник), във връзка с диагностика на уличен водопровод в кв. „Абдовица“ се налага спиране на водоподаването от 9:30  до 21:30 часа на клиентите на „Софийска вода”, живеещи в района на: №226, №227, №228, №229, №230, №225, №231, №233, №240, №234, №235, №236, №237, №238При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  кв. „Абдовица“ №241.На 5 септември 2017 г. (вторник), във връзка с подмяна на сградно водопроводно отклонение на ул. „Първа Българска армия“, кв. „Военна рампа“  се налага спиране на водоподаването от 9:00  до 19:00 часа на клиентите на „Софийска вода”, живеещи в района на:по ул. „Проф. Иван Георгов“ от ул. „Локомотив“ до река „Суходолска“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Проф. Иван Георгов“ ъгъла с ул. „Локомотив“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.09.04", "title": "Вижте къде спират водата в София на 5 септември"}
{"url": "http://www.novinite.bg/articles/149526/Prokuraturata-se-zae-sas-sluchaya-sas-zaginalo-dete-na-selski-stadion", "text": "Окръжната прокуратура в Ловеч разследва инцидента на стадион в тетевенското село Градежница. 12-годишно момче загина при преместване на подвижна метална футболна врата. Под ръководството на Окръжна прокуратура се извършват следствените действията за изясняване на причините за инцидента, изяснява се стопанинът на спортното съоръжение, извършват се огледи и разпити на свидетели. Прокуратурата в Тетевен се е самосезирала във връзка с инцидента. Възложена е проверка на кмета на община Тетевен и община Ябланица с оглед изпълнение на задълженията на общинските администрации съгласно разпоредбите на наредба за условията и реда за устройство и безопасност на площадките за игра. Разпоредено е да бъде изготвен списък на площадките за игра и стопанисващите ги лица, да се установи спазен ли е редът за устройството и безопасността на обществено достъпните площадки за игра, разположени на открито и на закрито, в т.ч. изискванията за безопасното им ползване, поддържането и контрола. В хода на проверката ще бъдат огледани и проверени всички съществуващи площадки, като се констатират, укрепят или отстранят всички потенциално опасни съоръжения. ", "date": "2017.09.04", "title": "Прокуратурата се зае със случая със загинало дете на селски стадион"}
{"url": "http://www.novinite.bg/articles/149517/Parvata-chast-ot-Dondukov-shte-bade-otvorena-do-15-septemvri", "text": "Първата част от ремонтирания бул. „ Дондуков” ще бъде отворена до 15 септември, това заяви кметът на София Йорданка Фандъкова. Паважната настилка от „Сердика”  до улица „Раковски”, както и от бул. „Васил Левски” до улица „Кракра” ще бъде готова до началото на учебната година, когато се очаква трафикът в София да бъде по-натоварен.Кметът на столицата Йорданка Фандъкова заяви, че има всички гаранции, че по реконструкцията на столичния булевард „Дондуков” се работи в срок и до началото на учебната година ще бъдат отворени основни участъци от него. Тя допълни, че по ремонта не може да се работи денонощно,тъй като в района има много жилищни сгради, но призова жителите на квартала да проявят разбиране заради причинения  шум. Зам.-кметът по транспорт на София Евгени Крусев разясни, че предстои затваряне на друг участък от булеварда.\"От улица \"Сердика\" до улица \"Раковска\" ще приключи до първия учебен ден. Също както и частта от бул. \"Васил Левски\" до ул. \"Кракра\". Когато приключат тези два участъка се започва работа в участъка между ул. \"Раковска\" и бул. \"Васил Левски\", който трябва да е готов края на октомври - началото на ноември.\", обясни той.Крусев разказа и какви са плановете за велоалеята по булевард „Дондуков”, както и по други главни пътища в столицата.\"По бул. \"Дондуков\" велоалеята е от южната страна на булеварда. Двупосочна с ширина 2,5. Като идеята е тази велоалея да бъде продължена посока Ларгото, където да се свърже с велоалеята, която идва от \"Тодор Александров\" и с предвидената по устройствен план велоалея, която идва от Лъвов мост по бул. \"Мария Луиза\". Там да се образува нещо, като велосипедно кръстовище. А в другата посока ще бъде продължена най-вероятно по бул. \"Дондуков\" и моста Чавдар.", "date": "2017.09.04", "title": "Първата част от„ Дондуков” ще бъде отворена до 15 септември"}
{"url": "http://www.novinite.bg/articles/149495/Ednakvi-zaplati-u-nas-i-v-ES-shte-poluchavame-li-kolkoto-germancite-", "text": "Драстичната разлика между цената на труда у нас и в другите истински развити страни. Минимално един германец получава над шест пъти повече от един българин. Евродепутати са се амбицирали да променят това и събират подписи, които да внесат в евроинституциите, съобщава NOVA. Може ли една подписка да изравни заплащането в Европа и ще получаваме ли колкото германците, само защото ЕС ще нареди това? В „Здравей, България” темата коментират евродепутатът Ангел Джамбазки и икономистът Владимир Каролев.„Става дума за европейска гражданска инициатива. Такава процедура е провеждана само веднъж досега и е било допитване, свързано с качеството на водата. Целта на това начинание е да се съберат достатъчно брой подписи, които биха удостоверили желанието на тези хора въпросът да бъде поставен пред Европейската комисия”, поясни Джамбазки.Редица западноевропейски държави имат тежки протекционистки вътрешни закони, които пречат на източните предприемачи да работят добре”, поясни евродепутатът, давайки за пример страни като Германия, Франция, Австрия, Италия и Белгия.„Например, българските превозвачи могат да си позволят стандарт на своите служители в размер на 1500-2500 евро. Това очевидно дразни техните западни конкуренти и се опитват да откраднат бизнеса и да го преместят в Западна Европа. Именно затова искаме да спрем тази практика, защото логиката на ЕС е единен пазар”, каза Ангел Джамбазки.„Съгласен съм с тази подписка, но е безспорен факт, че не е възможно с административно решение на който и да е парламент да забогатее дадена нация”, на мнение е Владимир Каролев.„България винаги е била най-бедната държава в ЕС. До 2008 г. страната ни доста бързо настигаше средното равнище на Съюза. След това обаче този темп се забавя, защото липсват реформи”, на мнение е икономистът.  ", "date": "2017.09.04", "title": "Еднакви заплати у нас и в ЕС, ще получаваме ли колкото германците ?"}
{"url": "http://www.novinite.bg/articles/149500/Manolova-organizira-debat-za-belite-petna-i-chernite-dupki-v-zakonite", "text": "Омбудсманът Мая Манолова свиква обсъждане на предложения за промени в Закона за собствеността и ползването на земеделските земи и Закона за арендата в земеделието.Повод за това са десетките жалби на земеделски производители и собственици на земя от цялата страна, в които сезират Манолова за опити за злоупотреби и порочни схеми на отдаване под наем на плодородни имоти, без тяхното знание и съгласие, предава NOVA. Проблемът възниква след направена промяна в Закона за арендата в земеделието в последния ден от работата на 43-ото Народно събрание. С нея отпада изискването за представяне на скица за имотите при регистрирането на договор за аренда в Агенцията по вписванията.", "date": "2017.09.04", "title": "Манолова организира дебат за „белите петна“ и „черните дупки“ в законите"}
{"url": "http://www.novinite.bg/articles/149515/Balgariya-e-troyanskiyat-kon-na-Moskva-v-ES-i-NATO", "text": "Русия може да разчита все по-малко на „меката сила” – способността да влияе чрез привързаност и положителен пример, пише анализаторът Майк Галеоти в свой доклад, озаглавен „Контролиран хаос: Как Русия управлява своята политическа война в Европа”.„И макар често руската „мека сила” да е ограничена до националните лидери, които виждат модел за подражание в лицето на президента Владимир Путин, тези симпатии се виждат в Югоизточна Европа в страни като България и Сърбия чрез способността на Москва да действа като техен защитник, не на последно място от Османската империя в историческия контекст“, посочва анализаторът.„Навсякъде Русия има превъзходство, макар и често поради митологизирани и неразбрани причини, като пречка пред предполагаемата американска хегемония или като бастион на традиционните ценности”, пише Галеоти. Галеоти посочва, че широката цел на Русия за държави, които имат силни културни и исторически връзки с нея, изглежда е „социално пленяване”-печелене на сърца и умове или поне известно съчувствие.„Когато институциите са по-слаби, Москва може дори да потърси „пленяване” на държава, като например България, където амбицията, макар и силно осъждана от мнозина, изглежда е създаването на мощни мрежи на съюзници и клиенти вътре в страната. В същото време тази страна остава в НАТО и ЕС, точно за да бъде \"троянски кон\", коментира анализаторът.„Вероятно е преждевременно и несправедливо да твърдим, че България вече е \"в напреднал стадий на пленяване\", все пак е учудващо как политическите, културните и икономическите интереси често са съгласувани с руската петролна компания \"Лукойл\" и различни местни дъщерни дружества. Особено интересен е начинът, по който българските търговски обекти генерират и разпространяват проруски истории не заради натиск или обещания от Москва, а защото за тях има готов местен пазар. Това дава тласък на политическия процес, подсказвайки, че в България в момента се върти някакъв порочен кръг, независимо от руските действия”, допълва той. ", "date": "2017.09.04", "title": "България е троянският кон на Москва в ЕС и НАТО"}
{"url": "http://www.novinite.bg/articles/149525/Kakvo-ustanovi-proverkata-po-sluchaya-s-pasajeri-s-dublirani-bileti", "text": "Унгарската авиокомпания Wizz Air е осигурила всички необходими условия за компенсация на пътниците, ощетени от дублирането на билети за нейни полети, и вече изплаща обезщетения в среден размер от 400 евро. Това показва проверката на транспортното министерство, разпоредена във връзка със зачестилите случаи на продажба на повече билети от наличните места. Ресорният министър Ивайло Московски заяви, че не разполага с информация за броя на пътниците, които ще бъдат компенсирани с парично обезщетение. Той съобщи още, че Летище София не попада сред десетте летища с най-често закъсняващи полети в Европа.Всички пътници, които не са успели да се качат на някой от полетите на унгарския авиопревозвач, са получили храна и настаняване в хотел, каквито са изискванията на европейския регламент. В процес на изпълнение е компенсиране на хората с обезщетения в размер от 250 до 600 евро в зависимост от разстоянието на полета, обясни министър Московски. \"България не е изключение от подобен тип проблеми, тъй като все пак това е краят на периода с отпуските, има по-голямо натоварване на потока пътници и на летищата. На първи септември децата в Европа тръгват на училище\", каза Московски.", "date": "2017.09.04", "title": "Какво установи проверката по случая с пасажери с дублирани билети"}
{"url": "http://www.novinite.bg/articles/149496/Antikorupcionnite-zakoni-na-GERB-i-BSP-efektivni-ili-prah-v-ochite", "text": "Защо ГЕРБ и БСП пишат различни закони против корупцията и наистина ли ще бъдат ефективни или са само прах в очите? В спор по темата в „Здравей, България” влязоха представителите на двете партии Десислава Атанасова и Филип Попов.  „Нелогично и странно е БСП да внасят подобен законопроект. Те не могат морално да претендират, че ще борят корупцията, защото през 2009 г. именно тяхното мнозинство гласува и приема Закона за амнистията. Те приемат закон, с който амнистират всички извършени престъпления до 1 юли 2008 г., тоест в тяхното управление”, коментира Десислава Атанасова.„По този законопроект няма нито един амнистиран от страна на БСП. От ГЕРБ искат да продължат по този начин – да маркират някаква борба с корупцията, защото в техния законопроект не се предлага истинската борба с нея, тоест наказателното преследване от страна на държавата”, заяви от своя страна Филип Попов.„Една от разликите в нашия законопроект и този на БСП е по отношение на избора на председател, зам.-председатели и членове на звеното за борба корупцията. Ние смятаме, че председателят трябва да бъде номиниран от народните представители по една публична процедура”, каза още Атанасова.Във връзка с предложението на БСП звеното за борба с корупцията да е под шапката на президента, депутатът от ГЕРБ заяви, че Конституцията е съвсем ясна по отношение на това чии са правата по разследването. А именно прокуратурата е тази, която осъществява дейността.„Искаме да създадем специализиран орган, който да се занимава единствено и само с корупционните престъпления. И сега от прокуратурата заявиха, че биха работили по сигнали за корупция по високите етажи на властта, но просто няма такива. Искаме да създадем този специализиран орган, който да е назначен от президента. В момента нито се събират, нито се разследват сигнали и изобщо не се стига до прокурор. Очевидно има страх в обществото да се работи по такъв род сигнали”, обясни Попов.", "date": "2017.09.04", "title": "Антикорупционните закони на ГЕРБ и БСП – ефективни или прах в очите"}
{"url": "http://www.novinite.bg/articles/149507/Zatvoreni-patishta-i-prekasnat-tok-sled-srednoshtnata-burya-v-Ruse", "text": "Ураганен вятър със скорост над 120 км в час и дъжд нанесоха серозни щети тази нощ в Русе и околните селища, информира NOVA. Четири села в общината са без ток заради скъсани жици от електрическата мрежа.Сигналите за изпочупени клони и паднали дървета са стотици.Пътят Русе-Кубрат бе затворен заради два скъсани 110 киловолтови далекопровода, които създават опасност за движението. Ураганният вятър е съборил огромни стълбове.Специалистите от енергото приоритетно работиха за освобождаване на пътя от падналите жици, защото е осигурено резервно захранване за населените места. Екипи на пожарната и комуналните фирми от рано тази сутрин започнаха отстраняване на падналите клони и дървета в Русе.За отстраняване на щетите от бурята ще се работи цяла седмица. ", "date": "2017.09.04", "title": "Затворени пътища и прекъснат ток след среднощната буря в Русе"}
{"url": "http://www.novinite.bg/articles/149524/Manolova-predlaga-promeni-v-zakona-za-zemedelskite-zemi", "text": "Договорите за наем и аренда на земеделска земя да се сключват само от собствениците на имоти. Такова изискване в закона за земеделските земи предлага омбудсманът Мая Манолова, която инициира обсъждане на темата. Причината за десетки жалби на земеделски производители и собственици на земя от цялата страна. В тях се сигнализира за измами с отдаване под наем на земи без знанието и съгласието на собствениците им.Проблемът със земите идва с промяна в закона за арендата в земеделието, направена в последния ден от работата на предишния парламент. Тя позволява да отпадне изискването за представяне на скица за имотите при регистрирането на договор за аренда в Агенцията по вписванията. Така се дава възможност на несобственици да сключват договори за наем на чужд имот за срок от 3 години без знанието на стопаните. Освен това нотариусите сега заверяват договорите без проверка на собствеността. Договорите се регистрират в службата по вписванията отново без проверка. Затова омбудсманът поиска служебно дерегистриране на такива договори. \"Така се създава възможност за ограбване на земеделските собственици за ситуация, при която собственикът ще сее, а измамникът ще жъне; ситуация, при която земеделският производител ще обработва, а измамникът ще получи агросубсидията за неговите земи. Всъщност затова и хората са толкова притеснени и буквално и омбудсманът, и другите институции бяха залети от жалби, с които са занимавахме през август\", каза Манолова. Една от измамените е Дора Айгърова. Тя обясни, че Агенцията по вписванията вписвала всичко. \"Аз винаги съм казвала, че агенцията трябва да има права да отказва. Не може имот, който е продаден преди година, да има вписан анекс към договора\", обясни тя.Манолова призова политиците възможно най-бързо да се заемат с темата и парламентът да изработи законодателни промени, с които да се защитят собствениците на земя. ", "date": "2017.09.04", "title": "Манолова предлага промени в закона за земеделските земи"}
{"url": "http://www.novinite.bg/articles/149498/Paralelki-s-po-dvama-uchenici-shte-ima-v-rodopski-sela", "text": "Паралелки с по двама и с трима ученици ще функционират в родопските села през новата учебна година. Това става ясно, след като в някои общини местните общински съвети утвърдиха списък с маломерни и слети паралелки, които ще се формират през учебната 2017-18 г.В боринското село Ягодина ще има само двама ученици в пети клас, в самостоятелна паралелка, като там учениците от първи до трети клас са едва седем и са в слята форма на обучение. В шести и седми клас във въпросното школо ще учат трима тинейджъри.Идентична е ситуацията в доста общини в Смолянско. Подобна е ситуацията и в община Смолян, където в село Арда ще има паралелка само с трима ученици. Съветниците в Смолян утвърдиха списък с общо 33 маломерни и слети паралелки, които ще се формират през новата учебната година. Маломерни паралелки ще има не само в селските училища в общината, а и в три учебни заведения в областния град.Четвърти клас в ОУ „Св. Св. Кирил и Методий” в Арда е в камерен състав от едва трима ученика. Всички паралелки в защитеното селско училище са с по-малко от 10 ученика, а две са слети от деца от различни класове. Общинарите одобриха самостоятелни и слети маломерни паралелки в основните училища и в селата Търън, Момчиловци, Широка лъка, Смилян.Община Смолян  иска да запази селските училища чиито възпитаници ежегодно намаляват заради демографската криза.", "date": "2017.09.04", "title": "Паралелки с по двама ученици ще има в родопски села"}
{"url": "http://www.novinite.bg/articles/149520/Todor-kojto-napadna-nezryashti-Domashniyat-arest-mi-se-otrazyava-zle-naddadoh-na-teglo", "text": "Младият мъж, който нападна слепи туристи, обжалва мярката си за неотклонение - \"домашен арест\". През юни кадри показаха как 21-годишният Тодор Маринов напада група незрящи летовници и удря водача им в Стария Несебър.„Искрени и дълбоки съжаления. Нямам намерения да възпрепятствам разкриването на истината. Стриктно ще си спазвам мярката. Но домашният арест не ми се отразява добре. Наддадох на тегло, което не е добре за здравословното ми състояние. Нямам възможност за движение“, заяви в Бургаския окръжен съд Маринов. Той бе задържан за нападението в края на на юни, впоследствие бе пуснат под парична гаранция от 3000 лева, а накрая мярката му за неотклонение бе изменена в домашен арест. Днес адвокатът му настоя Тодор да бъде пуснат срещу подписка. Причините - ако мярката му бъде продължена, тя ще се превърне в предварително наказание. Защитата обвини прокуратурата в Несебър в бездействие, тъй като за изминалите месеци разследването така и не е финализирано. Освен това Тодор е студент и домашният арест ще попречи на обучението му. Очаква се становището на съда.", "date": "2017.09.04", "title": "Тодор, който нападна незрящи: Домашният арест ми се отразява зле, наддадох на тегло"}
{"url": "http://www.novinite.bg/articles/149516/Valeri-Simeonov-Premahvame-premestvaemite-obekti-ot-kurortite", "text": "Трябва да бъдат премахнати всички преместваеми обекти в туристическите комплекси. Това намерение обяви на брифинг в Бургас вицепремиерът Валери Симеонов, визирайки седемте национални курорта на България. По думите му, изключение ще бъде направено единствено за спасителни постове, медицински пунктове и водни атакрациони.„Не само Слънчев бряг, но и Златни пясъци са се превърнали в уродливо подобие на ниско бюджетни арабски пазари. Не казвам \"Капалъ черши\", защото той е от много висок клас, сравнение с тях\", каза Симеонов. Той съобщи, че ще инициира промени в законите за туризма и този за устройството на Черноморското крайбрежие, с които да се въведе ред в курортите. Вицепремиерът е категоричен, че разчита на подкрепата на коалиционните партньори, защото по думите му те са разумни хора.\"Преместваемите обекти се държат от фигури от подземния свят. Те са собственост на някакво Слънце, на някакъв Козел... Да, те дават хляб на много хора, но не дават хляб на държавата\", каза  още Валери Симеонов, посочвайки че за 2016 г. постъпленията в Слънчев бряг от преместваеми обекти са по-малко от 50 хиляди лева. „Смешна работа“  - обобщи Симеонов и допълни, че всички тези обекти са в сивия бизнес.Вицепремиерът ще настоява и за ликвидирането на държавното дружество \"Слънчев бряг\" АД, което стопанисва инфраструктурата в туристическия комплекс, тъй като то не генерирало печалби, а създавало условия за мащабна корупция.  Като алтернатива той предлага, ако дружеството да бъде запазено, инфраструктурата да бъде прехвърлена на Община Несебър.„Поставям си за цел промяна на туристическия бранш\", обяви още Симеонов. Според него, след активната намеса на държавата и влизането на инспектори от НАП, Полиция и Митници в курортите, приходите в туризма са превишили миналогодишните данни и са скочили до над 400 млн. лв.По данини на НАП, платените данъци до момента са над 200 млн. лв. \"Бизнесът става по-дисциплиниран\", допълни вицепремиерът.Той съобщи, че има спад  и на престъпността и това лято дори няма нито един случай на балконинг. Единственият инцидент, свързан с падане от терасата на хотел, според него е бил предизвикан поради „търсене на сродни души по балконите“.", "date": "2017.09.04", "title": "Валери Симеонов: Премахваме преместваемите обекти от курортите"}
