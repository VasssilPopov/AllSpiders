{"url": "https://www.novinite.bg/articles/185179/Dve-nashenki-se-varnaha-ot-Kitaj-s-visoka-temperatura-nablyudavat-gi-za-koronavirus", "text": "Трима души общо са под наблюдение в България заради новия коронавирус. Две българки, завърнали се от Китай и Тайланд с температура, са в болници – едната е в София, а другата – в Добрич. Под наблюдение остава и мъжът, също завърнал се от Китай, за който вчера стана ясно, че е приет във ВМА.„Засега няма данни да са болни от коронавирус. Държавата полага всички необходими мерки за безопасността на хората“. Това стана ясно по време на брифинг на министъра на здравеопазването Кирил Ананиев.Той подчерта, че на летището ще бъдат поставени нови 3 термокамери за проверка на пътници, идващи в страната ни, като предпазна мярка срещу новия китайски вирус. „До седмица се очаква да бъдат налични още 3 термокамери – по една за летищата в Бургас, Варна и терминал 1 на летище София. Поръчано е и специално облекло и маски, които също ше бъдат доставени“, ангажира се министър Ананиев.Държавният здравен инспектор д-р Ангел Кунчев каза, че България е предприела необходимите мерки. Той призова всички граждани да проявят разбиране към ситуацията и даде два примера с две пътнички, завърнали се у нас – едната от Лондон, а другата от Китай, но завръщаща се от провинция, която не е засегната от вируса. Жената от Лондон не оказала съдействие на проверяващите на летище София, а другата, заради скъсана маска по време на полета, заявила на екипажа, че вече е заразена с коронавирус и има нужда от помощ. „Искам да помоля всички граждани да проявяват спокойствие, защото всички мерки, които взимаме са в интерес и на тях и на техните близки“, каза доц. Кунчев.Другата пациентка, която е била с температура, е жена от Добрич, пристигнала от Тайланд. При жената, върнала се от Китай, вече е доказан друг вирус – метапневмовирус, а тази от Добрич от вчера вече е без температура и симптомите постепенно отшумяват, обясни доц. Кунчев.„Взети са проби и се анализират. Създадена е необходимата координация между лечебните заведения у нас. Пациентите са под наблюдение. Страната ни предприема необходимите здравни мерки“, категоричен бе Ананиев. Той заяви, че ако задръстим системата със случаи, неотговарящи на критериите за коронавирус, няма да сме ефективни.„Нека не се паникьосваме. Първите реактиви, с които ще може да се установява наличието на коронавирус у нас, ще са налични в края на тази седмица и от вторник в Националната референтна лаборатория по грип и остри респираторни заболявания ще могат да се правят тестове за поставяне на диагноза за този вирус. Така България ще бъде сред първите държави в Европа, която разполага със собствени тестове. Това обясни проф. д-р Тодор Кантарджиев, шеф на Националния център по заразни и паразитни болести.Д-р Кунчев изрази надежда, че скоро ще има ваксина срещу заболяването. „Трупа се все повече опит. Работи се във всички лаборатории. Към момента България прави всичко възможно да сведе риска от зараза до минимум. Важното е тези случаи да бъдат хващани навреме, за да ограничим разпространение на заболяването“, коментира той.„Коронавирусите циркулират постоянно. Те са причина за възпаленията на горните дихателни пътища през зимата. Има тестове, които доказват наличието на мутирали коронавируси. Сега сме поръчали тестове, които да показват наличието на новия коронавирус“, каза още проф. Кантарджиев.Кирил Ананиев  припомни и, че от началото на седмицата е сформирана и междуведомствена работна група, която включва експерти от МЗ, Центъра по заразни и паразитни болести, главният държавен здравен инспектор, ДАНС, МВР, Министерството на външните работи и Български червен кръст, които следят ситуацията. Създадена е и организация между лечебните заведения в случай на зараза у нас. Поддържа се и непрекъсната връзка със СЗО и Европейската комисия. Ананиев обясни и че здравното министерство поддържа непрекъсната връзка с МВнР, за да получава информация за всички български граждани, които се връщат от България.", "date": "2020.01.29", "title": "Две нашенки се върнаха от Китай с висока температура, наблюдават ги за коронавирус"}
{"url": "https://www.novinite.bg/articles/185171/Balgarin-izbyagal-ot-Uhan-Po-zemyata-lejaha-trupove", "text": "Българин, живеещ в Ухан – епицентър на епидемията от коронавирус, разказа  за живота преди и след като китайският град беше поставен под карантина.„В първите дни болниците бяха претъпкани и в един момент спряха да приемат пациенти. Имаше трупове по земята. Затвориха жп гарите, а след това и летищата. Аз излязох от града с кола, когато видях накъде вървят нещата”, споделя Стоян пред Нова телевизия.И допълва, че в момента положението в Шанхай е подобно на това в Ухан. Броят на заболелите расте и започва поетапно прекъсване на транспортните връзки с други населени места.Стоян казва още, че няма намерение да се връща в България, защото рискът да се зарази по пътя и да пренесе заразата у нас е голям.", "date": "2020.01.29", "title": "Българин избягал от Ухан: По земята лежаха трупове"}
{"url": "https://www.novinite.bg/articles/185174/Novata-generaciya-nastapva-Tijm-izhvarli-Nadal-sled-epichen-mach", "text": "Доминик Тийм осъществи най-голямата изненада на тазгодишния Australian Open и елиминира световния №1 Рафаел Надал в четвъртфиналната фаза на надпреварата. Австриецът изигра перфектен мач на много високо ниво и макар да изпусна успеха на свой сервис при 5-4 в четвъртата част, надделя в тайбрек – 7-6(3) 7-6(4) 4-6 7-6(6) след над 4 часа игра на Rod Laver Arena.Доминик за първи път ще играе на полуфинал в Мелбърн, където най-доброто му постижение до този момент беше четвърти кръг. За място на финала той ще спори с Александър Зверев, който по-рано днес надигра Стан Вавринка.Австриецът показа невероятна психическа и физическа издръжливост, не се пречупи пред всички опити на Надал да се върне в мача след спечеления трети сет, и показа по-здрави нерви от един от най-силните психически играчи в историята на тениса в лицето на Надал в трите тайбрека.Епичният сблъсък между двамата продължи 4 часа и 10 минути, за които Тийм записа 14 аса срещу 11 за Надал. Той записа 59% вкаран първи сервис срещу 70% за Надал, но и 78% срещу 69% спечелени точки при първи и 49% срещу 52% във втория.Надал направи повече пробиви в мача - 4 за него от 9 възможности срещу 3 за Тийм от 8 опита. Австриецът имаше отчетливо предимство при уинърите - 65 срещу 49 и малко повече двойни грешки - 49 срещу 33 за Надал. Общо Тийм спечели пет точки повече в мача - 148 срещу 143. Ключов момент беше краят на третия и началото на четвъртия сет. Рафа успя да проби при 5:4 в третата част, а след това поведе в четвъртия и имаше точка за пробив в подаването на Тийм. Австриецът обаче се справи, задържа подаването си, а след това на свой ред проби. Сервирайки за мача, напрежението си каза думата и Тийм беше пробит, с което Надал се върна в мача. Нерви не липсваха и в тайбрека на четвъртия сет, който започна с няколко минибрейка, но в крайна сметка Доминик първи запази подаването си, а след това удържа и на още няколко разочарования, за да си тръгне с крайната победа в края. Доминик постигна пета победа от 14 мача в кариерата си срещу Надал, като никога досега не го беше побеждавал във формат 3 от 5 сета. Двама от считаните за бъдещи звезди на световния тенис - Доминик Тийм и Александър Зверев - ще определят един от финалистите в Откритото първенство на Австралия тази година. Другият полуфинал е между Новак Джокович и Роджър Федерер. До този момент Тийм води с 6:2 срещу Зверев.  В резултат на отпадането на Надал на четвъртфиналите, Новак Джокович може да се върне на върха в ранглистата, ако защити трофея си в Мелбърн в неделя. ", "date": "2020.01.29", "title": "Новата генерация настъпва! Тийм изхвърли Надал след епичен мач"}
{"url": "https://www.novinite.bg/articles/185157/Strahoten-Albert-Popov-se-klasira-v-top-20-na-noshtniya-slalom-v-Shladming", "text": "Алберт Попов се класира на 19-а позиция в нощния слалом в Шладминг (Австрия). Българинът записа сумарно време от 1:44.35 минута, изоставайки с 1.98 секунда от победителя Хенрик Кристофесен (Норвегия).Аби се представи отлично и зае пето място във втория манш с време от 50.57 секунди. Той кара изключително стабилно в стила, който го изстреля в елита през миналия сезон. Така той ще добави 12 точки в надпреварата. Той е 28-и с 67 точки в класирането за дисциплината слалом.Кристоферсен направи огромна грешка във втория манш, но след нея включи на шеста предавка и компенсира изоставането си. Сумарното му време е 1:42.37 минута, като само за второто спускане е едва десети. Лидерът след първия манш Марко Шварц (Австрия) пропусна врата в началото.На втора позиция е французинът Алекси Пинтюро с изоставане от 34 секунди. Трети е швейцарецът Даниел Юл също, изкачил се също с една позиция нагоре. Той остана на 17 стотни зад Пинтюро.Четвърти е французинът Клеман Нюел, който беше последният попаднал във втория манш. Нюел се възползва от добрата писта и единствен кара под 50 секунди - 49.35 секунди.Интересна случка имаше по време на спускането на шестия Алекс Винацер (Италия). Когато той финишира уредбата показа, че Алекс е излязъл начело. Това се случи, защото малко преди италианеца, финалът беше пресечен от атрактивна протестираща фенка, която спря хронометрите. Все пак времето на Винацер беше коригирано на 1:43.49 минута.В класирането за дисциплината слалом Кристоферсен има 552 точки. Втори е Юл с 495 точки, а трети с 450 точки е Нюел.", "date": "2020.01.29", "title": "Страхотен Алберт Попов се класира в топ 20 на нощния слалом в Шладминг"}
{"url": "https://www.novinite.bg/articles/185165/Bojkov-e-izbyagal-no-aresti-ima-v-Komisiyata-po-hazarta", "text": "Бизнесменът Васил Божков е избягал. Според информация той е в неизвестност от неделя. Божков ще бъде издирван от Интерпол, съобщи novini.bg.Днес  Специализираната прокуратура и МВР влязоха в офиса на Божков на ул. \"Московска\" в София. Органи на реда има и пред офиса на \"Национална лотария\" в столицата.\"В момента се провеждат действия по претърсване в дома и офисите на Васил Божков\", заяви пред Блиц Сия Милева, говорител на главния прокурор Иван Гешев.\"Действия по претърсване и изземване на документи се провежда и в Държавната комисия по хазарта. Операцията е продължение от действията на МВР и Специализираната прокуратура от миналата седмица\", посочи прокурор Милева.Рано тази сутрин Спецпрокуратурата и МВР влязоха в Комисията по хазарта. По информация на bTV има задържани служители.", "date": "2020.01.29", "title": "Божков е избягал, но арести има в Комисията по хазарта"}
{"url": "https://www.novinite.bg/articles/185161/Dajd-i-oblaci-vremeto-se-razvalya", "text": "Днес ще бъде предимно облачно и на много места ще превалява дъжд. Вятърът ще е слаб до умерен от запад-югозапад, като вечерта в Западна България ще се ориентира от запад-северозапад и ще се усили. Ще се задържи топло за сезона с максимални температури между 7° и 12°, съобщават от НИМХ.На планините ще е предимно облачно с превалявания от сняг, под около 1300 метра – от дъжд. Ще духа умерен до силен вятър от запад-северозапад, който вечерта ще започне да се усилва. Максималната температура на 1200 метра ще е около 3°, на 2000 метра – около минус 3°.Над Черноморието ще е предимно облачно, но само на отделни места ще превали слаб дъжд. Ще духа слаб, предимно запад-югозападен вятър. Максималните температури ще са между 10° и 13°. Температурата на морската вода е около 8°. Вълнението на морето ще бъде 2-3 бала.На 29.01.2020 слънцето ще изгрее в 7:45 часа и ще залезе в 17:34 часа. Продължителност на деня 9:48 часа.На 29.01.2020 луната ще изгрее в 10:17 часа и ще залезе в 22:03 часа. Осветеност на диска в 0h UT 19 %. Фаза на луната: след новолуние преди първа четвърт.", "date": "2020.01.29", "title": "Дъжд и облаци, времето се разваля"}
{"url": "https://www.novinite.bg/articles/185173/Protest-na-restorantori-i-hotelieri-blokira-centara-na-Sofiya-ima-sblasaci", "text": "Протест  на ресторантьори и хотелиери блокира движението в центъра на София, стигна се до сблъсъци с полицията. Репортер на Novinite.bg е на мястото на събитиетоо и видео от случващото се можете да видите в нашата страница във Фейсбук.Въпреки че във вторник на среща между финансовия министър Владислав Горанов и представители на бранша стана ясно, че наредбата се отлага за шест месеца, протестът не бе отменен.Първоначално демонстрантите бяха пред парламента, където спряха движението по бул. \"Цар Освободител\", където се стигна до сблъсък между протестиращите и органите на реда.След това ресторантьори и хотелиери се отправиха към Министерския съвет, където недоволството продължава. На място има огромно струпване на полиция.Хотелиери и ресторантьори протестират срещу Наредба H-18, според която трябва да се въведе нов софтуер на касовите апарати в заведенията и той да бъде свързан с НАП.Протестиращите изхвърлиха демонстративно касови апарати на земята пред Министерския съвет.", "date": "2020.01.29", "title": "Протест на ресторантьори и хотелиери блокира центъра на София, има сблъсъци"}
{"url": "https://www.novinite.bg/articles/185159/Specakciya-v-ofisite-i-rezidenciite-na-Vasil-Bojkov", "text": "Специализираната прокуратура и МВР влязоха в офисите на собственика на Левски Васил Божков на ул. \"Московска\". По информация на \"По света и у нас\" се проверяват и други адреси в това число и бивша резиденция на Тодор Живков в парк Витоша, ползвана от Божков.От офисите на Националната лотария и Нове холдинг се изнасят документи.Акциите идват по време на разразилата се \"война в хазарта\", при която срещу Божков летят обвинения от негови съдружници в укриване на данъци, кибер тероризъм и изнасилвания на жени. В същото време АДФИ установи, че бизнесменът е ощетил хазната с над 210 милиона лева в последните години от неплащане на такси за лотарийни игри.Божков заплаши, че ако държавата \"одържави\" лотариите му, то ще се махне от Левски, където в последната година даваше пари в опит да стабилизира финансово и игрово изпадналия в криза столичен гранд.Феновете на Левски обаче не се вслушаха в призивите на Божков за протести, които да стреснат властимащите.", "date": "2020.01.29", "title": "Спецакция в офисите и резиденциите на Васил Божков"}
{"url": "https://www.novinite.bg/articles/185176/Turchin-se-kachi-na-lifta-v-Pamporovo-no-padna-i-viknaha-linejka", "text": "Турски турист е паднал от лифт в Пампорово, съобщиха от Планинската спасителна служба към Българския червен кръст в курорта.Инцидентът е станал малко след 13.00 часа на лифт № 2, който пътува от „Студенец“ към кулата „Снежанка“.На пострадалия веднага е оказана помощ на място от спасителите и незабавно е транспортиран с линейка до болницата в Смолян, където предстои да се установи какви са нараняванията му.", "date": "2020.01.29", "title": "Турчин се качи на лифта в Пампорово, но падна и викнаха линейка"}
{"url": "https://www.novinite.bg/articles/185167/Prokuraturata-spira-komunikaciya-s-Prezidenstvoto", "text": "Прокуратурата прекратява всякакви контакти с президентството, съобщиха днес от държавното обвинение.\"С оглед стриктното спазване на принципа за разделение на властите, главният прокурор на Република България Иван Гешев заявява, че Прокуратурата преустановява всякакви контакти с президентството, освен официалната писмена кореспонденция, до произнасяне на Конституционния съд по дело №1/2020 г. за даване на задължително тълкуване на разпоредбата на чл. 103 от Конституцията на Република България\".Вчера от държавното обвинение заявиха, че според тях има данни за престъпление, извършено от президента Румен Радев, но не в качеството му на държавен глава, а като шеф на ВВС.Това е причината главният прокурор Гешев да поиска от КС тълкуване на разпоредбата от Конституцията, която се отнася до имунитета на президента.Целта е да се разбере дали държавният глава може да бъде разследван, защото при проверка за назначаването на Десислава Радева като пиар на ВВС се оказало, че има укрити документи, съобщиха от държавното обвинение.", "date": "2020.01.29", "title": "Прокуратурата спира комуникация с Президенството"}
{"url": "https://www.novinite.bg/articles/185169/Vasil-Bojkov-ne-razkri-kade-e-no-kaza-Ne-znam-da-me-izdirvat-nikoj-ne-mi-e-zvanyal", "text": "Нищо не знам. Мен да ме издирват? Никой не ме издирва, никой не ми се е обаждал. Това заяви Васил Божков, собственик на офисите, които са обект на проверки от страна на полицията и прокуратурата пред агенция БГНЕС.Не знам какво се случва, добави Божков. Като разбера, може би ще коментирам. Нищо не знам в момента. На разположение съм на органите по всяко едно време, подчерта още един от най-богатите българи. Той обаче не разкрива от коя точка на света дава изявленията. По инфо на Novinite.bg Божков е извън границите на ЕС и планира следващите си ходове.Прокурори и полиция влязоха рано тази сутрин в Държавната комисия по хазарта, има задържани.От сутринта полицейска и прокурорска проверка се провежда в централата на “Нове холдинг”, собственост на Васил Божков. Сградата се намира на улица “Московска”, недалеч от храма “Свети Александър Невски”. Полицейска акция има в офис на Националната лотария на улица „Фритьоф Нансен“ в столицата. Акцията е под ръководството на Спецпрокуратурата, но подробности за нея не се съобщават. По същото време има проверки и в бившата резиденция на Тодор Живков в парк „Витоша“, за която също се смята, че е свързана с бизнесмена.", "date": "2020.01.29", "title": "Васил Божков не разкри къде е, но каза: Не знам да ме издирват, никой не ми е звънял"}
{"url": "https://www.novinite.bg/articles/185170/KPKONPI-poiska-otnemane-na-imushtestvo-ot-Banevi-za-nad-140-miliona-leva", "text": "На днешното редовно заседание Комисията за противодействие на корупцията и за отнемане на незаконно придобитото имущество (КПКОНПИ) взе решение за внасяне в Бургаския окръжен съд на иск за отнемане на имущество срещу Николай и Евгения Баневи и свързани с тях юридически лица на обща стойност 140 523 982.29 лв. Двамата са обвинени от Прокуратурата на Република България в участие в организирана престъпна група за финансови престъпления. Това съобщават от КПКОНПИ.Комисията претендира отнемане на имоти по цялото Черноморие, както и собственост на 6 търговски дружества за 99 382 686.90 лв., моторна яхта  “Four Winns – Vista 258 V-D06“ с дължина 7.92 м. за 97 500 лв., налични движими вещи, както и акции, дялове и суми от продажба на имущество.  Сред наличните движими вещи са множество златни накити със скъпоценни камъни, ценни монети, диаманти и др. Сред имотите са няколко помпени станции, къмпинг „Черноморец“, къмпинг „Каваците“,  къмпинг „Златната рибка“ и др.С друго решение от днес КПКОНПИ ще внесе в Софийския градски съд (СГС) иск за отнемане на имущество на обща стойност 699 767.88 лв. срещу бившия заместник-министър на здравеопазването Михаил Зортев. Той е обвинен от прокуратурата за това, че като длъжностно лице, упълномощено да подписва разрешения за осъществяване на лечебна дейност, е нарушил служебните си задължения като е издал разрешение за извършване на идентични медицински дейности, с цел да набави за другиго облага по схемата „болница в болницата“ на територията  на  МБАЛ „Христо Ботев“ АД -  гр. Враца.От Зортев се претендира апартамент в престижен столичен квартал от 125.95 кв. м. на стойност 420 500 лв., акции и суми от продажба на имущество.На заседанието на КПКОНПИ бяха взети решения за внасяне и на 8 иска срещу още 10 физически лица в СГС и в окръжните съдилища в Бургас, Варна, Велико Търново, Плевен, Пловдив и София за отнемане на имущество на обща стойност 145 647 580 лв.Проверките срещу десетте лица са започнати след получени уведомления от прокуратурата за привличането им в качеството на обвиняеми за извършени престъпления – имотна измама, финансови престъпления, отнемане на чужди вещи с употреба на сила и държане на огнестрелно оръжие без разрешение.", "date": "2020.01.29", "title": "КПКОНПИ поиска отнемане на имущество от Баневи за над 140 милиона лева"}
{"url": "https://www.novinite.bg/articles/185177/Grajdansko-opalchenie-se-izpravya-sreshtu-kradci-v-Morskata-stolica", "text": "Своеобразно опълчение срещу крадци сформираха жители на Варна. То не издирва апаши, а просто патрулира срещу тях, след като полицията не се справя. Засега идеята е да се пазят автомобили, но се обсъждат предложения и за охрана на домове, офиси и магазини, пише.Идеята тръгна от една от най-популярните фейсбук групи \"Виждам те КАТ - Варна\". В нея най-често водачи съобщават на кой ъгъл патрулира Пътна полиция, но се обсъждат и всякакви други теми. Така в началото на януари много хора се оплакаха от посегателства върху автомобили, появиха се информации за 40 разбивания за една нощ -Колко вярно е това число не се знае, но е факт, че имаше доста кражби, пише \"Сега\". Така спонтанно се появи идеята самите граждани да пазят на смени. В социалните мрежи има различни съобщения - че са хванати няколко апаши в ученическа възраст и пуснати след леки \"възпитателни мерки\", както и че има предадени на полицията съвсем сериозни крадци.Гражданите са организирани основно във \"Владислав Варненчик\", \"Кайсиева градина\" и \"Младост\" - крайни квартали с чести посегателства. Жител от един от районите сподели, че засега шумът из интернет е по-голям от практическата дейност на патрулите, но призна, че хора наистина се възмущават и организират. И добави, че шумътПолицията има колебливо мнение за всичките тези прояви. От една страна признава, че престъпленията се увеличават - от началото на годината има 28 случая на посегателства на коли срещу 19 за миналата година. От друга страна - нуждата от опълчение дискредитира полицията. От трета - граждани нямат право да задържат когото и да е било, няма как \"да арестуват\". От четвърта - всички тези усилия все някак може да донесат полезен ефект в специфичните български условия.\"Имаме повдигнати 10 обвинения, което означава, че в случаите има образувани досъдебни производства и съответно работата по документиране и доказване на извършените от тези хора престъпления продължава и към момента\", отчете говорителят на ОДП - Варна Ивана Милева пред БНТ. Тя призова гражданите да се обръщат към полицията, когато са жертва на престъпление - именно сигнализирането на МВР е единственият законов начин, на който хората имат право. Но е ясно, чедо пристигането на униформените служители. Затова самоорганизиралите се варненци настояват за законови промени.Подобни граждански прояви е имало и в други градове, но специално Варна има богат опит. Преди 5-6 години се появиха граждански патрули срещу джебчиите в автобусите - и успяха да респектират няколко крадли. Полицията тогава хем някак приветства гражданската бдителност, хем предупреди, че понятие \"граждански арест\" не съществува. ", "date": "2020.01.29", "title": "Гражданско опълчение се изправя срещу крадци в Морската столица"}
{"url": "https://www.novinite.bg/articles/185178/Geshev-Bojkov-e-oligarh-sas-7-obvineniya-pusnat-e-za-izdirvane-Biznesmenat-Da-mi-zvannat", "text": "Васил Божков е обвиняем по 7 обвинения. Той е обявен за общодържавно издирване, напуснал е страната, издадена е европейска заповед. Това заяви главният прокурор Иван Гешев.“Ще положим всички усилия Божков да бъде доведен и изправен пред българския съд. Това е поредният олигарх, който е избягал от България. Не знам къде се намира Божков. Знам, че е извън страната”, каза Гешев. Според него “крайно време е този криминален преход да приключи”.Главният прокурор го каза това? Никой не ми се е обадил. Това заяви пред колегите от БГНЕС Васил Божков във връзка с това, че срещу него са повдигнати 7 обвинения и че е обявен за общодържавно и международно издирване.Васил Божков бе учуден, че срещу него са повдигнати обвинения, той попита за какво са му повдигнати. Не знам, ако съм обявен за издирване, за какво да ме издирват като могат да ми се обадят. На въпрос дали ще се върне в България, Божков отговори, че е на разположение. „Аз съм си на разположение, няма никакви проблеми. Не знам за какво е издирването, мен никой не ме е търсил”, подчерта още Божков. Има си телефони, какво значи обявен за издирване, каза още Божков.Специализираната прокуратура и полицията влязоха по-рано днес в офисите на бизнесмена на улица „Московска“, както и в централата на Националната лотария на улица „Фритьоф Нансен“, които бяха претърсени.Специализирана акция имаше и в Държавната комисия по хазарта. Нейният председател Александър Георгиев беше задържан за разпит, както и над 10 служители на ведомството.Васил Божков се смята за един от най-богатите българи. През последните години той пое и футболния отбор Левски.", "date": "2020.01.29", "title": "Гешев: Божков е олигарх със 7 обвинения, пуснат е за издирване! Бизнесменът: Да ми звъннат"}
{"url": "https://www.novinite.bg/articles/185181/Bojkov-se-ojali-Tozi-pat-tvardo-sa-reshili-da-me-premahnat", "text": "Соченият от държавата за олигарх-беглец от правосъдието -Васил Божков, даде интервю за bTV, в което коментира думите на главния прокурор Иван Гешев, който обяви, че собственикът на Левски е със седем повдигнати обвинения и е обявен за общонационално издирване.Божков изрази недоумение от издирването поради факта, че не е бил потърсен. Той отново обяви, че не се укрива и е готов да се прибере в България веднага когато бъде повикан от прокуратурата.Бизнесменът уточни, че се намира в държава извън Европейския съюз, но е на „30 минути полет“ и няма никакво намерение да бяга. Той обаче смята, че обвиненията към него са „измислени“ като заключението му бе, че „този път са решили да ме премахнат“.„Никой не ме е търсил. Не знам за никакви повдигнати обвинения. Да каже публично кога и къде да се появя. Никой не ме е търсил. Има си законов ред. Ако иска господин Гешев публично да каже и аз ще се явя веднага.“„Въобще не се укривам и ще се явя веднага, ако ме търсят, само да кажат къде. Не мога да си го обясня. Има ли закони, спазват ли се и какво е това издирване? Да не би да се крия, че да ме търсят? Аз за два часа мога да се върна в страната. Не, не членка на Европейския съюз, но има страни, които не са членки и са на половин час полет.“„Не мога да си ги обясня. За какво са обвиненията въобще нямам представа. Тук имаме грубо погазване на законите. Никой не ме е потърсил официално, а ме обявяват за издирване. Обикновено ги връщат два месеца и тогава ги връщат. Въобще не знам каква е целта, не мога да си обясня тези беззакония. Какво целят ми е съвсем неясно.“„Нито съм престъпник, няма от какво да се крия. Само да кажат и се явявам веднага. Ще се явя в прокуратура и следствие. Никакво намерение нямам да остана в чужбина. Когато ми се обадят и кажат, че ме търсят. Аз наблюдавам законите, бизнесът ще почака“, допълни Божков като каза, че първоначалните му планове са били да се завърне в България в средата на следващата седмица.А имало ли е негово влияние в Комисията по хазарта? „Никога. Даже не познавам членовете на Комисията по хазарта. Да дам отпор на държавата? Нали държавата сме всички ние. Всеки трябва да си защитава правата. Някакви измислени обвинения.“„Ако го приемем за чиста монета, сигурно сега са намерили някакво страшно престъпление. Нали знаете, че този закон го създадоха те. Отмениха точка на Кадиев, която го забраняваше и го гласуваха с точка, която го разрешаваше. Генезисът си върви от тях и техния парламент, не виждам какво са им виновни комисиите. Таксите се определят от органа. Това, че си дал възможност за два вида такси и пет години се подписват под всеки един отчет, не виждам как точно сега го разбраха.“„Между другото нямаше обиски в Еврофутбол, където Боян Найденов е подписал всички тези неща. Може би държавата работи за Найденов. Може би Найденов си има държава вече. Това не мога да го кажа. Това е несериозно. Всички тези обвинения са крайно несериозни. Това са недоказуеми обвинения, които се правят със скапълени свидетели. Той ме заплаши, че ще ме убие, това не е сериозно. Не съм заплашвал никого. За какво да ги заплашвам?“На директен въпрос, дали има общо с убийството на Манол Велев – нещо, което бе заявено от Цветомир Найденов, Божков отговори: „Какво общо съм имал с Манол Велев? Той ми беше приятел. Нищо общо не съм имал с него като бизнес интереси, за да му организирам покушение. Той каза и че съм убил Антони Наумов, това е един човек, който почина от рак. Не може въз основа на безсмислени клевети да се правят обвинения.“„Няма да бягам. Явявам се веднага, когато ме повикат. Бягам, ако съм виновен. Като не съм виновен, идвам и се защитавам. Аз съм съществувал в България, въпреки политиката и въпреки политиците. Явно този път твърдо са решили да ме премахнат. Можеха да кажат човешки да им дам бизнеса и да не се занимавам повече. 30 години не са малко.“", "date": "2020.01.29", "title": "Божков се ожали: Този път твърдо са решили да ме премахнат!"}
{"url": "https://www.novinite.bg/articles/185162/Trima-s-koronavirus-v-Germaniya-sa-izolirani-v-klinika-132-sa-veche-jertvite-na-kitajskiya-grip", "text": "Три нови случая на заразени с опасния коронавирус бяха регистрирани в Южна Германия. Болните са служители на една компания като се предполага, че заразяването е станало след обучение от китайска колежка. Заразените са изолирани и са под наблюдение в клиника в Мюнхен.Припомняме, че вчера Германия потвърди за първият човек, който се е заразил на територията на Европа от друг приносител на вируса. Досега всички заболели от новия китайски вирус са били заразени в Китай, съобщават световните агенции.Това е първи случай на предаване на вируса от човек на човек на европейска територия. Болният в Германия е 33-годишен работник във фирма за автомобилно оборудване от Бавария. Той бил заразен от своя колега от Китай, която била в южната германска провинция на неколкодневен престой за обучение, съобщиха санитарните власти.Китайката е била в Германия от 19 до 22 януари и се почувствала зле при завръщането си в Китай. Малко след това тя дала положителна проба за коронавирус. Здравните власти тестваха други 40 души, които са били в контакт с жената или със заразения германец във фирмата или в семейната среда на германския пациент. Германският пациент е мъж от района на Старнберг в Бавария, на около 30 км югозападно от Мюнхен. Той е в стабилно състояние, изолиран е и е под медицинско наблюдение, съобщи БТА.Днес бе потвърден първи случай на заразяване с новия коронавирус в Обединените арабски емирства. Франс прес отбелязва, че това вероятно е първият потвърден случай на заразата в целия Близък изток.В съобщението, разпространено от държавната информационна агенция на ОАЕ, се казва, че заразеният човек е дошъл от китайския град Ухан, откъдето тръгна разпространението на вируса в края на миналия месец. Той е в стабилно състояние и под медицинско наблюдение.ОАЕ е център на глобалния въздушен транспорт, като летището на Дубай е третото най-натоварено в света.Броят на заразените в Китай с коронавируса, предизвикващ пневмония, по последни данни е близо 6000 души. Повече от половината от тях са в провинция Хубей.Смъртните случаи вече са 132, съобщиха китайските здравни власти. Състоянието на над 1200 от заразените се оценява като тежко.", "date": "2020.01.29", "title": "Трима с коронавирус в Германия са изолирани в клиника, 132 са вече жертвите на китайския грип"}
{"url": "https://www.novinite.bg/articles/185160/SNIMKA-Saprugata-na-prezidenta-s-interesen-post-vav-Fejsa-za-darjavnata-izmyana", "text": "\"Приятелка звъни от близо два часа. Няма да вдигна! Държавната измяна дебне отвсякъде...\" Това написа във Фейсбук съпругата на президента Десислава Радева, след като вчера прокуратурата огласи записани със срс-та разговори, в които командирът на ВВС гев.-майор Цанко Стойков и мъж, за когото се предполага, че е Румен Радев, коментират проверка на КПКОНПИ за назначаването й за пиар на ВВС преди години.Главният прокурор пък поиска от Конституционния съд да отговори на въпроса в какви ситуации може да се разследва президентът и какво точно е държавна измяна.Десислава Радева, която често изразява мнението си, споделяйки песни, този път е заложила на Toto - Hold The Line (Поддържай този курс).", "date": "2020.01.29", "title": "(СНИМКА) Съпругата на президента с интересен пост във Фейса за държавната измяна"}
{"url": "https://www.novinite.bg/articles/185172/SNIMKI-Hero-Mustafa-se-chukna-s-rakiya-v-Plovdiv", "text": "Посланикът на САЩ у нас - Херо Мустафа, посети вчера Пловдив. Фотоси от обиколката й се появиха във Фейсбук страницата на US посолството у нас. Интересното е, че Херо Мустафа е пила ракия, която видимо й се е усладила. ", "date": "2020.01.29", "title": "(СНИМКИ) Херо Мустафа се чукна с ракия в Пловдив"}
{"url": "https://www.novinite.bg/articles/185175/Slavi-obyavi-uchreditelnata-deklaraciya-na-partiya-Ima-takava-darjava", "text": "Слави Трифонов и поддръжниците му обявиха учредителната декларация на политическа партия \"Има такъв народ\". Това се случи, след като съдът излезе с окончателното решение да не регистрира учредената преди това от него партия \"Няма такава държава\". От ВКС съобщиха, че искането е отказано заради използването на цветовете на националния флаг в логото по начин, който силно наподобява знамето на България.Инициативният комитет свиква учредително събрание на Политическа партия \"Има такъв народ\" на 16.02.2020г. oт 14:00 ч. в град София, зала \"Рейнбоу Плаза\", ул.\"Атанас Дуков\"№29.", "date": "2020.01.29", "title": "Слави обяви учредителната декларация на партия \"Има такава държава\""}
{"url": "https://www.novinite.bg/articles/185163/Svideteli-s-potresavasht-razkaz-za-tragediyata-s-Kobi-Brajant", "text": "Полицията откри телата на всичките девет души, загинали в катастрофата с хеликоптер, отнела живота на баскетболната легенда Коби Брайънт и дъщеря му Джиана-Мария, съобщава blitzsport.bg, позовавайки се на TMZ Sport. По-рано бе съобщено за намерени само три тела на загинали.Органите на реда тепърва започват работа по разпознаването на телата. Издирвателната дейност е била активна в неделя и е била прекратена, след като се е стъмнило. Търсенето е било възобновено в понеделник сутринта.Междувременно в. \"Сън” разкри, за оцевидец на трагедията, пожелал анонимност, който твърди, че като огнена топка, появила се от мъглата, е рухнал на земята хеликоптерът \"Сикорски”.Свидетелят карал своя маунтийн байк в района заедно с друг колоездач, когато от небето паднала горящата машина. Той направил снимки от местопроизшествието, но разбрал кой е пътувал в машината, едва когато с другия велосипедист се прибрали с колелата до паркинга с колите им.\"От мъглата се появи хеликоптер и се заби в хълм на около 200 фута (182 м) от мястото, където бяхме ние\", сподели колоездачът, който карал заедно с приятел по пътеките. \"Толкова близо бяхме, че ни лъхна раздвижения от перките въздух, беше една огромна огнена топка\".Една от вратите на вертолета паднала на десетина метра от колоездачите. \"Парчета хвърчаха във всички посоки, от хеликоптера не остана много\".Двамата очевидци не побегнали да се спасяват, а обратното – изтичали на мястото, за да помогнат, ако някой е ранен. \"Но беше очевидно, че няма живи хора. Не знаехме, че Коби Брайънт е на борда, докато не стигнахме до паркинга. Бяхме шокирани от самия факт, че цял хеликоптер пълен с хора се разби\".", "date": "2020.01.29", "title": "Свидетели с потресаващ разказ за трагедията с Коби Брайънт"}
{"url": "https://www.novinite.bg/articles/185164/Votat-na-nedoverie-ne-mina-kabinetat-na-Bojko-Borisov-ocelya-otnovo", "text": "Вотът на недоверие срещу правителството на премиера Бойко Борисов не успя. Общо гласуваха 235 народни представители. Срещу вота гласуваха 124 депутати, за – 102, въздържали се 9. Вотът е неуспешен, заяви председателят на НС Цвета Караянчева.За да бъде успешен вотът, той трябваше да бъде подкрепен от 121 народни представители.Кой от БСП ще понесе отговорност за проваления вот? Това попита от парламентарната трибуна председателят на ПГ на ГЕРБ Даниела Дариткова след отхвърления вот на недоверие. Депутатката се обърна към парламентарната група на БСП с думите, че се надява да не са се разстроили от проваления вот и да излязат отново в нелегалност.Това беше четвъртият вот недоверие към правителството „Борисов 3“, като този път той беше на тема “Провал в политиката по околната среда и водите”.От БСП мотивираха внасянето на документа с думите, че половин милион българи са на режим на вода, а има сериозна опасност това число да расте. ", "date": "2020.01.29", "title": "Вотът на недоверие не мина, кабинетът на Бойко Борисов оцеля отново"}
{"url": "https://www.novinite.bg/articles/185158/Dojde-li-u-nas-koronavirusat-Maj-se-varna-ot-Pekin-bolen-v-infekcioznoto-na-VMA-e", "text": "Българин, завърнал се от Пекин, е потърсил помощ в инфекциозната клиника на ВМА Според лекарите симптомите му не приличат на китайския коронавирус.За крaтко мъжът е поставен под домашна карантина, но след това е бил приет в клиниката за наблюдение. Така ще се избегнат евентуални усложнения, защото мъжът има и други заболявания.ВМА е в готовност да изолира пациенти със съмнения за китайски коронавирус. Клиниката разполага със специална носилка и изолатор.За момента обаче Националната грипна лаборатория не може да изследва проби със съмнения за китайски коронавирус, защото не разполага с реактиви.", "date": "2020.01.29", "title": "Дойде ли у нас коронавирусът? Мъж се върна от Пекин болен, в инфекциозното на ВМА е"}
{"url": "https://www.novinite.bg/articles/185180/Nove-Holding-Celyat-da-otnemat-zakonen-biznes-i-da-slojat-raka-na-Levski-darjavata-e-buhalka", "text": "От \"Нове Холдинг\" излязоха с официално становище във връзка с изявлението на главния прокурор Иван Гешев и седемте повдигнати обвинения срещу Васил Божков.Показната акция в офисите на свързаните с г-н Васил Божков компании и повдигнатите обвинения целят принудително да бъде отнет законен бизнес. Налага се внушението, че ние сме виновни за нещо до доказване на противното. Свидетели сме на синхронизирани действия между официални държавни институции, представители на управляващите и частните интереси на  бивши партньори, а именно Боян и Цветомир Найденови – собственици на казина и съдружници в наши фирми. И до момента г-н Божков и юридическия му екип не са получили никакви официални  документи, нито са били уведомени по какъвто и да било официален начин за повдигнатите срещу него обвинения.   С досегашните си действия, става очевидно, че държавата влиза в ролята на “бухалка” и за целта не се пестят средства – от  измисления сигнал, послужил за формален повод за всички последвали активни мероприятия, през приетия на първо четене законопроект за хазарта, който цели противоконституционно налагане на държавен монопол, до репресивните акции на властимащите срещу бизнеса ни и неговите собственици.Различни институции са правили различни проверки на всички лотарийни игри през годините и ние винаги сме съдействали на властите. Приветстваме всяка проверка и сме предоставяли всяка изискана от нас информация без забавяне. Нещо повече – нашите компании са свързани директно с НАП и цялата информация пристига при тях онлайн в реално време. Отново ще напомним, че Агенцията за държавна и финансова инспекция установи, че няма нарушение на закона при плащаните от нас такси. Ние сме спазили буквата на закона и нямаме неплатени задължения към държавата. Това потвърждава и финансовия министър и цялото министерство на финансите чрез подписаните лично от тях месечни отчетни справки в продължение на години.Припомняме, че известните вече поправки в Закона за хазарта са приети от ГЕРБ и са мотивирани от финансовия министър Владислав Горанов през 2014 г. Комисията по хазарта е на подчинение на финансовото министерство и през целия период, който формално се разследва, министър на финансите е бил Владислав Горанов.Свидетели сме на безпрецедентен опит да бъде унищожен работещ бизнес, който през годините е внесъл в държавата под формата на данъци, такси и платен лиценз стотици милиони. Очевидно някой иска да сложи ръка на футболен клуб „Левски“, точно в момента, в който клуба бе спасен от фалит и върви към стабилизация и финансова независимост.България е европейска държава, а безцеремонното погазване на закони и правила от страна на институциите е явен знак и пореден пример, че гражданите и компаниите във всеки един момент могат да бъдат ограбени и репресирани.", "date": "2020.01.29", "title": "Нове Холдинг: Целят да отнемат законен бизнес и да сложат ръка на \"Левски\", държавата е \"бухалка\"!"}
{"url": "https://www.novinite.bg/articles/185166/Ninova-Darjavata-e-v-poliorganna-nedostatachnost-Iskat-da-uplashat-prezidenta-za-da-malchi", "text": "Системите почват да отказват една след друга. Влизаме от криза в криза. В медицината това се казва \"полиорганна недостатъчност\". Когато органите на едно тяло спират да функционират, знаем какъв е изходът. Такава власт може да се запази само със страх, натиск и репресии. Със затваряне устата на смелите и инакомислещите.Това заяви лидерът на БСП Корнелия Нинова, след като кабинетът \"Борисов 3\" оцеля при четвъртия вот на недоверие. Съпратийците й се наредиха на трибуната на Народното събрание, където Нинова говори.\"Ако президентът бе послушен човек, мълчалив, дали щяхме да слушаме СРС-та вчера. От тях се вижда, че той не е нарушил нито един закон в държавата. Огласяване на СРС-та е законно нарушение. Това е опит да се сплаши президента и той да замълчи. Ние вярваме, че той няма да го направи\", заяви Нинова по повод излезлите вчера СРС-та, свързани с президента Румен Радев. Тя определи случващото се като \"институционална война\".\"Първо се започна с нас от опозицията. На множество проверки бяха подложени колеги без основание. Години наред ви се втълпява, че няма алтернатива. Не, не е така. След това се продължи с журналистите. Уважаеми колеги журналисти, помните ли колко от вас през годините бяха уволнени и изхвърлени от работа. Минахте през бизнеса, който също подложихте на натиск, страх, минахте през протестиращите. Първо ги разделяте и противопоставяте, след това ги снимахте и с актове за нарушение ги привиквахте през ден в полицията и стигнахте дотам да обгазявате свободно протестиращи българи срещу политиката на правителството. Не ви стигна това - насочихте и стигнахте до най-високото равнище в държавата - президента на държавата\", коментира Нинова.\"Скъпи българи, разграждат държавността, с едничка цел, да останат на власт на всяка цена и без никакъв опонент. Знаем, че вотът на недоверие не мина. Нека излезем от математиката и да ви попитаме вас от това, което чухте от отрицателните вотове, колко от вас са съгласни. Чухме, че легитимно право на опозицията в една демократична държава да иска вот на недоверие е задният вход в политическия живот. В дебата чухме, че конституционно записаната възможност за служебен кабинет е нелегитимен. Управляващите не само погазват тихомълком Конституцията, а официално на глас оттук я суспендират с думи\", каза Нинова.Тя попита българите затова ли са гласували: да дишат рак и да пият отрова, да плащат скъпите лекарства и да обедняват.\"Ако днес се страхуваме, ставаме съучастници на този процес. Ние от \"БСП за България\" не се страхуваме, нека всеки, който милее за България, за семейството, за себе и си децата си, да се обединим и да продължим волята си за промяна. Бъдете смели, тази промяна е възможна и зависи от нас\", обърна се към българите лидерът на БСП.", "date": "2020.01.29", "title": "Нинова: Държавата е в полиорганна недостатъчност! Искат да уплашат президента, за да мълчи"}
{"url": "https://www.novinite.bg/articles/185168/Radev-Urodlivo-atakuvat-semejstvoto-mi", "text": "“За съжаление вчера прокуратурата девалвира две важни за опазването на държавността понятия – „държавна измяна“ и „нарушение на Конституцията“ като ги употреби като медийна сензация в запитването до Конституционния съд, а впоследствие ги мотивира със записи, в които всички внушения се самоопровергаха“. Това заяви държавният глава Румен Радев преди срещата си със студенти в Техническия университет в Габрово, съобщиха от прессекретариата на държавния глава.„Атаките срещу мен и семейството ми не са спирали, но вече придобиват уродливи измерения и се водят без оглед на средствата“, посочи още президентът.По думите му тези практики показват още веднъж колко остро стои въпросът за промени в Конституцията в посока съдебна власт и нейната независимост. „От независимостта на прокуратурата зависи как ще изглежда и държавността в България“, коментира още държавният глава Румен Радев.БГНЕС припомня, че вчера Прокуратурата разпространи СРС с разговори на държавния глава, а днес обяви, че преустановява всякакви контакти с Румен Радев.", "date": "2020.01.29", "title": "Радев: Уродливо атакуват семейството ми"}
