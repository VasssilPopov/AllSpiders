{"url": "https://www.novinite.bg/articles/160715/Nad-92-mlnevropejci-opitvali-droga-pone-vednaj", "text": "Все по-лесно се намират наркотиците в Европа, кокаинът излиза на предна позиция, но така безпроблемно се намират и новите психоактивни вещества като синтетични опиоиди, особено производни на фентанила с голяма сила на действие. Те са особено популярни сред маргиналните групи, включително сред лишените от свобода. Изводите са направени в тазгодишния Европейски доклад за наркотиците на Европейския център за мониторинг на наркотици и наркомании в Лисабон. Докладът е представен в Брюксел и обобщава данни от всички страни- членки на ЕС, както и Норвегия и Турция, предаде БГНЕС.Повече от 92 млн. възрастни в ЕС (на възраст между 15 и 64 години) са опитвали незаконни наркотици през живота си, а през 2016 г. приблизително 1,3 млн. души са били лекувани за употреба на незаконни наркотици. Все по-голяма роля в разпространението на наркотиците играе он лайн пазарът. Най- популярният наркотик в Европа е кокаинът, който днес е най-чист в сравнение с последното десетилетие. Около 2.3 млн млади европейци го употребяват.Отглеждането на кока и производството на кокаин в Латинска Америка се разширяват, а пазарът в Европа запазва своя мащаб със забележката, че е доста по- достъпен отпреди. Цената му на едро се запазва, но на дребно в момента е най- висока в сравнение с преди. Тенденцията се запазва, въпреки повишения брой конфискации на този наркотик - 98 000 през 2016 в сравнение с 90 000 през 2015 година. Най- много кокаин се употребява в Белгия, Холандия, Испания и Обединеното кралство. В Източна Европа са отчетени малки количества.За региона, в който попада и нашата страна, водещо място заемат амфетамините. Освен кокаина, заради който през 2016 година специализирано лечение са потърсили 67 000 пациенти в Европа, тревога буди и фактът, че около 8 300 пациенти са потърсили лечение от крек. Докладът отчита промени и в трафика на кокаин в Западна Европа- Иберийският полуостров, досега основна входна точка за изпращаните по море пратки, започва да отстъпва мястото си на северните пристанища. Европа освен важен пазар за незаконните наркотици, все повече става и производствен регион, става ясно още от годишния доклад.Улесненият достъп до пазара и минимизиране на риска от залавяне по границите, както и иновациите на производствения метод водят до появата на редица незаконни лаборатории за преработка на кокаин, за производство на екстази и метамфетамини, както и окончателни етапи от производството на амфетамини. Някои от синтетичните наркотици, произвеждани в ЕС, са предназначени за външни пазари. Канабисът е все така достъпен и масово употребяван в Европа, а променящите се политики спрямо него в други страни, раждат нови предизвикателства. В Европа се произвежда все по-силен, на което отговарят и производителите му извън ЕС, обикновено от Мароко и силата на действие на канабиса - смола, внасян оттам, също се повишава. Интересно, че новите психоактивни вещества, познати у нас като дизайнерски дроги, които обичайно се произвеждат в Китай и се внасят в Европа само за опаковане, в някои случаи се произвеждат на територията на Стария континент.През 2016 година около 17.2 млади хора са употребявали канабис, а около 1% от възрастните го приемат всеки ден. Канабисът е свързан със 77% от общо 800 000 случая на правонарушения, най- често притежание, той е и най- много конфискуваният наркотик. След като някои страни в Северна и Южна Америка легализираха употребата на канабис, пазарът започна да ражда иновации в разработването на продукти от него- например \" електронни течности\", продукти за консумация и разновидности с голяма сила на действие.Засега в Европа канабисът си остава извън закона, но тенденциите в това отношение се следят внимателно. Що се отнася до дизайнерските дроги, тяхното разнообразие, което се разви бурно в предишните години, бележи известен застой, затова пък стават все повече данните за вредите от тях. Тези вещества включват синтетични канабиноиди, опиоиди, катинони и бензодиазепини и в голямата си част са недосегаеми за закона. През 2017 година се появиха 51 нови дизайнерски дроги - горе-долу на месец по едно. Към края на 2017 година в Европа се разпространяват около 670 вида дизайнерски дроги. Без съмнение, те са опасни, водят до остри отравяния и смъртни случаи. Най- голямата група, продавани като \" растителни смеси за пушене\", са най- често конфискувани.Напоследък се появяват нови синтетични опиоиди с голяма сила на действие- особено производни на фентанила. Те имитират действието на хероин и морфин и се предлагат в нови форми- например спрей за нос. Често се продават като естествените опиати или се смесват с тях. От 2009 година насам в Европа са установени 38 нови синтетични опиоиди, последните три са през миналата година. Особено опасни са производните на фентанила, които в момента предизвикват криза в САЩ и твърде вероятно ще се пренесат и в Европа.Тазгодишният Европейски доклад за наркотиците поставя във фокуса на вниманието местата за лишаване от свобода и здравните грижи. Достъпността и употребата на наркотици в затворите се оказва проблем не само на България, много европейски страни регистрират същото. Без полагането на никакви здравни грижи за лишените от свобода, те носят големия риск от свръхдоза след освобождаването си или заразяването с вируса на ХИВ. Най- често до затворниците попадат синтетични канабиноиди, които се вкарват по всякакви начини- включително втечняване и разпръскване върху хартия или текстилно изделие. Засичането им също е много трудно.Настъпването на онлайн пазара на наркотици не е учудващо при развитието на съвременните комуникационни технологии. Макар физическият пазар в Европа все още да държи доминиращо място, ролята на социалните мрежи расте. Въпреки всички мерки, които отделните страни вземат, броят на смъртните случаи от свръхдоза в Европа расте. Европейският мониторингов център за наркотици наблюдава всички страни, членки на ЕС, както и Турция и Норвегия. В последните четири години смъртните случаи се увеличават - през 2016 година в резултат на свръхдоза, свързани предимно с употребата на хероин и други опиоиди, съчетани с алкохол и бензодиазепини, са починали над 9 000 души.", "date": "2018.06.07", "title": "Над 92 млн.европейци опитвали дрога поне веднъж"}
{"url": "https://www.novinite.bg/articles/160717/Burgas-stana-naj-dobriyat-grad-za-jiveene-za-2017-a", "text": "Бургас бе отличен като най-добър град за живеене в България за 2017 г., предаде БГНЕС. За 11-та поредна година „Дарик“ попита кой е най-добрият град за живеене и сравни всички 27 областни града по редица критерии. Това е ежегодното изследване, което цели да разбере къде съвременните хора се чувстват най-добре и кой град предлага добър и перспективен начин на живот.„Стимулира конкуренцията, кметовете, администрациите се опитват да бъдат все по-добри. Тази надпревара води до по-добри резултати това е доказан факт. Интригата, стремежът да си по-добър вади най-доброто и от политическите ръководители и от администрацията“, каза вицепремиерът Томислав Дончев, който връчи наградата отговори на въпроса какво показват тези награди. Това е четвърта награда за Бургас.„Аз затова си позволих и да кажа, че в някаква степен Бургас прави кариера в това състезание. Една кариера, която е колкото свързана с публичност и изграждане на имидж на града, толкова и свързана с начина и амбициите, които си поставяме ние и като местна власт и като град като цяло“, каза зам.-кметът на Бургас Руска Бояджиева, след като получи наградата. Бургас получи днес две награди. Градът бе отличен и като град на слушателите на Дарик радио и на читателите на darikradio.bg. Сред отличените още са и градове като Смолян - Град на знанието, Пловдив – Град на финансовата устойчивост, Евро град - София, Зелен град – Сливен и др.", "date": "2018.06.07", "title": "Бургас стана най-добрият град за живеене за 2017-а"}
{"url": "https://www.novinite.bg/articles/160707/Prezidentat-i-bavarskiyat-ikonomicheski-ministar-obsadiha-badeshti-investicii-u-nas", "text": "Възможностите за насърчаване на инвестиционното сътрудничество в сфери с висока добавена стойност и на търговския обмен между България и Бавария, обсъдиха на „Дондуков“ 2 президентът Румен Радев и Франц-Йозеф Пширер, държавен министър за икономика, енергетика и технологии на Свободната държава Бавария. Франц-Йозеф Пширер е на посещение в България и във водената от него делегация са включени представители на различни институции, икономически организации и бизнесаДържавният глава призова Бавария да използва предимствата, които страната ни предлага на инвеститорите – добре обучени кадри, доказана експертиза и традиции в сферата на информационните технологии и стабилна валута. България е сред важните търговски партньори на Бавария със своето стратегическо разположение, ниската данъчна тежест и мрежата от индустриални зони, посочи Франц-Йозеф Пширер. Баварският министър отбеляза и необходимостта от повишаване на прозрачността в работата на българската администрация и гарантирането на сигурност за привличането на инвестицииРумен Радев оцени високо подкрепата на Бавария за изграждането на системата на дуалното професионално обучение в България, а Франц-Йозеф Пширер потвърди готовността на Бавария да продължи да сътрудничи на страната ни за въвеждането на този успешен икономически моделПо време на срещата бяха разменени мнения и за бъдещето на Европа, въпроси в сферата на сигурността, реформите в политиката за предоставяне на убежище и контрола на миграцията. Баварският министър оцени високо усилията на България за охрана на границите на Европейския съюз и изрази готовност за подкрепа от страна на Бавария в случай на рязко нарастване на миграционния натиск към България.Потвърдено беше и значението на Дунавската стратегия и за двете държави, като важен фактор за постигането на икономически растеж, повишаване на свързаността и културния обмен на европейските държави.", "date": "2018.06.07", "title": "Президентът и баварският икономически министър обсъдиха бъдещи инвестиции у нас"}
{"url": "https://www.novinite.bg/articles/160690/Vodata-v-basejnite-v-Sofiya-v-nachaloto-na-sezona-e-chista", "text": "До момента няма отклонения във водата на откритите плувни басейни в София, каза д-р Десислава Драганчева от Здравна инспекция пред БНТ. Направени са 238 проверки, съставени са 28 предписания за констатирани нарушения.В Столичната регионална здравна инспекция са вписани 174 водни обекта, от които 46 открити.До момента са направени 238 проверки като за констатирани нарушения са съставени 28 предписания със задължителни хигиенни и противоепидемични мерки, уточни д-р Драганчева.Издадени са 12 заповеди за временно спиране след привеждане на обекта в съответствие с хигиенните изисквания. Обектите към момента са пуснати в експлоатация. Издадени са 12 акта за административни нарушения, като основно нарушенията са в закритите плувни басейни.Румен Димитров, собственик на един от басейните в София, заяви, че водата е по-чиста от чешмяната и режимът на почистване на водата е денонощен.", "date": "2018.06.07", "title": "Водата в басейните в София в началото на сезона е чиста"}
{"url": "https://www.novinite.bg/articles/160689/Obnovyavat-26-detski-gradini-v-Sofiya", "text": "„26 училища и 10 детски градини в София ще бъдат основно ремонтирани до края на следващата година по Оперативна програма „Региони в растеж“ 2014 – 2020 г. Общата стойност на проекта „Изграждане, основен ремонт, реконструкция на 26 училища и детски градини на територията на Столична община“ е 63, 623 млн. лв., като близо 58 млн. лв. са безвъзмездна финансова помощ, а останалите средства са съфинансиране от общината“. Това заяви днес заместник-кметът на Столична община по инвестиции и строителство Ирина Савина и допълни, че Управляващият орган на програмата е одобрил проекта в понеделник, съобщиха от общината. 25 от сградите са в районите „Красна поляна“, „Връбница“, „Надежда“ и „Илинден“, които са обособени като Зона с преобладаващ социален характер. Един обект – 9-та Френска езикова гимназия „Алфонс дьо Ламартин“, е в Зоната на публични функции с висока обществена значимост в район „Средец“. В обхвата на проекта са включени 3 обекта в столичния район „Красна поляна“ - 57 СОУ „Св. Наум Охридски“, 147 ОУ „Йордан Радичков“ и 123 СОУ „Стефан Стамболов“, 11 са сградите, които ще бъдат ремонтирани в район „Надежда“ - 102 ОУ „Панайот Волов“, 54 СОУ „Иван Рилски“, 15 СОУ „Адам Мицкевич“, 101 СОУ „Бачо Киро“, 16 ОУ „Райко Жинзифов“, ОДЗ № 15 „Чучулига“, ОДЗ № 90 „Веса Паспалеева“, ОДЗ №115 „Осми март“, ЦДГ № 152 „Връбница“, ЦДГ №170 „Пчелица“ и ОДЗ № 27 „Детска китка“. Учебните заведения, които ще бъдат обновени по ОПРР в район „Връбница“, са 4 - 140 СОУ „Иван Богоров“, 70 ОУ „Св. Климент Охридски“, 62 ОУ „Христо Ботев“ и ОДЗ № 42 „Чайка“. В район „Илинден“ ще бъдат ремонтирани 7 обекта - 113 СОУ „Сава Филаретов“, 3 СОУ „Марин Дринов“, бивш филиал на Втора АЕГ „Томас Джеферсън“, ОДЗ №179 „Синчец“, ОДЗ №51 „Щурче“, ЦДГ №53 „Света троица“ и Училищен корпус към 43 ОУ „Христо Смирненски“. Ремонтните дейности за цялостно обновяване и модернизация на сградите включват изграждане на топлоизолация по външни стени и покриви, подмяна на дограма, ремонти в помещенията, реконструкция на санитарните възли, ремонт на водопроводни и канализационни инсталации, на дворни настилки и озеленяване, изграждане и оборудване на детски площадки, осигуряване на общодостъпна среда, монтаж на пожароизвестителни уредби и СОТ и др. В район „Илинден“ двуетажна общинска сграда с тавански помещения ще бъде преустроена в училищен корпус към 43 ОУ „Христо Смирненски“. Към сградата на 9-та Френска езикова гимназия „Алфонс дьо Ламартин“ ще бъде изградена нова постройка с учебен блок и многофункционален физкултурен салон. „За 18 от обектите вече имаме избрани изпълнители, като с някой от тях през този месец ще сключим договори за изпълнение. За един от обектите процедурата за избор на изпълнител се обжалва в КЗК, а за останалите 8 се обжалва самата процедура“, заяви още Савина.", "date": "2018.06.07", "title": "Обновяват 26 детски градини в София"}
{"url": "https://www.novinite.bg/articles/160695/BSP-za-Belene-Darjavnite-institucii-da-se-obedinyat-v-imeto-na-interesite-na-Balgariya", "text": "„Сега е времето, държавните институции да се обединят в името на интересите на България и нейното бъдеще на енергийно независима страна. Нужна е ясна и категорична позиция по проекта АЕЦ „Белене”. Това заяви народният представител от ПГ на \"БСП за България\" Таско Ерменков при представянето на предложението на левицата за проект на решение за отмяна на решение на НС от 29.03.2012 г. за прекратяване изграждането на Ядрена централа на площадка „Белене“. Ерменков обясни, че в предложението на левицата е записано, че НС възлага на министъра на енергетиката: да организира, координира и контролира провеждането на преговори с инвеститори и производители на оборудване; да предприеме действия за разработване на процедура за избор на стратегически инвеститор и да предложи възможности за структурирането на проекта в срок до 31.10.2018 г. и да информира НС за предприетите действия и конкретните резултати. „За 37 години проектът „Белене” имаше три първи копки, две спирания и два рестарта. Реализацията му е гаранция за силна икономика на страната ни в областта на енергетиката и заемането от нея на заслужено място на Балканите като износител на електроенергия, заяви социалистът и припомни, че .гласът на народа е „За” релизирането му, заявен на референдум през 2013 година. Таско Ерменков обясни, че недовършването на проекта за втората атомна централа в България е плод на непоследователна позиция от страна на законодателната и изпълнителна власт на страната ни. „БСП винаги е била категорична, че АЕЦ „Белене” трябва да заработи, защото гледа на проекта като на национален въпрос, и в дългосрочен план, за стабилна и развиваща се българска икономика и е въпрос на национална сигурност”, каза още той. Ерменков подчерта, че ЕС категорично подкрепя атомната енергетика като единствен начин за намаляване на вредните емисии. По думите му атомните електроцентрали отделят по-малко вредни емисии, отколкото останалите видове централи. Депутатът заяви, че България има традиции на износител на гр.София, ул.“Позитано” 20 тел/факс 8107234 e-mail: bsppress@bsp.bg електрическа енергия, а електропотреблението в региона ще се увеличи в следващите години и това изисква изграждане на нови мощности, и може да играе стратегическа роля на регионалния пазар на електрическа енергия. „Този проект е в напреднала фаза, което го поставя в позицията на изпреварващ с 5 до 10 години пред всички останали проекти в начална фаза в региона. Днес страната ни има оборудване за атомна електроцентрала и площадка, в които са вложени над 3 милиарда лева, което поставя на дневен ред въпроса за реализиране на активите на АЕЦ „Белене””, заключи Таско Ерменков.", "date": "2018.06.07", "title": "БСП за Белене: Държавните институции да се обединят в името на интересите на България"}
{"url": "https://www.novinite.bg/articles/160698/Karanikolov-Balgarskiyat-iznos-za-Kitaj-prez-poslednite-deset-godini-se-uvelichi-sedem-pati", "text": "Българският износ за Китай през последните десет години се увеличи седем пъти и Китай се превърна в наш втори по големина експортен партньор сред страните извън ЕС. Това каза министърът на икономиката Емил Караниколов по време на Третата министерска конференция за насърчаване на търговско-икономическото сътрудничество между Китай и държавите от Централна и Източна Европа в гр. Нинбо, Китай. Икономическият министър поясни, че има възможност за по-нататъшно разширяване на българския износ за Китай и по-конкретно на продукти, с които нашата страна е известна в Азия. Пример за това са селскостопанските и хранителни продукти, етеричните масла и козметичните продукти от тях, вино и минерална вода. Той допълни, че шестнайсет български компании, опериращи в тези сектори, ще представят своите висококачествени продукти в рамките на Четвъртото Експо за търговия и инвестиции Китай-Централна и Източна Европа. По време на пресконференцията министър Караниколов подчерта, че България отдава важно значение на инициативата 16+1, която ще имаме честта да домакинстваме в София през 2018 г. Той изтъкна, че това е платформа за нови възможности в посока засилване на инвестиционното и търговското сътрудничество с Китай. По думите му инициативата вече е допринесла за нова динамика в двустранните отношения: налице е осезаем подем в политическия диалог, икономическите връзки, човешкия обмен, контактите между местните власти, както и засилен интерес на китайски компании към нашата страна. „По отношение на инвестициите бих искал да изтъкна, че приветстваме китайските компании, които са заинтересовани да навлязат на пазара на ЕС, да установят в България свои производствени бази и развойни центрове“, заяви министърът. Като допълни, че достъпът до финансиране е от съществено значение за осъществяването на успешни бизнес проекти. В тази връзка той отбеляза като важно сътрудничество на Българската банка за развитие (ББР) с китайски финансови институции, подчертавайки, че през 2017 г. ББР и Китайската банка за развитие са сключили кредитно споразумение за подкрепа на съвместни инвестиционни проекти на стойност 80 млн.евро. От думите му стана ясно още, че през миналата година ББР е договорила 50 млн. евро от Ексим Банката на Китай за финансиране на българския бизнес и също така води преговори за осигуряване на финансов ресурс с Индустриалната и търговска банка на Китай, след първото кредитно споразумение сключено през 2016 г. В заключение министър Караниколов изтъкна, че с цел промоция на българските продукти на китайския пазар, Министерството на икономиката подготвя представителна бизнес делегация за участие в Първия китайски международен панаир за вносни стоки, който ще се проведе през ноември в Шанхай. По-късно икономическият министър посети Изложбата на стоки за страните от ЦИЕ в рамките на Четвъртото Експо за търговия и инвестиции Китай-ЦИЕ.", "date": "2018.06.07", "title": "Караниколов: Българският износ за Китай през последните десет години се увеличи седем пъти"}
{"url": "https://www.novinite.bg/articles/160687/Praznik-na-okolnata-sreda-v-NDK-zapozna-decata-s-polzite-ot-recikliraneto", "text": "Огромна класна стая, във формата на надуваемо земно кълбо, беше основната атракция за децата, които днес се събраха в НДК за инициативата „Да победим замърсяването с пластмаса”, организирана по повод Световния на околната среда.Малчуганите имаха възможност да влязат във вътрешността на „планетата”, както и да се включат в редица интересни и образователни занимания, свързани с опазването на природата, разделното събиране на отпадъци и рециклирането. Децата разгледаха и арт инсталациите от пластмаса на НДК, които са част от кампанията на НДК Те изпълниха и специален музикален поздрав по повод празника, участваха във викторини и весели игри, а с помощта на водещия - актьорът и телевизионен водещ Цветомир Иванов, забавлението беше пълно. На събитието беше обявен и победителят от конкурса за видеоклип на тема „Да победим замърсяването с пластмаса –  ЗА чиста околна среда“ – Георги Василев Данов, 8-ми клас от Ботевград.Приветствие към малчуганите отправиха директорът на РИОСВ – инж. Ирена Петкова, председателят на Съвета на директорите на НДК – Борислав Велков, както и Ивелина Василева - председател на Комисията по околната среда и водите в 44-тото Народното събрание. Велков се обърна към децата с думите: \"Трябва да се грижим за най-голямото нещо, което имаме и това е планетата Земя. За да я опазваме трябва да бъдем отговорни, но преди да бъдем отговорни, трябва да бъдем културни, а културата се изгражда бавно. Вие днес затова сте тук- за да видите и научите как се събират отпадъци разделно, какво да правим с пластмасата и да чуете повече за това, че околната среда е най-важното нещо в нашия живот. От вас зависи всичко и ние се надяваме, че вие, някой ден ще сте истинските стопани и пазители на тази планета\". Инж. Петкова благодари на НДК за подкрепата, както и на всички участници от училищата, университети, сдружения и организации – партньори на събитието. „Както знаете всички поводът за днешния празник е Световният ден на околната среда. Тазгодишната тема е „Да опазим природата от пластмаса“. Това е едно от действията, които всеки един от нас може да направи така, че първо да не допускаме замърсяване с пластмаса и второ да изчистим природата от отпадъците и в частност отпадъците от пластмаса”, каза още тя.„Лично аз съм убедена, че децата са най-добрите посланици на зелените идеи”, започна приветсвието си към малчуганите Ивелина Василева. „Вие сте тези, на които разчитаме да пазите планетата, защото това е нашият дом. Благодаря ви за всичко, което правите, защото ние разчитаме на вас и вие сте нашето бъдеще. Ние сме в НДК, която е най-голямата сграда за културни и обществени събития, но знаете ли, че в тази сграда се събират европейските министри, министър председателите, лидерите на всички държави, за да взимат важни решения. Разчитаме на вас, в бъдеще вие да взимате тези важни решения за идните поколения”, допълни тя. ", "date": "2018.06.07", "title": "Празник на околната среда в НДК запозна децата с ползите от рециклирането"}
{"url": "https://www.novinite.bg/articles/160677/Katastrofa-zadrasti-Trakiya-v-posoka-Sofiya", "text": "Катастрофа е станала преди малко на магистрала „Тракия“. Заради инцидента временно движението се осъществява само в изпреварващата лента при 77-ми километър в посока София, съобщиха от АПИ. От там призовават шофьорите да се движат с повишено внимание и съобразена скорост.", "date": "2018.06.07", "title": "Катастрофа задръсти „Тракия“ в посока София"}
{"url": "https://www.novinite.bg/articles/160704/Skoro-otvaryat-konkursa-za-stroitel-na-Struma-prez-Kresnenskoto-defile", "text": "Предстои стартиране на тръжните процедури за избор на изпълнители за проектиране, строителство и за надзор на най-сложния участък от магистрала „Струма“ през Кресненското дефиле, каза инж. Светослав Глосов, член на Управителния съвет на Агенция „Пътна инфраструктура“, в Сутрешния блок на БНТ. Той припомни, че на 23 май Върховният административен съд е отхвърлил постъпилите жалби, с което е потвърдил Доклада за оценка на въздействието на околната среда и предложения източен вариант на трасе на магистралата. Изграждането на другите другите две отсечки от „Струма“ – от Кресна до Сандански и между Благоевград и Крупник, е в график. През октомври с близо половин година предсрочно ще бъде пуснат участъкът между Кресна до Сандански, каза инж. Глосов.До 20 юли т. г. археолозите, които обследват трасето на лот 3.1 на „Струма“ в района на Покровник, трябва да приключат работата си и да се произнесат за откритите находки, посочи инж. Глосов. Изразеното досега от тях становище е, че ценните артефакти може да се изнесат встрани и изграждането на магистралата да продължи. В момента в участъка, в който се извършват проучвания, строителни работи няма, каза той.Напредва и изграждането на участъка от магистрала „Хемус“ между Ябланица и „Боаза“, което започна в края на март т. г. Досега са изпълнени над 20% от строителните работи. Предвиждаме до края на лятото на 2019 г. близо 10-километровата отсечка да бъде завършена, заяви инж. Глосов. Той съобщи още, че през август се предвижда да стартира и строителството на още една отсечката от „Хемус“ между пътен възел „Белокопитово“ и с. Буховци. Предстои оценяване на разработения технически проект, издаване на разрешението за строеж и започване на същинските строителни дейности.По повод ремонтите на съоръженията на старите участъци от „Хемус“, които не са обновявани от построяването им преди повече от 30-35 години, инж. Глосов посочи, че те са наложителни, за да се осигури безопасността на движението. Зимата е невъзможно да се работи на виадуктите. В тежко състояние са и някои от елементите им са в предаварийно състояние. В момента пътуващите по магистралата не виждат работници и техника в района на виадукт „Коренишки дол“ и при „Витиня“, но на тях се работи много сериозно по колоните на съоръженията, т. нар. долно строене, каза инж. Глосов. Той обясни, че движението по мостовете е спряно, за да се осигури безопасността и на пътуващите, и на работещите екипи. Инж. Глосов посочи, че шофьорите, които желаят да избегнат участъка в ремонт на „Хемус“ и пътуват към Враца, Монтана и Видин могат да ползват пътя през Искърското дефиле, където няма ремонтни дейности. За облекчаване на лекотоварния трафик по авгомагистрата товарните камиони над 12 тона се пренасочват при пътен възел „Витинска река“ на „Хемус“ по обходен маршрут по първокласния път I-1 София - Ботевград. До края на месеца се очаква да приключат ремонтните работи и в участъка между Шумен и Варна на магистрала „Хемус“, за да не се затруднява трафикът през активния туристически сезон. Във Варненска област се работи на два участъка - общо 10 км.През следващата седмица завършва и ремонтът на 22-километровия участък в отсечката Пловдив – Чирпан на магистрала „Тракия“. В момента на трисменен режим се работи в платното за София, каза инж. Глосов и допълни, че този участък е в експлоатация от 1995 г. и досега не е ремонтиран. За повишаване на безопасността в средната разделителна ивица в участъка от 134-ти км до 156-ти км на „Тракия“ се поставя двойна ограничителна система. ", "date": "2018.06.07", "title": "Скоро отварят конкурса за строител на \"Струма\" през Кресненското дефиле"}
{"url": "https://www.novinite.bg/articles/160706/Poiskaha-ostavkata-na-predsedatelya-na-Komisiyata-za-balgarite-v-chujbina", "text": "С декларация от трибуната на Народното събрание днес от парламентарната група на „Обединени патриоти“ поискаха оставката на Андон Дончев като председател на Комисията по политиките за българите в чужбина.Народният представител от Обединените патриоти Красимир Богданов представи мотивите за настояването. С недопустими действия – изказвания и политически изяви, Дончев уронва авторитета на институцията Народно събрание и на България, както и внушава на сънародниците ни зад граница незаинтересованост по проблемите им от страна на българската държава.На един от случаите с недопустимо поведение от страна на Андон Дончев е свидетел самият Богданов по време на посещението им в Западните покрайнини. По време на откриване на Културно-информационен център на българите в с. Звонци, общ. Бабушница, Дончев приветства присъстващите българи с думите „народа на Югославия“, обяснил им, че нямат нужда от членство в НАТО и ЕС, а в България в скоро време щял да се проведе референдум за излизане от НАТО, каквато политическа кампания напоследък обявяват от партия „Воля“, чийто представител е Андон Дончев.Освен предизвикващите възмущение публични изяви на Дончев, Патриотите заявяват, че той е подхождал към задълженията си на председател на Комисията изключително непрофесионално.Г-н Андон Дончев трябва незабавно да подаде оставката си като председател на Комисията по политиките за българите в чужбина, завършва декларацията на Обединени патриоти.Ето какво каза от парламентарната трибуна народният представител от Обединени патриоти Красимир Богданов:Уважаема г-жо Председател,Уважаеми госпожи и господа да народни представители,Вземам думата по въпрос, свързан с недопустими действия на български народен представител, грубо уронващи авторитета на институцията Народно събрание, на България като държава и предизвикващи противоречиви чувства у нашите сънародници в чужбина.На 1 юни 2018 г. в с. Звонци, общ. Бабушница, Република Сърбия беше открит Културно-информационен център (КИЦ) на българското национално малцинство „Звонци - Бабушница“. На събитието присъстваха посланикът на Република България в Белград Н. Пр. Радко Влайков, генералният консул в Ниш Едвин Сугарев, председателят на Държавната агенция за българите в чужбина Петър Харалампиев, Красимир Богданов – народен представител и член на групата за приятелство България - Сърбия, кметът и председателят на общинския съвет на Община Бабушница, представители на общини от Република България. Гост беше и народният представител от ПП Воля и председател на Комисията по политиките за българите в чужбина Андон Дончев.В изказванията си всички представители от България заявиха загриженост към положението на българското малцинство в Сърбия, лошото икономическо състояние и обезлюдяването на Звонския край и възможностите, които дават предприсъединителните фондове, проектите за трансгранично сътрудничество и др. за подобряване на икономическите условия в Западните покрайнини. Те заявиха българската подкрепа с оглед преговорите на Република Сърбия за членство в ЕС и призоваха за защита на правата на българското национално малцинство.За всеобща изненада изказването на г-н Дончев беше в абсолютен асинхрон с предишните. Той се обърна към присъстващите българи с - цитирам „народа на Югославия“, поднесе извинения за бомбардировките на НАТО, призова присъстващите, явно според него сърби, а не българско малцинство, че нямат нужда от членство в НАТО и ЕС, като посочи, че България нищо не е получила от това, страната е в разруха, няма армия и скоро ще се проведе референдум за излизане на България от НАТО. Като заключение, Дончев обяви, че местните хора не трябва да очакват нищо от България. От негова страна не беше казана и една дума за правата на българите, за откриването на този КИЦ и неговото значение, или да се постави въпрос за нуждите на местните хора и възможностите за българска подкрепа.Изказването му предизвикаха недоумение у хората, които очакват от България последователна политика на защита на правата им, насърчаване на инвестициите и подобряване на икономическите възможности.Нещо повече, на културното събитие присъстваха сръбски медии, които могат да използват превратно неговите думи, казани все пак от името на председател на Комисията по политиките за българите в чужбина и да обявят това мнение като позиция на Комисията или въобще на отношението на българската държава към сънародниците ни в чужбина.Уважаема г-жо Председател,Смятам изказванията на г-н Дончев за недопустими от страна на български народен представител, грубо уронващи авторитета на Народното събрание и на Българската държава. Това не е първото подобно действие на въпросния народен представител. Припомням, че при посещение в Украйна същият направи изказване пред местната българска общност и гостите от България на език, различен от българския. Заседанията на поверената му комисия се водят некомпетентно по проблематиката на българите зад граница и при постоянно превишаване на правата на председателя с цел извличане на вътрешнополитически дивиденти. Всичко това води до  противоречиви чувства и разколебаване на нашите сънародници в чужбина. В остър разрез е с българската национална кауза и подсказва за защита на чужди, небългарски интереси.Предвид гореказаното г-н Андон Дончев трябва незабавно да подаде оставката си като председател на Комисията по политиките за българите в чужбина.", "date": "2018.06.07", "title": "Поискаха оставката на председателя на Комисията за българите в чужбина"}
{"url": "https://www.novinite.bg/articles/160688/Poreden-opit-sadat-da-reshi-za-posta-na-Ivancheva", "text": "След две отлагания Апелативният съд трябва да обяви отстранява ли от длъжност задържаната кметица на „Младост” Десислава Иванчева. Решението трябва да стане ясно във вторник, но беше отложено отново заради нови четири тома със секретна документация по делото, предаде бТВ.Адвокатите на Иванчева поискаха време, за да се запознаят с тях. Държавното обвинение иска Иванчева да напусне поста си, след като стана ясно, че от килията си в ареста тя е издала заповед аз уволнението на заместника си Румен Русев, който е един от основните свидетели срещу нея.Миналата седмица Столичният общински съвет обаче избра именно Русев за изпълняващ длъжността районен кмет.", "date": "2018.06.07", "title": "Пореден опит съдът да реши за поста на Иванчева"}
{"url": "https://www.novinite.bg/articles/160693/Policejskoto-prisastvie-v-Botevgrad-ostava-zasileno-sled-ubijstvoto-na-Pelov", "text": "Полицейското присъствие в Ботевград остава засилено. Вчера полицията намери взривни вещества в жилищен блок и се наложи да бъдат евакуирани живущите в него. По официални информация на МВР има връзка между убийството на избягалия затворник Пелов и претърсванията, които бяха направени в жилищната сграда.От месец МВР е имало оперативна информация, че избягалият затворник Владимир Пелов е в района на Ботевград. Това съобщи шефът на областната полиция - София Георги Григоров. На ден МВР е получавало по 10-15 сигнала за беглеца и ги е проверявало, но без резултат. Пелов е бил с променен външен вид - пуснал си е брада и е ходил с шапка и качулка, обясниха разследващите. Това обаче се разбрало едва снощи. МВР не знае къде се е укривал Пелов. Според Григоров той е стигал до града, движейки се по коритото на реката, което било обрасло с гъста растителност.Основна версия за стрелбата е неуредени финансови отношения между Пелов и Марио Панчев-Дебелия. Преки очевидци на престрелката няма, камери също. Единственият очевидец е Панчев, но той е в тежко състояние в Пирогов и не може да бъде разпитван. ", "date": "2018.06.07", "title": "Полицейското присъствие в Ботевград остава засилено след убийството на Пелов"}
{"url": "https://www.novinite.bg/articles/160691/Katastrofa-na-AM-Trakiya-ima-promyana-v-dvijenieto", "text": "Движението на автомагистрала \"Тракия\" в посока София при 75-и километър се осъществява временно само в изпреварващата лента.Причината е пътнотранспортно произшествие, информираха от Агенция \"Пътна инфраструктура\". ", "date": "2018.06.07", "title": "Катастрофа на АМ \"Тракия\", има промяна в движението"}
{"url": "https://www.novinite.bg/articles/160696/Obviniha-trima-granichari-ot-letishte-Sofiya-v-trafik-na-hora", "text": "Специализираната прокуратура предаде на съд трима граничари от аерогара \"София\", съобщиха от държавното обвинение. Двама от обвинените граничари са началници на смяна. Според обвинението граничарите, заедно с двама легално пребиваващи в България граждани на Бангладеш, са участвали в организирана престъпна група за незаконно пропускане в страната на мигранти през ГКПП \"Аерогара София\", с цел преминаването на мигрантите към Западна Европа. Припомняме, граничарите бяха заловени в края на месец февруари 2017 година.В хода на разследването е установено, че обвинените граничари осигурявали преминаването през летището на граждани от Бангладеш, Индия, Непал и Пакистан. Това ставало срещу суми от 6 000 до 10 000 евро на човек. Мигрантите пристигали от Кипър, като крайната им дестинация били страни от Западна Европа. Групата действала от месец септември 2016 година. Според прокуратурата двамата чужденци от Бангладеш, които пребивават легално в България и участвали в престъпната група, имали сериозни контакти сред кипърската емигрантската общност. Чрез тези контакти двамата набирали кандидати от островната държава и осигурявали информация за тях, в това число снимки и копия на лични документи, датите на полетите им и други.", "date": "2018.06.07", "title": "Обвиниха трима граничари от летище \"София\" в трафик на хора"}
{"url": "https://www.novinite.bg/articles/160710/Balgaro-frenska-akciya-razbi-mejdunarodna-grupa-za-trafik-na-jeni-i-prostituciya", "text": "Служители на ГДБОП от отдел „Трансгранична престъпност“, сектор „Трафик на хора“ и френските им колеги прекратиха дейността на организирана престъпна група , занимавала се с набиране, транспорт и експлоатация на хора за сексуални услуги. Съвместните полицейски действия започнали през 20216г., когато във Франция стартирало разследване за сексуални престъпления, участие в организирана престъпна група и трафик на хора.В България  проверки са предприети за трафик на хора с цел сексуална експлоатация /чл. 159б от НК/ и организиране на престъпна група / чл.321 от НК/.В процеса на двустранното партньорство по случая е осъществен значителен обмен на информация и са установени 19 участници в организираното престъпно сдружение и около 30 жени, сексуално експлоатирани в различни райони на френската столица.След координиране, преди дни групата е неутрализирана, като при съгласувани и едновременни действия в двете страни са задържани общо 17 души, 11 от които – във Франция, съпричастни  към престъпната дейност.В България, с участието на служители на ГДБОП във Варна, Силистра, Добрич, Търговище и Шумен,  са задържани 6-ма, след които и лидерът на групата. За тях има издадена Европейска заповед за арест от френските съдебни власти и вече са започнати процедури за изпълнението им.Работата по изясняване на престъпната дейност на организираната група продължава, като в рамките на операцията е установен и се издирва още участник, за когото от Франция е издадена Европейска заповед за арест.  ", "date": "2018.06.07", "title": "Българо-френска акция разби международна група за трафик на жени и проституция "}
{"url": "https://www.novinite.bg/articles/160681/Prodaljavat-ogranicheniyata-v-dvijenieto-po-chast-ot-magistrala-Lyulin", "text": "Днес, както и в следващите дни продължава обрушването на скатовете при 9-ти км на магистрала „Люлин“. До приключването му, за да се осигури безопасността при пътуване, всеки ден от 10 ч. до 18 ч. ще се спира движението на леките автомобили по автомагистралата в участъка от пътен възел „Даскалово“ до пътен възел „Мало Бучино“. За пътуващите за София обходният маршрут е по път I-1 през Владая, а в посока Перник е по път I-1 през Владая и път III-1801 през Мало Бучино.Камионите над 12 тона, преминаващи по „Люлин“, ще бъдат спирани на интервали от два часа и ще изчакват на място. Първото спиране е от 10 ч. до 12 ч. Движението на тежкотоварния трафик ще бъде пуснато за един час от 12 ч. до 13 ч. След това преминаването на МПС над 12 т отново ще бъде спряно за два часа съответно от 13 ч. до 15 ч. и от 16 ч. до 18 ч.Агенция „Пътна инфраструктура“ благодари на шофьорите за търпението от причинените неудобства, които обаче са наложителни, за да се пътува удобно и безопасно.", "date": "2018.06.07", "title": "Продължават ограниченията в движението по част от магистрала „Люлин“"}
{"url": "https://www.novinite.bg/articles/160685/Do-99-dostignaha-jertvite-sled-vulkana-v-Gvatemala", "text": "Числото на жертвите от изригването на вулкана Фуего в Гватемала достигна до 99 души. По-рано се разбра, че само в този район още няколко десетки души са в неизвестност, а общият им брой надвишаваше 190 души, предаде БГНЕС. Последиците от удара на стихията засегнаха над 1,7 милиона души, във връзка с трагедията в страната е обявен тридневен национален траур. ", "date": "2018.06.07", "title": "До 99 достигнаха жертвите след вулкана в Гватемала"}
{"url": "https://www.novinite.bg/articles/160701/Sreshta-na-visoko-ravnishte-v-Sofiya-za-evrofondovete-sled-2020-g", "text": "Утре европейският комисар по бюджет и човешки ресурси Гюнтер Йотингер ще участва в конференция на високо ниво, посветена на Кохезионната политика на ЕС след 2020г. Събитието, което е част от календара на Българското председателство на Съвета на ЕС, е първото публично обсъждане на предложението за новата Многогодишна финансова рамка (МФР) на ЕС 2021-2027 г., обявено през май.В него ще се включат високопоставени служители на Европейската комисия, членове на Европейския парламент, Европейския комитет на регионите, министри от държавите-членки и др. От 11:40ч. в НДК е предвиден съвместен брифинг.", "date": "2018.06.07", "title": "Среща на високо равнище в София за еврофондовете след 2020 г."}
{"url": "https://www.novinite.bg/articles/160692/Pelov-i-Kolev-sa-se-ukrivali-zaedno-v-Botevgrad-sled-byagstvoto-ot-zatvora", "text": "След бягството от затвора Владимир Пелов и Радослав Колев са се укривали заедно в апартамента в Ботевград, съобщи NOVA.Двамата са отишли там около 25-26 април и са останали допреди около десетина дни. След това са напуснали жилището и в деня на стрелбата се е върнал само Пелов, а Колев все още не се знае къде е и дали е жив.И двамата избягали затворници са били с променен външен вид – не са се подстригвали и са носели дълги бради.Апартаментът е собственост на най-добрия приятел на Пелов – Нико Петков. Той е двоен убиец, осъден е, но се е самоубил в следствения арест. Последно в апартамента са живели съпругата на Петков и двете им деца.Съпругата на Нико Петков - Весела и Пелов са имали някога любовна връзка.Не е ясно къде са били Пелов и Колев от деня на бягството от затвора, 3 априлНе е ясно къде са били Пелов и Колев от деня на бягството от затвора, 3 април, до 25-26 април, когато са се скрили в апартамента в Ботевград. Когато са отишли обаче там са се грижили доста добре с тях, но най-вероятно принудително. Не са ги издали, защото са се чувствали заплашени. Казано им е, че ако ги издадат, ще има последствия.Ясно е също, че синът на Пелов е знаел, че са там. Никой от съседите не е виждал двамата бегълци. Не е имало сигнали.В апартамента е намерен сак с граната и тротилови пресовки. „Фактите показват, че полицията не си е свършила работата”, коментира бившият директор на НСБОП ген. Румен Миланов пред NOVA.Ген. Миланов определи пропуските по издирването на рецидивиста като „системна грешка”, предизвикана от пренебрегване на много принципи.„Полицията е загубила качеството си да работи ефективно, а ние като граждани искаме да имаме една ефективна полиция. Процесът по възстановяване на тази ефективност ще бъде дълъг”, коментира ексшефът на НСБОП.", "date": "2018.06.07", "title": "Пелов и Колев са се укривали заедно в Ботевград след бягството от затвора"}
{"url": "https://www.novinite.bg/articles/160683/Merkel-naj-nakraya-se-stresna-ot-bejancite", "text": "Германският канцлер Ангела Меркел призова за обща европейска политика по отношение на бежанския проблем. Тя предупреди, че провал при търсенето на общо решение ще постави под въпрос основите на Европейския съюз, предаде Нова ТВ.По време на среща в Мюнхен с германските представители на Европейската народна партия Меркел подчерта, че не трябва да се допуска непропорционалност в разпределянето на тежестта при справянето с кризата с мигрантите.„Казвам ви го съвсем откровено и сериозно: ако не успеем да намерим общ отговор на проблема с нелегалната миграция, под въпрос ще бъдат поставени основите на ЕС. Те започват със свободата на движение, която е важно условие за вътрешния европейски пазар. Не можем да допуснем няколко страни да поемат по-голямата тежест, а други - не. Знам, че трябва да работим с взаимно уважение на култура и виждания, но трябва да намерим и общ отговор”, заяви Меркел.", "date": "2018.06.07", "title": "Меркел най-накрая се стресна от бежанците"}
{"url": "https://www.novinite.bg/articles/160713/Katalunec-e-noviyat-vanshen-ministar-na-Ispaniya", "text": "Испания официално вече има ново правителство. Интересен факт е, че каталунец стана външен министър. Това е проевропейски настроеният Жозеп Борел. Той и неговите колеги от правителството на кралството положиха клетва. 71-годишният Борел, бивш председател на Европейския паралмент, става първи дипломат на Испания. Роден в каталунско селце, политикът е против независимостта на Каталуния, предаде БНТ.В кабинета на социалиста Педро Санчес има най-много жени в историята на страната.те са 11, а четири от дамите са на ключови постове - отбрана, икономика, правосъдие и финанси. Мъжете са шестима. Първият испански космонавт Педро Дуке става министър на науката и иновациите. Правителството се ползва с най-слабата парламентарна подкрепа досега и първото предизвикателство пред него ще бъде бюджетът на Испания.", "date": "2018.06.07", "title": "Каталунец е новият външен министър на Испания"}
{"url": "https://www.novinite.bg/articles/160676/Sutrinta-slanchevo-sledobyad-dajdovno", "text": "Днес преди обяд над по-голямата част от страната ще преобладава слънчево време. Около и след обяд отново ще се развива купеста и купесто-дъждовна облачност и на много места ще има краткотрайни валежи и гръмотевични бури, главно в Централна България явленията ще са интензивни. Има условия за градушки. Максималните температури ще са между 27 и 32 градуса, сочи прогнозата на НИМХ-БАН.Атмосферното налягане е и ще се задържи близко до средното за юни.Над планините около обяд и след обяд ще се развие купесто-дъждовна облачност. На много места ще има краткотрайни, временно интензивни валежи и гръмотевични бури. Ще духа слаб до умерен югоизточен вятър. Максимална температура на височина 1200 метра около 20 градуса, на 2000 метра – около 13.Над Черноморието преди обяд ще има разкъсана облачност, до слънчево. След обяд ще се развива купесто-дъждовна облачност и на много места ще има краткотрайни валежи, главно по северното крайбрежие ще прегърми. Ще духа слаб до умерен вятър от изток-североизток. Максимални температури на въздуха ще са 23-26 градуса. Температурата на морската вода е 21-23. Вълнението на морето ще бъде 1-2 бала.", "date": "2018.06.07", "title": "Сутринта слънчево, следобяд - дъждовно"}
{"url": "https://www.novinite.bg/articles/160716/Putin-poluchi-25-mln-vaprosa-ot-rusnacite", "text": "2,5 милиона въпроси зададоха граждани на Владимир Путин. В първата пряка линия за новия му мандат, хората питат президента как могат да бъдат решени проблемите им, какво е състоянието на икономиката, как да подобрят живота си, предаде Нова ТВ. Освен това, Путин отговаря на въпроси за вътрешната политика, социалните мрежи и интернет свободата.Външнополитическите теми бяха свързани с отношенията със Съединените щати и Великобритания и ситуацията в Украйна. Владимир Путин не спести остри коментари по отношение на Запада. Пряката линия продължава, а броят на въпросите се очаква да се увеличи драстично.„Това е способ за възпиране на Русия. Както тези прословути санкции. Тези безкрайни обвинения целят да създадат основа за налагане на мерки, които целят да спрат развитието на Русия. Защо се прави? Защото виждат в Русия заплаха и конкурент. Това е много грешна политика”, коментира Путин.", "date": "2018.06.07", "title": "Путин получи 2.5 млн. въпроса от руснаците"}
{"url": "https://www.novinite.bg/articles/160697/Predstoi-festivala-na-monospektaklite-Sofiya-Mono-2018", "text": "Осмото издание на фестивала на моноспектаклите „София Моно 2018” ще събере почитателите на Мелпомена от 7 до 17 юли край откритата сцена в парка на Военна академия.Организаторите на събитието - „Артишок“ и Столична община, ще посрещнат зрителите след края на театралния сезон с най-качествените театрални моно-постановки от афиша на столицата и под звездното небе.Датите 8 и 12 юли са за Камен Донев и неговите две емблематични представления - „Възгледите на един учител за народното творчество“ и „Възгледите на един учител за всеобщата просвета“.9 юли по изключение е запазен за не-моноспектакъл: „Мъжът на жена ми“, постановка на Мариус Куркински по пиесата на хърватина Миро Гавран с Мария Сапунджиева, Ненчо Илчев и Кирил Ефремов, които ще покажат сериозните неща от живота, погледнати от смешната им страна. На 10 юли ще гледаме и самия Мариус в „Черното пиле“ по разказите на Николай Хайтов „Мерак“, „Пазачът на овесената нива“ и „Черното пиле“. На 11 юли е топ постановката „Грамофонът“ на Виктор Калев.За 14 юли е планиран „Живак” на актьора Димитър Живков. През този сезон представлението се изигра за 150-и път и ако все още не сте успели да го видите, сега е вашият шанс. На 16 юли е ред на нашумялата постановка „Пилето, което казва ку“ на Иван Юруков по текстове на Александър Урумов.Началният час на вечерните представления е 21 ч.За 15 юли е предвидена киновечер, по време на която ще бъде прожектиран екранизация на нашумял роман по избор на партньорите на събитието от кино-литературния фестивал „Сине Либри“.За децата ще има дневни работилници и срещи в парка с вход свободен. Предстои добавяне на още постановки и изненади в програмата на „София Моно 2018“, за които може да следите във фейсбук страницата на събитието.Билетите за спектаклите вече са в продажба на цени от 10 до 40 лв.Проектът е част от Календара на културните събития на Столична община.", "date": "2018.06.07", "title": "Предстои фестивала на моноспектаклите „София Моно 2018”"}
{"url": "https://www.novinite.bg/articles/160711/Kobrata-za-Uajt-Vidya-se-koj-e-strahlivecat", "text": "Топ боксьорът ни при професионалистите Кубрат Пулев коментира пиперливо пропадналия двубой с Дилиан Уайт, който се планираше това лято.Вместо с Кобрата, Уайт ще се боксира с Джоузеф Паркър на 28-и юли в Лондон. “Крадецът вика „Дръжте крадеца”. Уайт казваше, че съм страхливец, но виждате кой се оказа страхливецът”, заяви Кубрат Пулев пред Нова телевизия, предаде Sporta.bg.„Два пъти отлагаха търга, сега избягаха и от мача. То няма и много за казване по случая. Пролича ли си кой го е страх и кой не, доказа се”, заяви още от Германия Пулев.", "date": "2018.06.07", "title": "Кобрата за Уайт: Видя се кой е страхливецът"}
{"url": "https://www.novinite.bg/articles/160682/Slavejkovite-praznici-v-Tryavna-se-otkrivat-dnes-ot-prezidenta", "text": "Президентът Румен Радев ще посети Трявна по случай откриването на Славейковите празници, които тази година се състоят под патронажа на държавния глава. Културното събитие се организира за тринадесета година.В 17:30 часа президентът Радев ще посети Националната гимназия за приложни изкуства „Тревненска школа“. Училището е единственото в страната, което съхранява и развива традициите на тревненската възрожденска иконописна и дърворезбарска школа.От 17:45 часа държавният глава ще поднесе цветя пред паметниците на Пенчо Славейков и на Петков Славейков. Пред сградата на община Трявна в 18:00 часа президентът Радев ще участва в откриването на националните Славейкови празници.Държавният глава ще разговаря и с кмета на града Дончо Захариев.", "date": "2018.06.07", "title": "Славейковите празници в Трявна се откриват днес от президента"}
{"url": "https://www.novinite.bg/articles/160708/Gracki-i-turski-korabi-pred-shvatka-v-Egejsko-more", "text": "За пореден път бойните флотилии на Гърция и Турция са на крачка от спречкване във водите на Егейско море. Командването на военноморските сили в Турция издаде заповед за бойна готовност на частите си в Егейско море заради очаквана провокация от страна на Гърция, съобщават турски медии. Същевременно гръцкият съд пусна на свобода избягалите след опита за преврат 8 турски пилоти и отказва да ги предаде на Анкара, което втвърди тона между двете правителства, предаде БГНЕС.Неотдавна Турция увеличи превантивните си мерки спрямо Гърция, тъй като Атина се стремяла да повиши напрежението в Източното Средиземноморие и Егейско море. Фрегати и катери патрулират в непрекъснат режим в Егейско море, заповед за бойна готовност е спусната и до подводните военни екипи, безпилотни летателни апарати контролират денонощно зоната, наречена „синя родина“.Началникът на Генералния щаб ген. Хулуси Акар и после министърът на отбраната Нуретин Джаникли инспектираха фрегатите в Източното Средиземноморие и Егейско море, и отчетоха високо ниво на готовност за действия. Някои страни се опитват да наложат византийска игра с нова версия в териториалните води на Турция и периодично правят опити за нахлуване и натиск върху турските национални интереси, но ние няма да допуснем това, коментира министърът. В основата на напрежението между двете съседни страни са проучванията за природен газ в изключителната икономическа зона на Кипър и това е най-големият енергиен и геополитически конфликт в Източното Средиземноморие, отбелязва в. „Cyprus Today“. Цитиран е президентът на гръцката кипърска администрация Никос Анастасиадис, който се надява на благоприятни условия за връщане към преговорите по кипърския въпрос след изборите в Турция на 24 юни т.г. По този въпрос турската страна също предявява настоятелни претенции, с проблема се ангажира ООН.Решението на гръцкия съд за освобождаването на турските пилоти предизвика вицепремиера и говорител на кабинета в Анкара Бекир Боздаг да отправи остри думи към Атина. То скандализира властите в Турция, тъй като те отправяха настоявания бегълците да бъдат екстрадирани, за да се изправят пред турския съд. „Този подход на Гърция е в противоречие с международното право и законите за добросъседството. Ние отправяме сериозно предупреждение и сме силно обезпокоени от развоя на събитията“, посочи Боздаг.В.“Хюрриет“ припомня, че след изявление от преди дни на вицепремиера по същия повод, днес гръцкото министерство на отбраната съобщи за намерението си да сезира НАТО и ЕС по въпроса. Според Боздаг обаче проблем, който касае две отделни държави, няма защо да бъде отнесен в НАТО. „Въпреки решението на съдебните власти в Гърция, Турция няма да се откаже от борбата си срещу тероризма, в това число и срещу терористите от организацията ФЕТО на Фетхуллах Гюлен, независимо дали са в страната или в чужбина. Всяка страна е в правото си да отстоява суверенитета си, но това няма да попречи на нашата борба с тероризма. Ние искахме екстрадирането на тези хора, представихме много силни доказателства, но Гърция не прие мотивите ни и дори започна процедура за предоставяне на убежище за тях, а вече предприема и други мерки в тяхна защита“, коментира турският вицепремиер.", "date": "2018.06.07", "title": "Гръцки и турски кораби пред схватка в Егейско море"}
{"url": "https://www.novinite.bg/articles/160705/Do-9-i-yuli-prodaljava-priemat-po-podmyarka-72-za-ulichna-infrastruktura", "text": "До 9-и юли 2018 г. ще продължи приемът на проекти по Програмата за развитие на селските райони (ПРСР) за инвестиции в улична инфраструктура. Проектни предложения се приемат по процедура „Строителство, реконструкция и/или рехабилитация на нови и съществуващи улици и тротоари и съоръжения и принадлежностите към тях“ от общинската подмярка 7.2. Входирането им е изцяло по електронен път чрез системата ИСУН 2020 на интернет адрес: ., съобщават от Дирекция „Развитие на селските райони“ в Министерството на земеделието, храните и горите (МЗХГ).Бюджетът на процедурата възлиза на 50 млн евро., което е половината от предвидените средства за тазгодишния прием по подмярката. Максималните допустими разходи по един проект се намаляват на 600 хил. евро от 1 млн. евро, за да се даде възможност на повече общини да получат финансиране. Бенефициентите, които вече са получили подпомагане за улична инфраструктура, няма да бъдат допустими за финансиране отново, предупреждават експертите. Подадените предложения ще бъдат подложени на предварителен ранкинг, в случай че размерът на заявената финансова помощ по всички подадени по процедурата проектни предложения надхвърля разполагаемия бюджет от 50 млн евро..В тазгодишния прием е намален максималният общ брой точки, който може да получи един проект – от 76 на 50. В условията за кандидатстване по подмярката обаче е разписано, че ще се подпомагат проекти, които са получили минимален брой от 20 точки по критериите за подбор. Проектите отново ще се оценяват според населението и безработицата в региона, но в самите изисквания има промяна. Най-много точки ще получат предложенията, насочени към територията на община със средногодишно равнище на регистрираната безработица над 30.01% - 9 точки. Първата стъпка в този критерий е до 15% безработица – за проекти в общини с това ниво на хора без работа ще се дават 5 точки.При критерия, свързан с население, стъпката при настоящия прием ще е през 600 души. Най-много – 20 точки, ще получават инвестиции, които ще са от полза на общо население над 3001 души. При условие, че проектът обхваща територия с население под 600 души, се дават най-малко точки - 10.И през този прием приоритет имат инвестиционни предложения, насочени към Северозападна България. 3 точки ще получават проекти за областите Видин, Враца и Монтана и 2 точки за областите Плевен и Ловеч. Директната свързаност остава приоритет, следователно е и критерий за оценка. По него се дават 18 точки, а целта му е чрез инвестициите по даден проект да се осигури директна транспортна свързаност на населено място/населени места на територията на община от селски район с по-висок клас път. Изисква се поне една улица във всяко едно от населените места, в които ще се изпълнява инвестицията, да осигурява свързаност на съответното населено място с по-висок клас път.От Дирекция „Развитие на селските райони“ в МЗХГ обръщат внимание, че няма да бъдат подпомагани проекти, които не отговарят на хоризонталните политики. Изисква се кандидатите да представят информация за съответствието на проектното предложение с хоризонталните принципи, сред които са насърчаване на социалното приобщаване, намаляване на бедността и икономическо развитие на селските райони, равенство между половете, недискриминация и устойчиво развитие.Въпроси относно условията за кандидатстване могат да се подават на електронен адрес:  до 3 седмици преди крайния срок за входиране на проектни предложения.", "date": "2018.06.07", "title": "До 9-и юли продължава приемът по подмярка 7.2 за улична инфраструктура"}
{"url": "https://www.novinite.bg/articles/160709/Svetovni-luksozni-hotelski-verigi-s-interes-kam-nasheto-Chernomorie", "text": "Все по-сериозен дял от туристите в България избират места за настаняване, предлагащи висококачествени услуги. През 2017 г. пренощувалите в обекти с 4 и 5 звезди са били над 3,7 млн., което е с 32 на сто повече спрямо 2014 г. С такъв ръст са и реализираните нощувки за този период, а приходите от тях през 2017 г. са над 919 млн. лв. - близо с 49% ръст спрямо 2014. Това заяви министърът на туризма Николина Ангелкова при откриването на третия международен Hotel&amp;Tourism investment forum. Тя подчерта, че за туристическата администрация е изключително важно да работи в пряк диалог с браншовите организации и големите международни туроператори, които са и сред водещите инвеститори в сектора - като Hyatt, Marriot, Review Pro, Avvio, Choice hotels, Louvre hotels, IDeaS a SAS Company, STR и др., които участват във форума.България е интересна не само с природата и културата си, но и като място за правене на бизнес, за което нашето законодателство предвижда редица данъчни облекчения и стимули за значими инвестиции, акцентира министър Ангелкова. Тя припомни рекордните резултати в отрасъла, които са доказателство за устойчивост. През 2017 г. България е посетена от близо 8,9 млн. чуждестранни туристи, което е повече от населението й и над 7% ръст спрямо рекордната до момента 2016 г. Поставихме много добро начало и на 2018-а и очакваме поне 5% ръст на туристите спрямо миналогодишните рекорди, каза още тя.Министър Ангелкова съобщи, че леглата в 4- и 5-звездните места за настаняване са се увеличили за периода 2014-2017 от близо 121 хил. на около 150 хил., което е около 24% ръст. Луксозните хотели през 2014-а са били 369, а през 2017 са вече 418. Това са местата и леглата, които се изчерпват най-бързо при резервациите, и вече се резервира лято 2019-а. Като дял в общия брой на 4- и 5-звездните хотели се падат около 43 на сто от леглата в местата за настаняване с поне 10 легла у нас, като тенденцията е за устойчиво нарастване, допълни министърът.Николина Ангелкова даде конкретни примери за това, че България става все по-разпознаваема дестинация. По време на срещата на министрите с ресор туризъм от Г20 в аржентинската столица имах честта да проведа много разговори, на които бяха обсъдени различни възможности за насърчаване на инвестициите. Приветствам интереса на вериги като Marriot, Hyatt и др. за инвестиции по българското Черноморие, заяви тя и припомни политиката на правителството за намаляване на административната тежест.В сферата на туризма с промените в Закона за туризма отпадат 19 вида документа, които досега трябваше да се предоставят на хартиен носител. Създадено е и звено в Министерството на туризма, което е фокусирано върху мерките за привличане на повече инвестиции съвместно с Министерството на икономиката и неговите агенции.За да улесни интереса на предприемачите към туризма, нашето министерство създаде в партньорство с общините Карта на инвестиционните проекти в туризма на България. В нея влязоха над 30 обекта, които представяме пред чуждестранни инвеститори, на международни изложения и туристически форуми, поясни министър Ангелкова. Картата е отворена инициатива и интересът към нея е висок. Министерството вече подготвя и втора част с актуализация и повече конкретика на инвестиционните намерения, които целят да привлекат предприемачите.", "date": "2018.06.07", "title": "Световни луксозни хотелски вериги с интерес към нашето Черноморие"}
{"url": "https://www.novinite.bg/articles/160694/Strelba-i-boj-v-Kyustendil-trima-sa-raneni", "text": "Трима души са ранени, а двама - в ареста, след конфликт в ромския квартал на Кюстендил. Спорът избухнал между членове на две фамилии.Инцидентът е станал около 23.00 ч. в сряда, съобщава Дарик Произведени били и изстрели с огнестрелно оръжие. Задържаните са двама млади мъже - на 21 и 24 години. Пострадали са мъж, жена и 14-годишно дете. Мъжът, участвал в сбиването, е с наранявания от нож. Жената е с огнестрелна рана в рамото. Тя е 65-годишна и била ранена случайно, докато вървяла към дома си.Детето е с рана на главата. То също се озовало в района на сбиването, докато карало колело.По първоначални опасност за живота на пострадалите няма.  По непотвърдена информация повод за напрежението била демонстрация с нов автомобил и размяна на реплики в центъра на кв. „Изток”.", "date": "2018.06.07", "title": "Стрелба и бой в Кюстендил, трима са ранени"}
{"url": "https://www.novinite.bg/articles/160680/Evroforum-v-Sofiya-priema-deklaraciya-sreshtu-nezakonniya-ulov-v-Cherno-more", "text": "Днес от 09:15ч. в София Хотел Балкан комисарят отговарящ за околна среда, морско дело и рибарство КарменуВела ще участва в откриването на конференция на високо равнище за риболова и аквакултурите в Черно море, заедно с министъра на земеделието, храните и горите Румен Порожанов. В събитието ще се включат министри и заместник-министри на земеделието от страните в Черноморския регион, в това число и на страни извън ЕС.Организатори на конференцията са Министерството на земеделието, храните и горите на Република България и Генералната комисия по рибарство за Средиземно море в рамките на Световната организация по храни и земеделие ФАО към ООН, която има правомощия и по отношение на Черно море.От 12:00ч. е предвидено подписване на съвместна декларация за нелегалния, недеклариран и нерегламентиран улов, с която страните от Черноморския регион ще потвърдят своята готовност за съвместни усилия за подобряване на контрола и по-надеждно запазване на неговите природни ресурси.", "date": "2018.06.07", "title": "Еврофорум в София приема декларация срещу незаконния улов в Черно море"}
{"url": "https://www.novinite.bg/articles/160702/Darjavata-opitva-da-privleche-proizvoditel-na-kamioni-i-avtobusi-u-nas", "text": "Имаме амбицията и разговаряме с потенциални инвеститори да асемблираме автобуси и камиони в България. Това заяви заместник-министърът на икономиката Лъчезар Борисов, който откри международното изложение TRUCK EXPO 2018, организирано от Асоциацията на автомобилните производители. На откриването присъстваха още кметове от региона и депутати от комисията по транспорт. Събитието е домакин на повече от 50 изложителя на най-големите имена в тежката автомобилна индустрия.„Заместник-министър Борисов посочи, че аутомотив секторът в България продължава да расте с устойчиви темпове, а в него работят около 170 – международни и местни компании, производители на автомобилни компоненти, като поддоставчици на водещи компании в автомобилостроенето. „Делът на сектора в брутната добавена стойност е 4% и нараства през последните десет години 4 пъти“, допълни Борисов. По думите му автомобилното производство е един от приоритетните високотехнологични сектори за привличане на чуждестранни инвестиции в страната, с голям потенциал за развитие на експорта, заетостта и регионалното развитие, а браншът осигурява заетост на над 40 000 хил.Икономическият заместник-министър изтъкна, че през първото тримесечие на тази година инвестициите в България нарастват с 7.2% в реално изражение, за което допринася и автомобилният сектор. „Министерството на икономиката ще продължи да работи за подобряване на условията за бизнес, стимулиране на инвестициите в модерни технологии и иновативни производства и продукти и за намаляване на административната и регулаторната тежест“, завърши той.Повече от 100 световни бранда и 20 автомобилни новости ще бъдат представени. От 7-ми до 9-ти юни на летище Лесново ще бъде изложена пълната гама индустриални превозни средства – от най-големите камиони, автобуси и специализирани машини до най-малките лекотоварни превозни средства. ", "date": "2018.06.07", "title": "Държавата опитва да привлече производител на камиони и автобуси у нас"}
{"url": "https://www.novinite.bg/articles/160678/Parlamentat-glasuva-restrat-na-AEC-Belene-pred-vratite-mu-protest", "text": "И днес новото дясно обединение „Демократична България“ организира протест пред народното събрание срещу рестарта на проекта АЕЦ „Белене“. Причината е, че именно за днес като първа точка в дневния ред на депутатите е записано гласуването на възобновяването на строителството на Втора атомна. От „Демократична България“ смятат, че ГЕРБ, БСП и „Обединени патриоти“ ще подкрепят идеята, докато дясното обединение е против нея.Началният час на протеста е обявен за 8:30 ч. Вчера пред парламента отново имаше демонстрация срещу изграждането на АЕЦ „Белене“.„Управляващите обясниха, че реализирането на проекта е възможно включително и с междудържавен заем от Русия.  Това е в пълно противоречие с направените многократно досега заявления, че държавата няма да дава допълнителни пари за „Белене“, казват от „Демократична България“. ", "date": "2018.06.07", "title": "Парламентът гласува рестрат на АЕЦ \"Белене\", пред вратите му - протест"}
{"url": "https://www.novinite.bg/articles/160686/Remont-na-AM-Lyulin-zatrudnyava-dvijenieto", "text": "В следващите дни продължава обрушването на скатовете при 9-ти км на АМ „Люлин“. До приключването му, за да се осигури безопасността при пътуване, всеки ден от 10 ч. до 18 ч. ще се спира движението на леките автомобили по автомагистралата в участъка от пътен възел „Даскалово“ до пътен възел „Мало Бучино“. За пътуващите за София обходният маршрут е по път I-1 през Владая, а в посока Перник е по път I-1 през Владая и път III-1801 през Мало Бучино. Камионите над 12 тона, преминаващи по АМ „Люлин“, ще бъдат спирани на интервали от два часа и ще изчакват на място. Първото спиране е от 10 ч. до 12 ч. Движението на тежкотоварния трафик ще бъде пуснато за един час от 12 ч. до 13 ч. След това преминаването на МПС над 12 т отново ще бъде спряно за два часа съответно от 13 ч. до 15 ч. и от 16 ч. до 18 ч. Агенция „Пътна инфраструктура“ благодари на шофьорите за търпението от причинените неудобства, които обаче са наложителни, за да се пътува удобно и безопасно.", "date": "2018.06.07", "title": "Ремонт на АМ \"Люлин\" затруднява движението"}
{"url": "https://www.novinite.bg/articles/160712/SGS-dava-hod-na-deloto-na-grajdanite-sreshtu-mrasniya-vazduh", "text": "Софийски градски съд най-после даде ход на делото заведено от „Група за чист въздух“ срещу Столична община. Датата на първото заседание е 12.07.2018г. от 10:30 часа в Софийски градски съд (Съдебната палата).  Това се случва след една година опити на „Група за чист въздух“. То беше прекратявано трикратно, след като трима съдии дадоха отвод. На първото заседание се очаква да се установи какъв е кръгът на увредените лица, съответно - кой ще може да се присъедини към делото като част от колектива, с какви доказателства ще се доказва принадлежност към колектива, както и как ще бъде уведомен колектива за възможността за включване по делото. Съдът иска да изслуша становищата на двете страни по делото преди да се произнесе с решение. Твърдението на „Група за чист въздух“ е, че са увредени всички граждани, които живеят, работят или учат на територията на София. Всеки софийски гражданин диша този въздух и страда от замърсяването.От този момент нататък към колективния иск имат право да се присъединят всички засегнати, като доказването „Група за чист въздух“  настоява да става с документ за постоянен/настоящ адрес или за месторабота/място на обучение. Според членовете на групата не бива да се допуска в рамките на този процес да се налага доказване на конкретни увреждания на членовете на колектива. Достатъчно е това да се предполага, след като те живеят, учат или работят в замърсената среда.„Много се радвам, че делото стартира след една година ходене по мъките. Вярваме в българското правосъдие и се надяваме да се разбере истината за замърсяването в София, за да може да гарантираме здравословна среда поне за децата си“, споделя адв. Димо Господинов.Също така, „Група за чист въздух“ се нуждае от подкрепа и започва кампания в близките дни за набиране на средства, с които да се покрият първоначалните разноски за водене на делото. Необходими са такива за плащане на депозитите за експертизи, които трябва да се извършат, за да се преценят в детайл климатични, екологични, технически, градоустройствени и други аспекти на делото. Това ще струва около 15 хил. лв., които трябва да се внесат предварително. Важно е гражданите да знаят, че адвокатите от „Група за чист въздух“ работят безплатно за каузата и тези средства не са за адвокатски разноски.Колективните искове срещу Столичната община бяха заведени на 29 май 2017 г. от няколко неправителствени организации и адвокати, обединени в „Група за чист въздух“. Те са подписани от „Спаси София“, „За Земята - Достъп до правосъдие“,Асоциация „Диабет тип 2“ и „Център за независим живот“,  и от адвокатите Димо Господинов, Христо Христев и Иван Велов.Исканията на \"Група за чист въздух\" са да се установи бездействието на Столична Община в периода 2015-2017-та година, което е довело до замърсяване и евентуално е увредило здравето на граждани; Да се преустанови противоправното бездействие; Да се предприемат мерки за компенсиране на увредения колективен интерес (тук са всякакви мерки, които СО може да предприеме, за да подобри околната среда в София).", "date": "2018.06.07", "title": "СГС дава ход на делото на гражданите срещу мръсния въздух"}
{"url": "https://www.novinite.bg/articles/160699/Grajdani-iskat-novo-obsajdane-na-energijnite-ceni-KEVR-im-otkaza", "text": " Граждански сдружения са категорично против да се разглежда нова цена на парното и топлата вода, докато не стане окончателно ясна новата цена на природния газ, предаде БГНЕС. Организациите присъстваха на обществено обсъждане на Комисията за енергийно и водно регулиране (КЕВР), което разгледа новите цени в сектор „Енергетика”. Хората са недоволни, защото не се предвижда ново обществено обсъждане на цените, след като на 12 юни окончателно стане ясна новата цена на природния газ. Очакванията са цената да скочи с 16%.Предвижда се решението на КЕВР да вземе на закрито заседание. Георги Христов от гражданското движение „Днес” заяви, че неговите колеги са против цените на топлинната енергия да се формират, съобразно направените от топлофикациите инвестиции и получената възвращаемост. Граждани също настояха да се изчака с решението за новите цени за топлоенергията. Сдруженията настояват държавният регулатор, по изключение, да насрочи извънредно обществено заседание на 14 юни, на което публично да стане ясно как са определени новите цени от юли.Ако регулаторът не се съобрази с исканията, сдруженията ще дадат КЕВР на съд с искане да се обявят цените за невалидни, стана ясно на заседанието. „Не можем да насрочваме извънредно заседание, както поискаха сдруженията“, коментира председателят на КЕВР Иван Иванов. Според него, ако се стигне до съд, жалбата ще падне, както вече се е случвало през миналата година. ", "date": "2018.06.07", "title": "Граждани искат ново обсъждане на енергийните цени, КЕВР им отказа"}
{"url": "https://www.novinite.bg/articles/160679/Dneven-horoskop-za-7-yuni-2018-g", "text": "Ще имате поводи за черногледство, но не оставяйте това чувство да ви води. Потърсете утеха на нечие приятелско рамо. Не изпадайте в самосъжаление и не подхранвайте чувството си за вина.Днес е ден, в който трябва да поработите върху себе си. Опитайте се да бъдете честни, погледнете се обективно, без да се осъждате и да си давате оценки. Просто наблюдавайте и мислете и нещата сами ще се наместят.Днес ще имате доста неща за уреждане. Преди обяд гледайте да ограничите разходите си и работете повече. Следобеда отделете за телефонни обаждания и уреждане на срещи, това ще ви зареди с добро настроение.Представителите на останалите зодии могат да намерят дневния си хороскоп ", "date": "2018.06.07", "title": "Дневен хороскоп за 7 юни 2018 г."}
{"url": "https://www.novinite.bg/articles/160700/V-onlajn-platformite-za-pazaruvane-chesto-ne-se-uvajava-jelanieto-za-vrashtane-pokupkata", "text": "Гражданите би трябвало да имат по-голяма защита, когато насреща стои някой, който не е търговец по занятие, защото тогава вероятността да придобият нещо, което не отговаря на описаните характеристики, е по-голяма. Необходимо е физическите лица, които предлагат за продажба стоки и услуги в Интернет, да бъдат третирани като търговци, защото те фактически осъществяват търговска дейност и това става все по-често явление. Това заяви председателят на Комисията за защита на потребителите (КЗП) Димитър Маргаритов в предаването „Директно“ по телевизия BG On Air по повод наложена от контролния орган санкция на физическо лице, което след продажба чрез платформа в интернет не е уважило желанието на купувача да се откаже от сделката и да си получи обратно парите.След извършена проверка по жалбата на потребителя КЗП е съставила акт за неуваженото право на отказ в 14-дневния срок и за други нарушения, за всяко от които е издала наказателно постановление на обща стойност 1600 лв. Въз основа на произнасянето на контролния орган започва дело в Районния съд във Варна, което по-късно стига до Административния съд. Последният отправя запитване до Съда на Европейския съюз за тълкуване на Директивата за нелоялните търговски практики - дали публикуването от регистрирано в Интернет физическо лице на обяви за продажба на стоки е действие на търговец към потребител. Заключението отпреди няколко дни на генералния адвокат, е че такова лице не може да се квалифицира като търговец, но все още се очаква произнасянето на съда.„Ние опитахме да направим пробив в действащата нормативна уредба, като ясно си даваме сметка, че тя не е достигнала нивото, на което трябва да се намира от гледна точка развитието на този тип отношения в онлайн средата. То е изключително динамично, социалните мрежи дори вече имат специални бутони, които пращат директно в „търговска среда“, коментира Маргаритов. Той посочи, че към момента законодателството не дефинира като търговци физическите лица, които в социални мрежи и интернет платформи предлагат различни стоки. А оттам следва и затруднението те да бъдат санкционирани, когато са допуснали нарушение.Председателят на КЗП смята, че и при търговските предложения от физически лица трябва да има ясна информация за характеристиките на стоките, тяхната цена, цената за доставка, както и да е възможно да се упражни правото на отказ в 14-дневен срок, на рекламация при дефект на стоката и т.н. „Не можем аналогично да приложим всички правила, които важат за онлайн търговците към физическите лица, които предлагат стоки или услуги в социалните мрежи. Но от наша гледна точка на първо място е важно да гарантираме на хората, че когато видят такива обяви, те ще бъдат търговски оферти с всички необходими реквизити. И второ – да се спазват разпоредбите на законодателството – действащото и бъдещото, което ще отчете в по-голяма степен това, че потребителите имат определени права“, посочи Маргаритов.Той обясни, че предложеното наскоро от Европейската комисия потребителско законодателство предвижда въвеждането до една година на по-детайлна уредба на онлайн търговията и отговорностите, които имат и двете страни в такава сделка. Допуска се, че е възможно и потребителите да упражнят превратно своите права. Например, известно време да употребяват стоката, а след това да поискат да я върнат или пък да я заменят със съвсем друга. Маргаритов призна, че в някои от казусите, с които Комисията се е сблъсквала, са именно такива и в тях понякога не става въпрос само за нарушения на потребителското законодателство, а и за измами, които се санкционират от наказателното право.Предложението за новото потребителско законодателство дойде след като европейските институции отправиха апел с позитивен уклон към големите социални медии да носят по-сериозна отговорност за търговското взаимодействие, което се случва на тяхна територия, припомни Маргаритов. Той изрази мнение, че те са реагирали адекватно и защото са си дали сметка, че в един момент самите те могат да бъдат залети от жалби и да се очаква от тях да бъдат и контролен, и правораздаващ орган.В заключение Маргаритов посочи, че до влизането в сила на новата законодателна регламентация, очаква във връзка с конкретния дискутиран в предаването казус съдът в Люксембург да се произнесе в посока, че физическите лица, които предлагат в Интернет лични или придобити от някъде стоки по-скоро извършват търговска дейност и съответно носят отговорността, която носи и всеки един онлайн търговец.", "date": "2018.06.07", "title": "В онлайн платформите за пазаруване често не се уважава желанието за връщане покупката"}
{"url": "https://www.novinite.bg/articles/160684/Kucheshki-parad-v-stolichniya-Yujen-park-tazi-nedelya", "text": "Популярни лица от шоубизнеса и тази година ще бъдат сред гостите на  третия „Sofia Puppy Parade“ на 10-ти юни от 11 до 18 часа в Южния парк в столицата, зад музея „Земята и хората“. Сред поканените вип-гости на кучешкия парад, който ще се проведе на централната поляна, срещу детската площадка в парка, са попзвездата Михаела Филева и нейният йоркширски териер Айра, поетите Августин Господинов и Константин Трендафилов, „Мис  България“ 2017 Галина Михайлова, Алисия, Тони Стораро, както и тийн сензацията Ева. Звездата на „Монте Мюзик“ Михаела Филева и Айра бяха сред най-желаните лица за селфи от участниците в парада през миналата години. Вип-гостите и техните опашати любимци ще могат да дефилират в шоуто, заедно с други горди собственици на четириноги питомци, както и да наблюдават, или да спечелят награда в конкурсите. На събитието се очаква да дойде представител на Столична община и на Финландското посолство.Сред най-атрактивните състезания ще са тези за най-красиво и най-талантливо куче, като участниците в тях ще бъдат разделени в две категории - под 12 месеца и над 1 година. Предвидени са и много награди и подаръци, а целта на организаторите е да има много забавление не само за кучетата и стопаните, но и за всички зрители. На кучешкото шоу ще могат да бъдат осиновени и симпатични бездомни кученца от приюта в с. Горни Богоров (Animal Rescue Sofia), чиито представители ще има, или да оставят дарение. По време на събитието ще се даде пример за адекватна грижа за домашните любимци, а тази година ще има специален кът за игра на децата, както и кът за игра и храна на малки кученца.За участие в прайда кучетата трябва да бъдат ваксинирани поне с 3 ваксини,  да са на възраст над три месеца и да са водени на каишка. На последното издание на пъпи парада присъстваха около 1 500 човека и 300 кучета, превръщайки го в най-посещаемото социално събитие за четириноги в историята на България. След всеки изминал парад значително се увеличава броя на посетителите. Миналогодишното събитие даде възможност на много деца да споделят своята радост, като парада беше приет с изключително голям интерес от широката публика. Организаторите отправят покана към всички и тази година да посетят събитието, за да се порадват на страхотните домашни любимци, да се насладят на атмосферата и да покажат любовта си към тях!На място ще могат да бъдат обсъдени със специалисти много теми, сред които - кои действия на притежателите на домашен любимец допринасят за хармоничното им интегриране в обществото: събиране на биологичните отпадъци в плик, третиране на кученцето като част от семейството, изграждане на затворени общински паркове, предназначени единствено и само за кучета, контрол, обучение, кастриране, редовно обезпаразитяване и ваксиниране на домашния любимец. Поканени са всички желаещи да участват, или да наблюдават атрактивните надпревари. За целта може да се запишат предварително, или на място на страницата на парада.  ", "date": "2018.06.07", "title": "Кучешки парад в столичния Южен парк тази неделя"}
{"url": "https://www.novinite.bg/articles/160714/V-Yambol-zapochvat-kampaniya-sreshtu-alo-izmamite", "text": " Кампанията се провежда на територията на ОДМВР- Ямбол, като стартът й бе даден днес в областния град и общинските центрове. Тя е насочена към възрастните и самотно живеещи жители на областта и цели повишаване информираността им за механизма на телефонните измами, използваните сценарии, поведението на измамниците, как да се предпазят и да потърсят помощ при атаки на измамници.Във всички населени места на областта, със съдействието на служителите от „Български пощи“ ЕАД, при получаване на пенсията си, всеки гражданин ще получи и информационни материали, съдържащи основни препоръки за предпазване от действията на измамниците. Листовките са с размер на банкнота и се дават с препоръка, след прочитане на информацията, да останат в портфейлите на гражданите, така че, ако случайно бъдат въвлечени в заблуждение и в притеснението си предприемат даване на пари, при отваряне на портфейла, отново да им бъде привлечено вниманието, че е възможно да станат жертва на измамници.Полицейски служители ще посещават на адрес самотно живеещи и трудно подвижни хора и в свободен разговор ще им припомнят за опасността от злонамерени действия на измамници по телефона, на улицата или в домовете им. При посещенията си в пенсионерските клубове в общинските центрове и в кметствата на малките населени места полицейските инспектори ще провеждат беседи, разяснявайки най-актуалните сценарий за измами и как гражданите да се предпазят от тях.Междувременно вчера видински полицаи са успели да предотвратят ало измама. Около 14:00 ч. е постъпил сигнал от пенсионерка за опит за телефонна измама. В часовете от 9:30 до 13:30 ч. с възрастната жена се свързала дама, която обещала да й окаже помощ срещу телефонни измамници и поискала да събере парите си и да ги остави под пейка на близка улица в града.Пенсионерката първо уведомила полицията, а след това изпълнила заръката и оставила под пейката плик с 1000 лева. На мястото полицаите задържали 73-годишната Р.Л., минути след като пристигнала на уговореното място и взела плика с парите. Продължава работата на разследващите за установяване ролята на задържаната в измамната схема. Случаят е докладван в Районна прокуратура – Видин, образувано е досъдебно производство за престъпление по чл.209, ал.1 от Наказателния кодекс.", "date": "2018.06.07", "title": "В Ямбол започват кампания срещу ало измамите"}
{"url": "https://www.novinite.bg/articles/160703/Deputatite-reshiha-Restart-na-AEC-Belene", "text": "Парламентът прие предложението на ГЕРБ за възобновяване на търсенето на възможности за изграждането на АЕЦ „Белене“, предаде репортер на БГНЕС. Решението на депутатите предвижда проектът да бъде реализиран с намирането на стратегически инвеститор, на пазарен принцип и без държавни гаранции. Активите и пасивите ще бъдат отделени в отделно дружество, а министърът на енергетиката Теменужка Петкова ще трябва да организира и контролира провеждането на преговори с потенциални инвеститори. Действията за разработването на процедурата трябва да бъдат предприети в срок до 31 октомври т. г., а министър Петкова има и задължението периодично да информира депутатите за хода на преговорите. „Няма да има държавни гаранции и няма да има дългосрочни договори, които ще са в ущърб на българската държава. Нека всичко да бъде на пазарен принцип, защото комунизмът си замина. Тези опити за корупционни схеми, които бяха приети в тези управления преди десетилетия“, заяви лидерът на ПГ на ГЕРБ Цветан Цветанов по време на дебатите.От своя страна енергийният министър Теменужка Петкова изрази задоволство от факта, че съществува консенсус по основния въпрос – намиране на решение и демонстриране на политическа воля за проекта АЕЦ „Белене“. „Това е най-важното. Аз съм изненадана, че темата, свързана с необходимостта от отмяна на решението на парламента от 2012 г. се превърна в основна и сякаш това е основната разлика между двете решения“, смята енергийният министър и подчерта, че на практика разлика в позициите няма. От ГЕРБ считат, че основният аргумент в подкрепа на този вариант е свързан с това, че само реализацията на проекта дава възможност на НЕК, БЕХ и българската държава да възстановят напълно направените през годините разходи, свързани с проекта АЕЦ „Белене“, както и да бъде гарантирана в дългосрочен план енергийната сигурност на страната. Наред с това управляващите отчитат и сериозен инвеститорски интерес към възможността за реализация на проекта.Предложението на БСП за отмяна на решението за прекратяване изграждането на АЕЦ „Белене“ от 2012 година не събра необходимия брой гласове и бе отхвърлено.", "date": "2018.06.07", "title": "Депутатите решиха: Рестарт на АЕЦ \"Белене\""}
