{"url": "https://www.novinite.bg/articles/176651/Ombudsmanat-svikva-forum-za-problemite-na-grajdanite-s-barzite-krediti", "text": "Омбудсманът Мая Манолова организира кръгла маса по повод десетките жалби на граждани и сигнали от неправителствени организации и адвокати, в които алармират за наличие на неравноправни клаузи в договорите на фирми за бързи кредити, с които пряко се нарушават правата на потребителите.Форумът ще се състои в понеделник, 10 юни 2019 г., от 11:00 часа в институцията на омбудсмана – гр. София, ул. „Георг Вашингтон“ № 22.Сред констатираните проблеми, които ще се дискутират, са прекомерните лихви и такси, едностранната промяна на дължима лихва, осигуряването на банкова гаранция или поръчител, който да отговаря на свръхизисквания, на такси за експресно отпускане на кредит, за домашно посещение за подписване на договор или на друго удобно място, неподновяването на застраховка и др.Честа практика е фирмите за бързи кредити да не извършват задълбочени проверки за кредитоспособността на клиента, което води до отпускане на значителни финансови средства на неплатежоспособни лица. Лоша практика на небанковите институции е и непредоставянето на точна, достатъчна и своевременна преддоговорна информация, както и наличието на редица нарушения на формата и съдържанието на договорите за кредит.Още по-притеснителни са жалбите до институцията на омбудсмана, в които се посочва, че дружества, за които са подадени сигнали през последните години, продължават да предлагат договори за кредит със същите неравноправни клаузи, по които съдът се произнесъл с влезли в сила съдебни актове за тяхната неравноправност.Във форума са поканени да участват депутати, представители на Комисията за защита на потребителите, Българската народна банка, Комисията за финансов надзор, Висшия адвокатски съвет, Асоциацията за отговорно небанково кредитиране, Камарата на частните съдебни изпълнители, Асоциацията на колекторските агенции в България, Сдружение за правна помощ на потребителите, Българска национална асоциация „Активни потребители“, съдии, адвокати и граждани.", "date": "2019.06.08", "title": "Омбудсманът свиква форум за проблемите на гражданите с бързите кредити"}
{"url": "https://www.novinite.bg/articles/176650/Svetat-otbelyazva-Denya-na-okeana", "text": "8 юни е Световният ден на океана. Идеята на този ден е да информира обществото за проблемите с опазването на океаните и как всеки човек може да помогне за тази кауза, предаде БГНЕС.Първото официално честване на деня е през 2009 г., макар че датата е определена още през 1992 г. Световният ден на океана насочва вниманието на хората по света към състоянието и проблемите на Световния океан – така се наричат съвкупността от всички океани и морета на Земята.Световният океан заема 71% от площта на Земята, като средната му дълбочина е 3790 m, а максималната дълбочина е 10 923 m – в Марианската падина. Световният океан е важен източник на ресурси за все по-нарастващото население на планетата, но в същото време е все по-засегнат от човешката дейност. Той има изключително значение за живота на Земята, защото осигурява половината от кислорода в атмосферата, поглъща част от въглеродния диоксид, влияе върху климата на планетата, и съдържа огромно количество минерални и биологични ресурси. Защитата на Световния океан е регулирана от редица международни документи.Основните принципи на използването на акваторията му са отразени в Конвенцията на ООН по морско право, приета на 10 декември 1982 г.", "date": "2019.06.08", "title": "Светът отбелязва Деня на океана"}
{"url": "https://www.novinite.bg/articles/176663/V-Strelcha-vodata-ot-cheshmata-e-negodna-za-piene", "text": "Водата в Стрелча е негодна за пиене, предупреди местното ВиК. Причината е в обилните дъждове през последните дни, предаде БНР.Водата, която пристига от пречиствателната станция, е силно замътнена. Взети са проби, за да се установи дали има наличие на коли-форми. ВиК събират водата в резервоари. Най-късно до утре сутринта ще започне възстановяване на водоподаването при положение, че не възникне извънредна ситуация. От водното дружество съобщават, че към момента водата може да се ползва само за битови нужди.", "date": "2019.06.08", "title": "В Стрелча водата от чешмата е негодна за пиене"}
{"url": "https://www.novinite.bg/articles/176665/Mariya-Gabriel-Neobhodimo-e-zasileno-satrudnichestvo-za-spravyane-s-predizvikatelstvata-na-cifrovizaciyata", "text": "Цифровата трансформация дава много възможности, но ни изправя и пред рискове. Затова е важно всички международни партньори да работим заедно в един все по-цифровизиран свят, в който намирането на необходимите синергии би довело до по-голяма ефективност и осезаеми ползи за гражданите и бизнеса. Европейският подход към цифровизацията поставя гражданите и техните интереси в центъра на вземане на решения. Това заяви българският еврокомисар по цифровата икономика и общество Мария Габриел по време на Международния икономически форум в Санкт Петербург.В рамките на форума, посветен на целите за устойчиво развитие на ООН до 2030-та година, тя проведе срещи с вицепремиера на Русия Максим Акимов, с посланика на ЕС в Русия Маркус Едерер, с представители на големи международни технологични компании и на Асоциацията на европейски бизнес в Русия. Комисарят запозна участниците във форума с основните приоритети в цифровата сфера, поставяйки акцент върху изкуствения интелект, киберсигурността, цифровите иновационни хъбове, блокчейн, 5G. Мария Габриел очерта областите, в които съвместната работа с бизнеса е изключително важна –стандартизацията на 5G, достъпа до данни и тяхното съхранение, както и трансграничната свързаност и вътрешната съвместимост.„Моето убеждение е, че технологиите  са част от решението на предизвикателствата на цифровата революция и инструмент, който трябва да остане в услуга на гражданите. Трябва да положим съвместни усилия на международно ниво, за да се възползваме от възможностите, предлагани от цифровата трансформация на нашите икономики и общества“, заяви още Мария Габриел.В двустранната среща на българския еврокомисар с вицепремиера Максим Акимов бяха разисквани водещите принципи в балансирания и динамичен подход на ЕС в отношенията с Русия. Този подход беше потвърден от външните министри на ЕС през април 2018 г., когато те направиха оценка на предизвикателствата в отношенията с Русия. Мария Габриел открои определения вече набор от теми за двустранна програма за цифровите технологии между ЕС и Русия, които са важни и за двете страни. Фокус беше поставен и върху темите, свързани с поверителността и сигурността на данните, изкуствения интелект, координирането на радиочестотния спектър в обхват 700 MHz , сътрудничеството между индустриалните сдружения.", "date": "2019.06.08", "title": "Мария Габриел: Необходимо е засилено сътрудничество за справяне с предизвикателствата на цифровизацията"}
{"url": "https://www.novinite.bg/articles/176648/Kandidatstvashtite-v-Sofijskiya-s-balgarski-i-literaturapishat-po-misal-na-Alber-Kamyu", "text": "Върху мисълта на Албер Камю \"Човекът е единственото създание, което отказва да бъде, каквото е\", трябва да пишат кандидат-студентите, които полагат изпит по български език и литература в СУ \"Св. Климент Охридски\", предаде БНТ. 1423-ма се явиха на изпита. Темата и вариантът на теста бяха изтеглени от зрелостници. ", "date": "2019.06.08", "title": "Кандидатстващите в Софийския с български и литература пишат по мисъл на Албер Камю"}
{"url": "https://www.novinite.bg/articles/176660/Tragna-remontat-na-izgoryaloto-GKPP-Zlatarevo", "text": "Започнаха възстановителните дейности на изгорялата сграда на администрацията на ГКПП “Златарево”, предаде БГНЕС в региона.БГНЕС припомня, че огромен пожар изпепели сградата на ГКПП “Златарево”. Пожарът беше причинен от късо съединение. Изгоряха компютри и техника. Заради пожара граничният пункт със Северна Македония бе затворен изцяло за 24 часа.", "date": "2019.06.08", "title": "Тръгна ремонтът на изгорялото ГКПП „Златарево“"}
{"url": "https://www.novinite.bg/articles/176662/25-povecheto-ot-koito-deca-postradaha-pri-katastrofa-s-avtobus-v-Germaniya", "text": "Най-малко 25 души, сред които 21 деца са били ранени при сблъсък между туристически автобус и кола в източната германска провинция Тюрингия, съобщи Thueringer Allgemeine, като цитира източник от полицията, предаде БГНЕС.Според изданието, 49 деца на възраст между 16 и 18 години, шофьор и шестима учители са пътували в автобуса. При катастрофата, освен децата са пострадали водачът и един от преподавателите. Шест от децата са хоспитализирани, но опасност за живота им няма.80-годишният шофьор на автомобила, който е блъснал автобуса, и един от пътниците в колата са получили тежки наранявания, с опасност за живота и са откарани в болница с хеликоптери.Два спасителни хеликоптера, седем линейки и девет противопожарни автомобила са оказали помощ на пострадалите.", "date": "2019.06.08", "title": "25, повечето от които деца, пострадаха при катастрофа с автобус в Германия"}
{"url": "https://www.novinite.bg/articles/176661/Otbelyazvame-40-godini-na-Mejdunarodnata-detska-asambleya-Zname-na-mira", "text": "„Днес знамето на омразата и разединението иска да се вее по-високо от знамето на мира, но ние няма да му позволим. Най-лесно е да се отрича, да се мрази и разрушава, сила се изисква да се съгради. Децата и тяхното бъдеще са подвластни само на една идеология – обединение за тяхното добруване.“ Това заяви вицепрезидентът Илияна Йотова на официалното отбелязване пред монумент „Камбаните“ на 40-ата годишнина от първата Международна детска асамблея „Знаме на мира“. Вицепрезидентът е патрон на честванията.В приветствието си Илияна Йотова посочи, че преди 40 години, много преди да бъде член на Европейския съюз, България стана посланик на неговия девиз „Единни в многообразието“, като го разпространи по света. България даде възможност на хиляди деца от цялото земно кълбо да творят заедно, да се опознават, да създават приятелства. „Българската столица се превърна в дом на надеждите и на мечтите на децата. 40 години по-късно вече порасналите участници от цял свят в сърцето си България. За много от тях асамблеята начерта пътя на развитие“, подчерта вицепрезидентът.„Людмила Живкова прозря, че няма нищо по-значимо от инвестицията в децата и в чувството за единство, че децата са най-добрите посланици. Такива хора с визия днес са дефицит“, изтъкна Илияна Йотова. Вицепрезидентът отбеляза, че идеята ѝ продължава да живее чрез дейността на дъщеря ѝ Евгения Живкова и нейната фондация, която е един от добрите примери как можем да работим заедно за децата. „За да сте още по-успешни, е необходима и по-голяма подкрепа от държавата и обществото“, подчерта Илияна Йотова.„Тук, в този уникален паметник хиляди деца вградиха своята вяра в доброто, в един мирен свят, който дава криле на всички, свят без стени, свят на подадените ръце. Тяхното послание се отнася и за днешния ден“, заяви вицепрезидентът. Илияна Йотова предложи веднъж в годината в България да се организира голямо събитие, на което да творят заедно деца на българи, живеещи в чужбина.Към децата Илияна Йотова се обърна с думите: „Вие сте строителите на съвременния свят и задачата ви не е никак лесна. Но съм убедена във вашата отговорност и сили да постигнете хармонията на камбанния звън. Мисията ни като родители е да бъдем неотлъчно до вас и да ви подкрепяме.\"Вицепрезидентът връчи отличия „Академия Бъдещето на България“ на гимнастичките от националния отбор по художествена гимнастика, носителки на бронзови медали от Олимпиадата в Рио де Жанейро през 2016 г.", "date": "2019.06.08", "title": "Отбелязваме 40 години на Международната детска асамблея „Знаме на мира“"}
{"url": "https://www.novinite.bg/articles/176645/Radev-v-Peterburg-Ne-priemam-che-Balgariya-nyama-suverenitet", "text": "„България има дългосрочно сътрудничество с Русия в областта на енергетиката, което има стратегически измерения. Наблюдаваме дълбоки промени в енергийната и в частност в газопреносната инфраструктура и в резултат на тях България развива потенциал за бъдеща дистрибуция на природен газ към Югоизточна и Централна Европа“. Това заяви президентът Румен Радев в рамките на дискусията на Петербургския международен икономически форум.Държавният глава посочи, че в процес на развитие са общите енергийни политики на ЕС, на който България е член и страната ни работи за изпълнение на заложените в тях цели – диверсификация и конкурентоспособност. Тези промени създават по-добри възможности за разширяване на присъствието и на Русия на газовите пазари в Югоизточна и Централна Европа. „Всичко това налага да си отговорим на въпроса как в новите условия можем да продължим нашето стратегическо сътрудничество с Русия“, коментира Радев.Българският държавен глава отново подчерта, че страната ни очаква да трансформира отношенията си с Русия в областта на енергетиката, в които ценовата политика е съществен елемент.Президентът Путин заяви от своя страна, че цената на природния газ е обвързана с цената на нефта и определи това като „справедлива цена“. По думите му България е загубила от спирането на проекта „Южен поток“. Според руския държавен глава това не е било суверенно решение на страната ни, а загубените инвестиции в „Южен поток“ представляват цената за евроинтеграцията, която България плаща. В отговор президентът Радев заяви, че не може да се съгласи с твърдението, че суверенитетът на България е бил ограничен. „Южен поток“ не беше проект само на България, а европейски проект и решението е било общо, добави държавният глава. Румен Радев подчерта и че независимо от сегашната сложна формула за формирането на цената на природния газ, ние трябва да гледаме отвъд днешния ден.В рамките на дискусията на въпрос за ефекта от наложените на Русия санкции отговориха президентът Румен Радев и министър-председателят на Словакия Петер Пелегрини. Българският държавен глава посочи, че санкциите са метод с икономически средства да се променят политически позиции. От такива решения страда бизнесът, а те засягат освен страната,на която са наложени и страните които ги налагат. Често пъти санкциите не са ефективно решение, засягат широки слоеве на населението и създават негативен ефект срещу подобна политика. „България има негативен опит със санкциите срещу бивша Югославия, в резултат на които се появи черен пазар и организирана престъпност“, припомни още президентът Румен Радев.", "date": "2019.06.08", "title": "Радев в Петербург: Не приемам, че България няма суверенитет"}
{"url": "https://www.novinite.bg/articles/176664/Shofor-blasna-policaj-na-motor-po-patya-za-Garciya", "text": "33-годишен полицай е с фрактура на ръката, след като управляваният от него мотор е бил ударен от лек автомобил на главен път Е-79 край град Кочериново, предадоха БГНЕС и БНТ. Инцидентът е станал към 12:30 ч преди кръговото на пътен възел \"Бараково\".Лек автомобил \"Хонда\" с врачанска регистрация след кръговото завива наляво, излизайки от Е-79, за да се включи в АМ \"Струма\" в посока Благоевград. Така отнема предимството на идващия насреща му по Е-79 полицай мотоциклетист, който след удара пада на земята.След преглед в МБАЛ-Благоевград е установена фрактура на лакътя и служителят на реда е настанен в ортопедията за лечение. Той не е бил на работа по време на инцидента.Над два часа продължи заснемането на произшествието и установяване причините за сблъсъка.", "date": "2019.06.08", "title": "Шофьор блъсна полицай на мотор по пътя за Гърция"}
{"url": "https://www.novinite.bg/articles/176658/Parvo-zasedanie-na-mejdupravitelstvenata-ni-komisiya-sas-SMakedoniya-v-ponedelnik", "text": "На 10 юни по покана на вицепремиера и министър на външните работи Екатерина Захариева в Министерството на външните работи ще се състои първото заседание на Съвместната междуправителствена комисия, създадена съгласно чл. 12 от Договора за приятелство, добросъседство и сътрудничество с Република Северна Македония, предаде БНТ.Междуправителствената комисия е съпредседателствана от Екатерина Захариева и министъра на външните работи на Република Северна Македония Никола Димитров.Основна цел на заседанието е да бъде направен преглед на прилагането на подписания на 1 август 2017 г. Договор за приятелство, добросъседство и сътрудничество между Република България и Република Северна Македония.Екатерина Захариева ще приеме Никола Димитров на разговор на четири очи в МВнР в 11 ч, след което ще се състоят пленарни разговори на Съвместната междуправителствена комисия.", "date": "2019.06.08", "title": "Първо заседание на междуправителствената ни комисия със С.Македония в понеделник"}
{"url": "https://www.novinite.bg/articles/176653/Targovskata-vojna-SASht-Meksiko-se-otlaga", "text": "САЩ няма да налагат мита на Мексико, след като двете страни постигнаха споразумение за имиграцията. Това обяви американският президент Доналд Тръмп в серия от постове в социалната мрежа „Туитър“, предаде БГНЕС.Държавният глава посочва, че митата, които трябваше да влязат в сила в понеделник са „спрени за неопределено време“. Тръмп заплаши, че ще въведе тежки 5-процентни налози на всички стоки от Мексико, освен ако страната не спре потока от имигранти към южната граница на САЩ.Все още обаче не са оповестен детайли по сключеното споразумение между Вашингтон и Мексико сити. Сделката обаче беше потвърдена и в серия от туитове от страна на външния министър на Мексико Марсело Ебрард. Тя беше постигната след продължили близо 3 дни преговори. ", "date": "2019.06.08", "title": "Търговската война САЩ-Мексико се отлага"}
{"url": "https://www.novinite.bg/articles/176666/BSP-za-namalyavane-na-partijnata-subsidiya-no-ne-na-1-lev", "text": "Националният съвет на БСП прие позиция парламентарната група на “БСП за България” да не подкрепя предложението на ГЕРБ за 1 лев на действителен глас партийна субсидия. Отчитайки и силните обществени настроения срещу партийното финансиране, Националният съвет на БСП възлага на  парламентарната група да започне експертен и политически дебат за намаляване на субсидията, което да отговаря на гражданските очаквания, без да застрашава функционирането на политическите партии. ", "date": "2019.06.08", "title": "БСП “за” намаляване на партийната субсидия, но не на 1 лев"}
{"url": "https://www.novinite.bg/articles/176654/Sofiya-i-Skopie-sas-seriozna-krachka-napred-po-vaprosa-s-istoriyata", "text": "Българските и македонските учени постигнаха съгласие за античната история и постигнаха сериозен напредък за Средновековието, предаде БГНЕС.Препоръките на двете правителства за периода на античността, който се изучава от българските ученици в пети клас, а от македонските в шести, са приети от Смесената българо-македонска експертна комисия, която проведе двудневно заседание в Скопие.Съпредседателят на комисията от македонска страна, проф. Драги Георгиев, заяви, че са приети всички забележки и от двете страни за периода на античната история. Сега предстои те да бъдат изпратени до правителствата и те да действат съгласно процедурата.Проф. Георгиев заяви, че България и Македония са направили сериозна крачка за разбирателство и по средновековната история. През следващите два месеца ще бъдат разгледани всички забележки от македонските и българските учени и на срещата през септември ще бъдат приети и препоръките за средновековието.Проф. Ангел Димитров, който е съпредседател от българска страна, заяви, че двете страни са се договорили да имат още две или три срещи до края на тази година, за да се свърши работата с учебниците по праистория, античност и средновековие и да се започне съвместната работа и анализ на учебниците за модерната епоха. „Може да изглежда малко за страничния наблюдател, че сме завършили работата за праисторията и античността. Разговорът беше професионален и крачката, която направихме не може да не бъде оценена. На следващата среща можем да завършим и с разглеждането на средновековието“, категоричен е той.Според него когато се отнасяме професионално и отговорно към задачата, която е поставена в тази съвместна комисия, „ние можем да направим онези крачки напред, които могат да убедят не само правителствата, но и хората, че им помагаме да станат още по-близки и да вървим в една и съща посока“.По време на днешното заседание българските и македонските учени са обсъдили и общото честване на Гоце Делчев. Проф. Драги Георгиев и проф. Ангел Димитров заявиха, че е постигнато съгласие за личността на делото на Гоце Делчев.  “Днешният ден беше изцяло посветен на Гоце Делчев. набелязахме местата, по които имаме съгласие”, каза проф. Георгиев и добави, че са набелязани места и по които имат различия.И двамата са убедени, че те ще бъдат преодолени по време на следващата среща, която ще се състои през септември в София. Проф. Димитров изрази увереност, че ще се намери общ език за честването на Гоце Делчев, особено, ако се продължи конструктивният диалог от тази среща.„Убеден съм, че има достатъчно основания да стигнем до разбирателство, когато се отнасяме сериозно към историческите факти“, категоричен е проф. Димитров.", "date": "2019.06.08", "title": "София и Скопие със сериозна крачка напред по въпроса с историята"}
{"url": "https://www.novinite.bg/articles/176655/Predizborno-Garciya-svali-danacite", "text": "На последното си заседание преди извънредните парламентарни избори парламентът в Атина прие промени в данъчното облагане, засягащи над 3 милиона гърци и чужденци, съобщи БНР.Премиерът Алексис Ципрас подтвърди датата на изборите - 7-и юли. Депутатите в гръцкия парламент гласуваха отмяна на закон, който предвиждаше по-тежко данъчно облагане за милиони гърци, както и за българите, които работят и плащат данъци в Гърция.Министерството на финансите в Атина посочва, че законодателната промяна засяга около 3 милиона и 400 хиляди данъкоплатци, които трябваше от началото на следващата година да платят около 650 евро по-висок данък.Част от професиите, като например служителите по чистотата, бяха включени в категорията на рисковите професии и получават по-високо заплащане.Поради силна реакция на опозицията правителството оттегли промени, които осигуряваха високи държавни постове на близки до властта лица - според обвиненията на всички опозиционни партии.Политическото напрежение в Гърция расте непрекъснато, като последните проучвания на общественото мнение показват преднина на консерваторите от \"Нова Демокрация\" с над 10% пред СИРИЗА преди предсрочните избори, насрочени за 7 юли.", "date": "2019.06.08", "title": "Предизборно Гърция свали данъците"}
{"url": "https://www.novinite.bg/articles/176644/Predimno-slanchevo-i-toplo-temperaturite-na-mesta-do-34-gradusa", "text": "Днес ще бъде предимно слънчево. В следобедните часове ще се развива купеста и купесто-дъждовна облачност и на места, главно в североизточните райони, ще превали и прегърми. Ще духа слаб северозападен вятър. Максималните температури ще бъдат между 29 и 34 градуса в София около 30, сочи прогнозата на НИМХ.Атмосферното налягане ще остане по-високо от средното за месеца. През деня ще се задържи почти без промяна.В планините също ще бъде предимно слънчево, но след обяд ще се развива купесто-дъждовна облачност и ще има краткотрайни валежи с гръмотевици. Ще духа умерен, по най-високите части силен северозападен вятър. Максималната температура на височина 1200 метра ще е около 23 градуса, на 2000 метра 15-16.Над Черноморието ще бъде предимно слънчево, в следобедните часове с развитие на купеста и купесто-дъждовна облачност. На места, главно по северното крайбрежие ще превали и прегърми. Ще духа бриз. Максималните температури ще са между 26 и 28 градуса. Температурата на морската вода е 21-23. Вълнението на морето ще бъде 1 - 2 бала.", "date": "2019.06.08", "title": "Предимно слънчево и топло, температурите на места до 34 градуса"}
{"url": "https://www.novinite.bg/articles/176652/Nov-remont-sazdava-problemi-po-Trakiya-ot-drugata-sedmica", "text": "От 10 юни /понеделник/ започва ремонт на пътните връзки на пътен възел „Цалапица“ при 112-ти км на магистрала „Тракия“. Ремонтът включва подмяна на асфалтова настилка по връзките: София - Цалапица, София - Съединение, Бургас - Цалапица, Бургас - Съединение, Цалапица - Бургас, Съединение - Бургас, Цалапица - София и Съединение - София, както и ремонт на настилката на път III-8005 в участъка от п. в. „Цалапица“ до с. Цалапица. По време на ремонтните дейности пътните връзки ще се затварят поетапно.На 10-ти юни от 8 ч. до 20 ч. ще е затворена пътната връзка София - Цалапица. Обходният маршрут е: магистрала „Тракия“ - пътен възел „Пазарджик“ при км 90 - гр. Пазарджик - път I-8 Пазарджик-Пловдив - кръгово кръстовище - с. Цалапица. Необходимо е шофьорите да карат внимателно и да спазват стриктно пътната сигнализация.Ремонтните дейности се финансират от бюджета на АПИ по програмата за текущ ремонт. Предвидените средства за обновяване на пътните връзки на п. в. „Цалапица“ са около 400 хил. лв. с ДДС.", "date": "2019.06.08", "title": "Нов ремонт създава проблеми по „Тракия“ от другата седмица"}
{"url": "https://www.novinite.bg/articles/176647/Dneven-horoskop-za-sabota", "text": "Обичта на близките ви е стимул за вас и не бива да я пренебрегвате, изтъквайки на преден план заетостта си. Романтично настроени, ще търсите и близостта на специален за вас човек, чието присъствие ви прави по-уверени и добри.Леко напрежение може да се породи при определени обстоятелства, а това ще се отрази зле на нещата, които правите, за това трябва да го избегнете. Опитайте да се отърсите от напрежението, погледайте цъфтящата природа, идете на фитнес, купете си нещо ново, изхвърлете нещо старо.Думите на близък човек ще докоснат сърцето ви и ще се превърнат в онази искра, с която можете да запалите слънце в душите на другите. Ще се чувствате добре и за това има и друг виновник - нова тръпка, която ще ви изненада приятно.Представителите на останалите зодии могат да намерят дневния си хороскоп ", "date": "2019.06.08", "title": "Дневен хороскоп за събота"}
{"url": "https://www.novinite.bg/articles/176657/Iliyana-Jotova-iska-noviyat-evrokomisar-po-razshiryavaneto-da-e-balgarin", "text": "Сигурно е, че след евроизборите в края на май не можем да кажем, че гражданите на ЕС стоят отстрани и наблюдават онова, което става в Брюксел и Страсбург и не се интересуват от европейската тема. Това заяви пред БНР вицепрезидентът Илияна Йотова, която е и бивш евродепутат.„За съжаление това не се отнася за нашата страна. Но това, че активността надмина 50% - през 2014 на евровота тя бе на санитарния минимум – може би най-слабият резултат от гледна точка на участие за целия период от създаването на Европейския парламент като изборен орган“, каза Йотова в предаването „Събота 150“ на програма „Хоризонт“.„Дали това се дължи на засиленото участие на антиевропейските партии или че много европейски гражданите решиха да не дадат в техни ръце европейския проект, е въпрос на сметки…Едно е сигурно, след тези избори имаме много съществени промени“, допълни тя. И определи резултатите от евроизборите като „последен кредит на доверие към традиционните партии“.Йотова подчерта, че за първи път от много години е разрушена хегемонията между лявото и дясното – социалдемократи и Европейската народна партия, които години наред определяха високите постове в Комисията, в ЕП, след това и председателя на Съвета, както и върховния представител за външна политика. И сега разпределението им ще бъде трудно.България трябва да се пребори за еврокомисар по разширяването: „Мисля, че един от най-адекватните еврокомисар би бил от България, защото ние познаваме страните от Западните Балкани и защото смятам, че един ден, ако ЕС получи свое ново политическо разширение, то трябва да бъде именно по посока на Западните Балкани“. „Тази година имаме още едно предизвикателство, въпреки че, като че ли наблюдатели и политици не искат да го слагат в една кошница, но то е факт – смяната на председателското място на Европейската централна банка. Марио Драги е с изтекъл мандат и е много важно кой ще поеме и с каква политика поста му“, посочи вицепрезидентът.Тя изтъкна като важно и почти удвоеното присъствие в ЕП на членове на либералния алианс, както и изключително силното представяне на зелените партии: „А антиевропейските партии няма да имат блокираща квота“.„Промени ще има и след октомври, когато ще видим какво ще се случи с Брекзит“, когато се очаква британските евродепутати да напуснат ЕП, каза още Йотова.Според нея темата миграция не се превърна в основна тема за евроизборите.„Всички европейски граждани, включително и ние, ще бъдем много по-внимателни към онова, което се случва в Брюксел“.", "date": "2019.06.08", "title": "Илияна Йотова иска новият еврокомисар по разширяването да е българин"}
{"url": "https://www.novinite.bg/articles/176646/Izvanredni-proverki-za-nekachestveni-plodove-i-zelenchuci", "text": "Във връзка с пролетно-летния сезон, в който консумацията на плодове и зеленчуци се повишава значително, инспектори на ОДБХ-Благоевград започнаха извънредни тематични проверки на пазарите, борсите и тържищата, които предлагат тези стоки на територията на област Благоевград. Ще се инспектират и доставките с пресни плодове и зеленчуци, влизащи от Гърция на ГКПП Кулата-Промахон. Също така на границата ни с Гърция са сформирани съвместни екипи с НАП, които ще следят за доставките, влизащи в България от Гърция. Инспекторите към Българската агенция по безопасност на храните проверяват и нерегламентирани места за продажба на пресни плодове и зеленчуци в региона на Сандански и Петрич.Целта на извънредните проверки е предотвратяване на нелоялни търговски практики и недопускане на заблуда на потребителите относно произход, качество и безопасност на плодовете и зеленчуците, предлагани на пазара. Традиционните тематични проверки се извършват и за да се обезпечи безопасността на потребителите, и за да се гарантира сигурността и здравето им. Контролният орган ще следи за спазването на европейското и българското законодателство, по-конкретно нормативните изисквания за пресните плодове и зеленчуци като пазарните стандарти на Европейската общност, въведени с Регламент на Европейския съюз № 543/2011 г., Закона за храните и Наредба № 16 от 2010 г., която определя изискванията за качество, условията и редът за извършване на контрол за съответствие на пресните плодове и зеленчуци, и поддържането на база данни за търговците на пресни плодове и зеленчуци. При инспекциите ще се отчита произхода на продуктите, правилното етикетиране, съответствието с пазарния клас, посочен в документите с този на етикетите им, за съпроводителните документи и съответствието на стоката.По време на инспекциите на доставки на пресни плодове и зеленчуци от Гърция, които ще се провеждат на ГКПП Кулата-Промахон, ще се контролира съответствието с изискванията на приложимото законодателство при движението на стоки за вътрешно-общностна търговия.", "date": "2019.06.08", "title": "Извънредни проверки за некачествени плодове и зеленчуци"}
{"url": "https://www.novinite.bg/articles/176649/Predotvraten-atentat-u-nas-tijnejdjar-shtyal-da-vzrivi-bomba-v-Plovdiv", "text": "Предотвратен атентат в България. Подобно нещо у нас се случва заз първи път. Мишена на планирания терористичен акт е бил Пловдив. По всяка вероятност атентатът е щял да бъде извършен с взрив. За щасти обаче органите на реда са разкрили плановете на терориста.Радикализиран 16-годишен младеж от Пловдив е бил задържан при съвместна операция на МВР, ДАНС и прокуратурата преди два дни, съобщава БНР. Предполага се, че ученикът е възнамерявал да извърши терористичен акт в Пловдив, тъй като при обиските са открити различни компоненти на несглобена бомба. Ученикът е българин, в момента с него работят психолози на МВР, които се опитват да изясняват мотивите му.Източници от МВР обясниха пред „Хоризонт“, че поради неизвестни причини младежът се поддал на ислямско радикализиране в последно време. Не е ясно какво точно е възнамерявал да извърши той.Разследването по случая продължава. Ще се работи и по версиите за съучастници на младото момче.  ", "date": "2019.06.08", "title": "Предотвратен атентат у нас, тийнейджър  щял да взриви бомба в Пловдив"}
{"url": "https://www.novinite.bg/articles/176659/ID-verbuvala-mladeja-podgotvyal-atentat-v-Plovdiv", "text": "Тук става въпрос за дете – жертва не за извършител на сериозно престъпление. Става дума за лична трагедия, която за щастие не е развита до мащабни размери, а не толкова за едно досъдебно производство. Това заяви зам.-главният прокурор Иван Гешев във връзка с предотвратения атентат в Пловдив, цитиран от БГНЕС.Някои проблеми касаят всеки от нас като родител в тази страна. Тези проблеми трябва да започнат да бъдат решавани и на тях да бъде противодействано от цялото общество.Става дума за дете на 16 г., в сряда се получи сигнал от близки на това дете. ДАНС ни уведоми веднага за сигнала, става дума за ученик, който се е радикализирал. В резултат на организацията и взаимодействието с ОДМВР-Пловдив, претърсихме две помещения, които детето е използвало съзнателно. Ученикът е от елитна пловдивска гимназия от добро семейство с възможности. Ученик, който е супер интелигентен, добави Гешев. В помещения бяха намерени готови и в процес на изготвяне самоделни взривни устройства. Едното е т.нар. тръбна бомба – устройство, което често се използва при атентати в САЩ. Намерено е и взривно устройство в процес на изготвяне, това са т.нар. бомби с пирони. Веществото за направата на такава бомба е използвано за някои от атентатите в Белгия, Франция и Сарафово. Като за атентата в Сарафово използваното вещество е между 2 и 3 кг. А сега става въпрос за 14,5 килограма от това вещество, подчерта Гешев. 16-годишният е обект на вербовка от страна на Ислямска държава, добави още зам.-главният прокурор.Под егидата на главния прокурор се подготвя проект за създаване на антитерористични центрове, съобщи Гешев. Тези центрове би трябвало да комулират в реално време цялата информация и в реално време почти всички служби да имат представители. Ако има разбиране от премиера, нещата могат да се случат в кратък период. Относно наказателно-правния аспект, ще кажа, че основният проблем, който трябва да бъде решен в кратък срок е взаимодействието между отделните служби, които са ангажирани в противодействието срещу тероризма, подчерта Иван Гешев.На 16-годишното момче трябва да бъде оказана помощ от специалисти в изолирана среда. Затова внесохме през вчерашния ден мярка, не с цел наказателна отговорност, а детето да бъде поставено в специализирано заведение и да му бъде оказана помощ и с него да бъде работено от специалисти, психолози и психиатри. Съдът през вчерашния ден е преценил, следва да бъде взета мярка за неотклонение под надзора на Детска педагогическа стая, което според мен е в някаква степен грешка, уточни Гешев. Той добави, че прокуратурата ще внесе протест. „В случай, че съдът не възприеме нашето виждане, което може да не е най-правилното, ще трябва отговорността да бъде поета от семейството, училището и в крайна сметка колегите от ОДМВР – Пловдив в Детска педагогическа стая“, допълни още Гешев. ", "date": "2019.06.08", "title": "ИД вербувала младежа, подготвял атентат в Пловдив"}
{"url": "https://www.novinite.bg/articles/176667/Blizki-predali-plovdivskiyat-djihadist-na-vlastite", "text": "На брифинг в Съдебната палата беше оповестен случаят с непълнолетен 16–годишен ученик от Пловдив. В сряда са сигнализирали негови близки, че се е радикализирал.  Екипи на Спецпрокуратурата, ДАНС, групата за противодействие на бомбения тероризъм на СОБТ и ОДМВР-Пловдив са извършили претърсвания на два адреса. Намерени са множество самоделни взривни устройства в различен етап на подготвяне, вещества и компоненти.Момчето е било обект на \"обработка\" от Ислямска държава - това е класически случай на вербуване и радикализиране през интернет. Веществата, които е използвало, са общодостъпни, заяви заместник – главният прокурор Иван Гешев. В брифинга участваха още директорът на ОДМВР – Пловдив старши комисар Атанас Илков и заместник – председателят на ДАНС Николай Ненков. Прокурор Гешев подчерта, че взаимодействието и координацията на отделните служби, ангажирани с противодействие на тероризма, е било перфектно.Инспектори от Детска педагогическа стая при ОДМВР – Пловдив с дългогодишен опит са започнали работа с момчето от самото начало, те ще бъдат в постоянен контакт и с родителите, каза старши комисар Илков.  Непълнолетният няма да бъде изведен от сегашната си среда, няма да се чувства изолиран и ще продължим да оказваме помощ в тази насока - добави той.Работи се активно за цялостното изясняване на случая. ", "date": "2019.06.08", "title": "Близки предали пловдивският джихадист на властите"}
{"url": "https://www.novinite.bg/articles/176656/Katastrofa-zatrudnyava-dvijenieto-v-tunel-Vitinya", "text": "Временно движението в тунел \"Витиня\" на магистрала “Хемус“ е затруднено и се осъществява в една лента поради ПТП. Сигнал за пътен инцидент е подаден днес, малко след 10:00 часа. По първоначални данни в тунела в посока Варна са се ударили два автомобила, пострадали са двама.Движението временно е спряно. На място има полицейски екипи, които отклоняват движението на моторни превозни средства.За пътуващите към София - през Ботевград.От Пътна полиция препоръчват на водачите да използват обходни маршрути.", "date": "2019.06.08", "title": "Катастрофа затруднява движението в тунел „Витиня“"}
