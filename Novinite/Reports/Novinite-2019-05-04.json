{"url": "https://www.novinite.bg/articles/175020/Poreden-protest-na-jaltite-jiletki-v-Parij", "text": "За 25-а поредна събота десетки хиляди „жълти жилетки“ излязоха по улиците на Париж, съобщава „Спутник нюз“, предадоха БГНЕС и БНТ. Демонстрациите не стихват въпреки намаляващият брой на протестиращите и обещанията на президента Еманюел Макрон да намали данъците върху доходите и да не увеличава цените на горивата.Исканията на „жълтите жилетки“ продължават да са същите,както в началото на протестите – оставка на държавния глава и по-добри условия на живот.Въпреки лекият дъжд във френската столица се очаква да бъдат проведени три отделни протестни марша. Демонстрации ще има и в Лион, Тулуза и Монпелие. „Жълтите жилетки“ обещаха – ще продължат с протестите докато исканията им не бъдат изпълнени.", "date": "2019.05.04", "title": "Пореден протест на „жълтите жилетки“ в Париж"}
{"url": "https://www.novinite.bg/articles/175010/21-gradove-v-Germaniya-otvaryat-urni-za-balgarskite-evroizbori", "text": "Благодарение на усилията на Министерството на външните работи и посолството ни в Берлин за първи път българските граждани в Германия ще могат да гласуват в 13 допълнителни секции по време на изборите за членове на Европейски парламент от Република България на 26 май, след като федералните власти уважиха желанието на страната ни за разкриване на още секции, съобщава пресцентърът на МвнР, предаде БНР.Те ще допълнят секциите към трите ни дипломатически и консулски представителства в Германия и петте офиса на почетните ни консули. Така на изборите за ЕП сънародниците ни, които упражнят в Германия правото си на глас за членове на ЕП от България, ще могат да го направят в общо 21 града. В столицата Берлин ще се гласува в сградата на посолството, като ще се влиза от входа на „Лайпцигер щрасе“ 19. Консулските ни представителства в Мюнхен и Франкфурт на Майн ще открият избирателни секции на адресите си „Валхалащрасе“ 7 и „Екенхаймер ландщрасе“ 101 съответно. В Хамбург българите могат да гласуват в офиса на почетния ни консул на улица „Алстертор“ 15. В Дармщадт секцията ще е на адреса на почетното консулство на „Хилпертщрасе“ 3, а в Магдебург – на „Хекелщрасе“ 9. Избирателни секции ще има и в почетните консулства на България в Мюнстер – „Бисмаркалее“ 1 (Търговска камара) и в Щутгарт –„Мьорикещрасе“ 11. Всички секции ще бъдат отворени за гласуване между 7:00 ч. сутринта и 20:00 ч. вечерта на 26 май.Отделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7:00 и 20:00 ч. на 26 май, а адресите им ще бъдат своевременно съобщени на интернет-сайта на посолството ни в Берлин и на интернет-сайта на МВнР. Българите, които ще гласуват в Констанц, следва да знаят, че няма да има възможност за паркиране на автомобили до секцията в града.Разкриването на допълнителни секции ще улесни постоянно живеещиите в Германия българи при избора им да упражнят правото си на вот. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града.Всеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно – никой, гласувал в Германия за европарламент българин не може да гласува повторно у нас.Политическа дейност от страна на български граждани във Федерална република Германия е разрешена само според предписанията и в границите на действащото германско законодателство.", "date": "2019.05.04", "title": "21 градове в Германия отварят урни за българските евроизбори"}
{"url": "https://www.novinite.bg/articles/175013/Putin-i-Tramp-obsadiha-Venecuela-i-novo-yadreno-sporazumenie", "text": "Ситуацията във Венецуела и ново ядрено споразумение между Вашингтон и Москва са обсъдили американският президент Доналд Тръмп и руският му колега Владимир Путин. Повече от един час е продължил телефонният разговор между двамата лидери, предаде Нова телевизия. Пред журналисти Тръмп заяви, че Путин го е уверил, че не възнамерява да се намесва във Венецуела.Москва се стремяла единствено към положително развитие на събитията там. В разговора за кратко била засегната и темата за доклада на специалния прокурор Робърт Мълър - за руската намеса в американските избори.", "date": "2019.05.04", "title": "Путин и Тръмп обсъдиха Венецуела и ново ядрено споразумение"}
{"url": "https://www.novinite.bg/articles/175021/Papa-Francisk-otpravi-specialno-poslanie-do-makedoncite", "text": "Папа Франциск, точно преди своето Апостолско посещение в Северна Македония на 7 май в Скопие, изпрати послание до всички нейни граждани, предаде БГНЕС.„След като вашата страна стана независима, Светият престол искаше да установи приятелски и дипломатически отношения с вас. Днес, повече от всякога, в Европа и по света има нужда да се развие културата на контактите, културата на братството и аз ще дойда сред вас, за да засеете това семе. Сигурен съм, че земята ви е добра, че ще отгледате това семе и ще ожънете плодове“, се казва в посланието.Специфичната красота на вашата страна се дължи на различните култури, етноси и религии, които живеят в нея, отбелязва папа Франциск. Разбира се, съвместното съществуване не винаги е лесно, знаем го, но си струва да се положат тези усилия, защото най-красивите мозайки са онези, които имат много цветове, добавя Светият отец.В посланието той подчертава, че посещението му е посветено на един велик светец, роден на територията на съвременна Македония – майка Тереза, която чрез Божията благодат стана смел мисионер на Христовата милост в света, давайки утеха и достойнство на най-бедните сред бедните.", "date": "2019.05.04", "title": "Папа Франциск отправи специално послание до македонците"}
{"url": "https://www.novinite.bg/articles/174998/Utre-e-vtoriyat-tur-na-prezidentskite-izbori-v-Severa-Makedoniya", "text": "Президентските избори в Северна Македония ще бъдат наблюдавани от 3381 местни и 520 чуждестранни наблюдатели. Те ще бъдат отразени от 60 чуждестранни медии, които са получили акредитация от Държавната избирателна комисия /ДИК/, предаде БГНЕС.От местните най-голям е броят на наблюдателите от МОСТ, следвани от две неправителствени организация от Скопие – МАК-СОНЦЕ и АКСИОС 2017.От чуждестранните наблюдатели най-голяма е Мисията на ОССЕ. След нея са наблюдателите от Световния македонски конгрес Скопие, посолството на САЩ, представителството на ЕС. Има и наблюдатели от посолствата на Русия, Франция, Великобритания, Швеция, Унгария, Италия и Албания.Вторият кръг на президентските избори в Македония ще се проведе утре. На него ще премерят сили кандидатът на управляващите от СДСМ Стево Пендаровски и на опозиционната ВМРО-ДПМНЕ Гордана Силяновска-Давкова. На първия тур те получиха съответно 44,47% и 44,32% от гласовете. На трето място е класира кандидатът на албанците Блерим Река.Ако на изборите в неделя гласуват по-малко от 40% от имащите право на глас, изборите ще бъдат обявени за недействителни, а временен президент на Македония ще стане председателят на парламента Талат Джафери. Така за пръв път страната може да бъде временно оглавена от албанец.Днес, 4 май, е обявен за ден на размисъл и агитацията е забранена.Това са 6-ти президентски избори от обявяването на независимостта на Македония. Досега президенти са били Киро Глигоров /1991-1999/, Борис Трайковски /1999-2004/, Бранко Цървенковски /2004-2009/ и Георге Иванов /2009-2019/. ", "date": "2019.05.04", "title": "Утре е вторият тур на президентските избори в Севера Македония"}
{"url": "https://www.novinite.bg/articles/175007/Koi-hrani-ne-tryabva-da-yadem-surovi", "text": "Знаете, че трябва да избягвате сурово месо и яйца, нали? Но има много други храни, които определено искате да приготвите преди ядене, а някои от тях могат да ви изненадат. През последните години центрове за контрол на заболяванията са идентифицирали различни патогени и съставки, които не трябва да бъдат приемани в сурово състояние. Foodpanda, подбра храни, които да подлагаме на термична обработка преди консумация.-Картофи- Яденето на картофи сурови може да предизвика подуване на корема и нежелани стомашно-чревни ефекти, защото картофите съдържат нишестета, които не са устойчиви на храносмилането.-Фасул- Ето още една нормално здравословна храна, която може да бъде опасна, ако се яде по грешен начин. Червеният боб е пълен с протеини, фибри и антиоксиданти, но яденето им може да доведе до поражение на стомаха.-Сурови, не добре изсушени колбаси- Тези колбаси могат да се заразят с определени бактерии когато са сурови. Когато обаче се изсушат, бактериите в колбасите умират и може да ги хапвате спокойно.-Мляко- Млякото, което идва направо от крава, без да се пастьоризира, може да съдържа вредни бактерии като Е. coli и Salmonella-Някои видове бадеми- Бадемите, които познаваме и обичаме, се наричат ​​„сладки бадеми“ и има някои отлични здравословни причини да ги ядем. Горчивите бадеми приличат на своя братовчед. Те са вид сладки бадеми, но съдържат циановодородна киселина, която е опасна комбинация от циановодород и вода-Патладжан- Суровият патладжан съдържа соланин, същият токсин, който прави суровите картофи проблематични. В частност „Младите патладжани“ или патладжаните, които са били събрани в началото на живота им, съдържат по-голямата част от този токсин.-Гъби- Гъбите съдържат множество полезни свойства, включително антиоксиданти, витамини от група В и калий. Някои лекари отбелязват обаче, че топлината е необходима, за да се освободят някои от тези хранителни вещества и ползи. Освен това, суровите гъби са известни с това, че са трудно смилаеми и са сред най-концентрираните източници на естествено срещащ се токсин, агаритин. ", "date": "2019.05.04", "title": "Кои храни не трябва да ядем сурови"}
{"url": "https://www.novinite.bg/articles/174996/Predimno-oblachno-i-toplo-sledobed-na-mesta-shte-prevali", "text": "Днес от запад облачността ще се увеличава и след обяд на отделни места в Западна България и Рило-Родопската област ще превали слаб дъжд. Вятърът от юг-югозапад ще се усили до умерен, на места в източните райони и временно силен. Топло, с максимални температури между 20 и 25 градуса, на места в Източна България до 27-28, прогнозират синоптиците от НИМХ.Атмосферното налягане е по-ниско от средното за май - ще продължи да се понижава.Над планините облачността ще се увеличава и след обяд на отделни места в западните райони и Рило-Родопската област ще превали. Ще духа умерен до силен юг-югозападен вятър. Максималната температура на височина 1200 метра ще бъде около 13 градуса, на 2000 метра – около 7.Над Черноморието ще бъде предимно слънчево. Ще духа до умерен юг-югоизточен вятър. Максимални температури на въздуха: 18-23 градуса. Температурата на морската вода е 14-15. Вълнението на морето ще бъде около 2 бала, след обяд ще се усили.  ", "date": "2019.05.04", "title": "Предимно облачно и топло, следобед на места ще превали"}
{"url": "https://www.novinite.bg/articles/175000/Samolet-zavarshi-kacaneto-si-v-reka-vsichki-na-borda-sa-oceleli", "text": "Самолет \"Боинг 737\" със 143-ма пътници на борда падна вчера в река Сейнт Джеймс в щата Флорида след приземяването си, предаде БНР, позовавайки се на \"Ройтерс\". Всички на борда са оцелели. 21 са леко ранени.Полетът е на компанията \"Маями Еър Интернешъл\" и е превозвал военни от базата \"Гуантанамо бей\" в Куба и техните семейства. Причините за инцидента се изясняват. ", "date": "2019.05.04", "title": "Самолет завърши кацането си в река, всички на борда са оцелели"}
{"url": "https://www.novinite.bg/articles/174997/Nov-raketen-opit-na-Severna-Koreya", "text": "Северна Корея изстреля ракета с малък обсег, съобщиха южнокорейската агенция Йонхап и японската Киодо. Ракетата е изстреляна към акваторията на Японско море, предаде БГНЕС.В момента военни от Южна Корея и САЩ събират по-подробна информация за опита.През април 2018 г. Пхенян обяви, че се отказва от изпитанията на ядрено оръжие и на балистични ракети с различен обсег. Месец по-късно КНДР ликвидира полигона в Пхунгери, на който бяха извършени 6 подземни ядрени опита последните години. През 2016-2017 г. КНДР е извършила около 40 изпитания на балистични ракети. ", "date": "2019.05.04", "title": "Нов ракетен опит на Северна Корея"}
{"url": "https://www.novinite.bg/articles/175012/Povishenie-v-chin-i-novi-dlajnosti-za-trima-voenni-v-navecherieto-na-praznika-im", "text": "В навечерието на Деня на храбростта и празник на Българската армия президентът и върховен главнокомандващ Въоръжените сили Румен Радев връчи пагоните на удостоени с висше офицерско звание военнослужещи. На церемонията в Гербовата зала на \"Дондуков\" 2 държавният глава заяви, че обществото ни има високи изисквания и очаквания към висшите офицери за съхраняване и издигане на авторитета на Българската армия и развитие на съвременни отбранителни способности.„Служете на България отговорно и всеотдайно, с чест и достойнство“, подчерта на тържествената церемония държавният глава, като пожела успех на удостоените с висши звания офицери в тяхната дейност.Президентът освободи контраадмирал Митко Петев от длъжността командир на Военноморските сили и го назначи на длъжността военен представител на началника на отбраната във Военния комитет на НАТО и във Военния комитет на Европейския съюз. Държавният глава го удостои с висше офицерско звание „вицеадмирал“. Румен Радев поздрави вицеадмирал Петев с новото висше офицерско звание и назначаването му на тази длъжност, като посочи че заемането й е голяма отговорност и изисква високи компетенции в областта на колективната отбрана, всекидневно отстояване на българските национални интереси и позиции в международна среда. „Убеден съм, че с личните ви качества и висок професионализъм, в които съм имал възможност да се убедя лично, вие ще съхраните и надградите постигнатото от страната ни“, добави президентът.Държавният глава удостои началника на Военномедицинската академия бригаден генерал Венцислав Мутафчийски с висше офицерско звание \"генерал-майор\". Президентът поздрави генерал-майор Мутафчийски със званието, като акцентира, че то е резултат от безспорния му професионализъм, авторитет, демонстрирани знания и лидерски умения, изтъквайки и международния опит на генерала.С друг указ Румен Радев назначи полковник Деян Дешков на длъжността командир на 61-а механизирана бригада, като го удостои с висше офицерско звание „бригаден генерал“. Президентът поздрави Дешков с първото висше офицерско звание и със заемането на отговорната длъжност, която определи като закономерен и логичен етап от професионалния му път.От името на удостоените с висше офицерско звание вицеадмирал Митко Петев изказа благодарност на държавния глава за оказаната чест, доверие и дадената висока оценка. „Осъзнаваме, че повишението ни е признание към нашите подчинени военнослужещи и цивилни служители“, заяви вицеадмирал Петев. Той подчерта и че българските офицери ще останат верни на клетвата пред бойните знамена, ще запазят честта на пагона и ще направят всичко необходимо, за да защитят престижа, свободата и независимостта на България.", "date": "2019.05.04", "title": "Повишение в чин и нови длъжности за трима военни в навечерието на празника им"}
{"url": "https://www.novinite.bg/articles/175016/48-bojni-mashini-10-samoleta-i-vertoleta-i-nad-1000-vonici-na-parada-za-Gergovden", "text": "По традиция Денят на храбростта и празник на Българската армия – 6 май ще бъде отбелязан с военен парад в гр. София. Той ще започне в 10:00 ч. на площад „Княз Александър I”. В него ще участват над 1 000 военнослужещи от Въоръжените сили, 48 верижни и колесни бойни машини на Сухопътните войски и зенитно-ракетните формирования на Военновъздушните сили и 10 вертолета и самолета от състава на военната ни авиация. На площада ще премине и ретро техника от времето на Втората световна война, предоставена от колекционери от страната. За първи път в празничния ден жителите и гостите на столицата ще могат да разгледат образци военна техника на Сухопътните войски на статичен показ на ул. „Княз Александър I“, а който проявява интерес към службата в редиците на Българската армия ще може да получи информация на щанда на Централното военно окръжие - част от националната кампания „Бъди войник”.Военният парад ще бъде командван от заместник-командващия на Съвместното командване на силите генерал-майор Иван Лалов. В парада ще участват Гвардейският представителен духов оркестър с духовите оркестри на видовете въоръжени сили; знаменен взвод на Националната гвардейска част със знамената-светини и 10 представителни блока с бойните знамена на: Военна академия „Георги Стойков Раковски”, Националната гвардейска част, Националния военен университет „Васил Левски”, 61-ва Стрямска механизирана бригада и 101-ви Алпийски полк – Смолян от състава на Сухопътните войски, на Военновъздушните сили, Военноморските сили, 68-ма бригада „Специални сили, Мобилната комуникационно-информационна система от състава на Съвместното командване на силите и Служба „Военна полиция“. При изпълнението на националния химн по време на парада ще бъдат изпълнени 20 артилерийски салюта.В 12.00 ч. пред сградата на Администрацията на президента на Република България ще бъде извършена тържествена смяна на почетния гвардейски караул.Отбелязването на Деня на храбростта и празник на Българската армия ще започне на 6 май от 9.00 ч. с тържествен водосвет на бойните знамена и знамената-светини пред паметника на Незнайния воин. Той ще бъде отслужен от Негово Светейшество Българският патриарх Неофит. В ритуала ще участват представителни формирования на Националната гвардейска част и знаменен взвод със Самарското знаме, щандарта на Първи конен полк, знамето на 30-ти пехотен Шейновски полк, знамето на 23-ти пехотен Шипченски полк, знамето на 15-ти пехотен Ломски полк, знамето на 13-ти пехотен Рилски полк, знамето на 6-ти пехотен Търновски полк и знамето на 25-ти пехотен Драгомански полк. В честванията на празника ще участват президентът и върховен главнокомандващ въоръжените сили Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, висши офицери от Българската армия. Поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на храбростта и празник на Българската армия, ще бъдат също заместник-министърът на отбраната на Република Северна Македония Беким Максути и директорът на Генералния щаб на Армията на Република Северна Македония генерал-майор Зоран Милески. Денят на храбростта и празник на Българската армия ще бъде отбелязан във всички гарнизони в страната.", "date": "2019.05.04", "title": "48 бойни машини, 10 самолета и вертолета и над 1000 воници на парада за Гергьовден"}
{"url": "https://www.novinite.bg/articles/175018/KPP-ta-v-Sofiya-i-Rakovski-zaradi-papata-i-parada-na-6-maj", "text": "Специални мерки за сигурност се въвеждат заради Апостолическото пътуване на папа Франциск в България в периода 5-7 май, както и за военния парад в София по случай Деня на храбростта и празник на Българската армия. Те няма да възпрепятстват възможността на гражданите да присъстват на организираните публични събития. Целта е повече сигурност както за участниците и за гостите на събитията, така и за останалите жители на столицата, уточняват от НСО.От организационния щаб, който бе създаден в началото на тази година, отчетоха значителна по обем свършена работа, която отразява и изискванията на Ватикана. Предприеманите мерки не са прекомерни, а са задължителни и съответстват на прилаганите за събития от най-високо равнище стандарти, подчертаха представителите на щаба.В София и Раковски ще бъдат изградени контролно-пропускателни пунктове за проверка на желаещите да присъстват на събитията от планираната програма. Призивът към гражданите е да бъдат на местата на събитията възможно по-рано. Контролните пунктове ще имат готовност за проверки 3 часа по-рано от планираното начало на проявите, за да се избегне излишно напрежение. Изискванията за гражданите са да не носят обемисти багажи, което би отнело повече време при осъществяването на проверките. Няма да бъдат допускани хора в явно нетрезво състояние и такива, носещи огнестрелно и хладно оръжие. За времето на провеждането на мероприятията е недопустимо използването на безпилотни летателни апарати (дронове), за да се ограничат рисковете за живота и здравето на присъстващите.Проверките няма да се отличават от стандартните процедури, приложими при различни масови прояви. В близост до пунктовете за проверка центрове на БЧК ще осигуряват минерална вода, на разположение  ще има и медицински екипи.Въвеждат се и временни ограничения на движението по автомагистрала „Тракия“, като срокът им ще бъде максимално кратък и след отпадане на необходимостта движението по автомагистралата ще бъде възстановявано веднага. Пътни полицаи ще регулират подходите към гр. Раковски по време на посещението на папа Франциск в града на 6 май.Създадената организация е гъвкава, мерките за сигурност са сериозни, но в същото време те няма да затруднят живота на хората, обобщиха от организационния щаб.Гражданите и гостите на военния парад по случай 6 май – Ден на храбростта и празник на Българската армия, ще преминават през същите контролно-пропускателни пунктове, изградени за събитията от програмата на посещението на Папа Франциск. ", "date": "2019.05.04", "title": "КПП-та в София и Раковски заради папата и парада на 6 май"}
{"url": "https://www.novinite.bg/articles/175011/Borisov-shte-podari-ikona-omofor-i-balgarsko-kiselo-mlyako-na-papa-Francisk", "text": "Министър-председателят Бойко Борисов ще подари златовезана икона, омофор и българско кисело мляко на Негово Светейшество папа Франциск. Премиерът ще връчи даровете си на Светия отец при посрещането му на летище София на 5 май.Златовезаната икона е на светите братя Кирил и Методий, чието велико дело главата на Римокаторическата църква отбеляза и в специалното си видео обръщение към българския народ в навечерието на посещението му у нас. Лентата, символизираща епископската власт – омофорът, който премиерът Борисов ще дари на папа Франциск, впечатлява с украсата си. В краищата му са извезани златни кръстове, а в горната му част – образите на Свети Петър и Свети Павел. Премиерът е подготвил подарък и за държавния секретар на Светия престол – кардинал Пиетро Паролин, който също ще получи златовезана икона на Свети Петър и Свети Павел.И двете икони се отличават с прецизна и фина изработка, както и с вложените златни конци. Те са дело на българско ателие за богослужебни одежди. Министър-председателят Бойко Борисов ще подари на Светия отец и традиционно българско кисело мляко. Продуктът, който целият свят свързва с нашата страна, е добре познат на папа Франциск още от детството му в Аржентина.", "date": "2019.05.04", "title": "Борисов ще подари икона, омофор и българско кисело мляко на папа Франциск"}
{"url": "https://www.novinite.bg/articles/174999/Dneven-horoskop-za-sabota", "text": "Ако днес се стегнете и действате адекватно според ситуацията, утре ще се похвалите с пари, победи и постижения. Близо сте до вашата цел, но и други бързат към нея.Не протакайте сключването на нови договори и старта на нови начинания, за които отдавна се подготвяте. Ако на едно място не потръгне, на друго със сигурност ще извоювате победи, ще постигнете удовлетворяващи и двете страни условия.Действайте активно, сключете нови договори, уредете срещи с хора, с които ще вървите заедно напред. Ще станете с една идея по-романтични, отвеяни и непрактични.Представителите на останалите зодии могат да намерят дневния си хороскоп ", "date": "2019.05.04", "title": "Дневен хороскоп за събота"}
{"url": "https://www.novinite.bg/articles/175017/Politici-i-voenni-zaminavat-za-SASht-za-pregovori-za-F-16", "text": "Наша делегация заминава на 7 май за Вашингтон, за да преговаря за придобиването на нов тип боен самолет за Българската армия, съобщи министърът на отбраната Красимир Каракачанов, предаде БГНЕС.Делегацията ще бъде водена от заместник-министърът на отбраната Атанас Запрянов, а в нея ще влязат командирът на Военновъздушните сили ген.-майор Цанко Стойков и специалисти от ВВС, както и представители на министерствата на финансите и на икономиката.„Указанията са много ясни – да се придържаме към цената, фиксирана от парламента, без това да намалява способностите на самолетите, които трябва да закупим“, заяви министър Каракачанов.Той обясни още, че българската делегация ще трябва да повдигне темата за вноските за новите самолети и да настоява те да не се плащат наведнъж. „На няколко равни вноски искаме да се направи, за да не ни затрудни изведнъж. Видяхте, че премиерът декларира, че парите ги имаме и са заделени, но е по-добре да бъдат изразходвани на няколко вноски, а не еднократно, защото това би ни затруднило при реализирането на други проекти или за поддръжката на съществуващата техника“, аргументира се военният министър.Красимир Каракачанов повдигна и темата за индустриалното сътрудничество и обяви, че страната ни ще предложи да бъде издигнат център за обучение на пилоти в Долна Митрополия, което да бъде свързано и с предстоящото възстановяване на военновъздушното училище там.„Нещата се движат в правилна посока. Ще ми се темповете да бъдат по-ускорени, но както се казва – според възможностите. Спрямо предишни години, все пак се прави нещо значимо“, каза още Каракачанов и изрази надежда делегацията ни да се върне с добри новини от САЩ.БГНЕС припомня, че в началото на годината парламентът възложи на Министерски съвет да подготви международен договор и да проведе преговори с правителството на Съединените щати за придобиване на нов тип боен самолет F-16V Block 70, който ще бъде произведен от американската компания “Локхийд Мартин”.", "date": "2019.05.04", "title": "Политици и военни заминават за САЩ за преговори за F-16"}
{"url": "https://www.novinite.bg/articles/175006/Vizitata-na-papata-obedinyava-Borisov-i-Radev", "text": "Премиерът Бойко Борисов коментира предстоящата визита на папата у нас. Той заяви, че заедно с президента Румен Радев ще направят всичко възможно посещението на Светия отец да бъде добра реклама за България.„Като държавно посещение и аз и президентът Радев, мисля, ще направим всичко необходимо това посещение да бъде една добра реклама и то на Гергьовден за България. Цял свят ще види, 780 камери ще снимат месата. Така че още веднъж се извинявам, хубаво е, че единият ден е почивен и няма да затрудни работещите хора в България. Но ефектът и фактът, че прие и за втори път папа ще бъде България, а този е обичан папа и светът го харесва и мисля, че е добре за България“, каза премиерът. ", "date": "2019.05.04", "title": "Визитата на папата обединява Борисов и Радев"}
{"url": "https://www.novinite.bg/articles/175003/Shtatite-kategorichno-otryazvat-Turciya-za-F-35-ako-vzeme-ruskite-S-400", "text": "Министърът на отбраната на САЩ Патрик Шанахан потвърди, че страната му е срещу плановете на Турция да закупи руската система за противоракетна отбрана С-400, пише в. „Сабах”. Шанахан заяви още, че Пентагонът ще спре съвместното с Турция производство на изтребителите Ф-35, ако Турция се сдобие със С-400, предаде БГНЕС.“Ако Турция реши, че С-400 е решение, с което иска да продължи напред, тогава ще трябва да спрем работата в Турция,” каза той.Вашингтон месеци наред предупреждаваше, че ако Турция се въоръжи с руските ракетни системи С-400, това ще застраши защитата на Запада.Като член на НАТО, Турция участва в производството на изтребителя Ф-35 и има планове да закупи 100 от самите самолети.Връзките на Анкара с Вашингтон бяха обтегнати заради С-400, а американски служители заплашиха с изключването на Турция от програмата за Ф-35. Турция обаче получи още два самолета преди две седмици след доставката на първата партида през юни 2018 г., а четирима турски пилоти в момента продължават обучението си в САЩ. ", "date": "2019.05.04", "title": "Щатите категорично отрязват Турция за F-35, ако вземе руските С-400"}
{"url": "https://www.novinite.bg/articles/175002/Svetla-sabota-e-pravoslavite-pochitat-Sv-Joan-Krastitel", "text": "На шестия ден от Светлата седмица след Великден православните християни отбелязват Светла събота, припомня БГНЕС.По църковния календар се почита св. Йоан Кръстител. Св. Йоан Кръстител, известен и като Св. Йоан Предтеча, е братовчед и предшественик на Иисус Христос. Според Евангелието именно Йоан предсказва идването на месията (на Христа). Това обяснява и почитта, която му се отдава в Светлата седмица след Великден.Тъй като съботният ден е посветен на мъртвите, хората раздават просфорки и червени яйца в памет на наскоро починали свои близки.Първата седмица след Великден е наречена Светла седмица, защото възкресението на Иисус Христос донася просветление и надежда за вечен живот на всички човеци. Седмицата завършва с Томина неделя, по името на св. ап. Тома, който единствен от дванайсетте апостоли на Исус не повярвал на Христовото възкресение. ", "date": "2019.05.04", "title": "Светла събота е, православите почитат Св. Йоан Кръстител"}
{"url": "https://www.novinite.bg/articles/175001/Papa-Francisk-pristiga-u-nas-s-delegaciya-na-naj-visoko-nivo", "text": "Негово Светейшество папа Франциск ще пристигне на 5 май в София с папска свита, съставена от 35 души - най-висши представители на Светия Престол. Нивото на делегацията е още по-високо от обичайното за такива посещения и в нея са: държавният секретар на Светия престол кардинал Пиетро Паролин, кардинал Леонардо Сандри, префект на Конгрегацията за източните църкви, който отговаря за Католическа църква в България и неведнъж е посещавал страната ни, кардинал Курт Кох, председател на Папския съвет за насърчаване на единението между християните, архиепископ Едгар Пеня Пара, заместник-държавен секретар - с ранг вицепремиер, архиепископ Пол Ричард Галахър, секретар за отношенията с държавите - с ранг министър на външните работи, монсиньор Гуидо Марини, главен церемониал майстор на Папските литургични чествания, координаторът на папските пътувания монсиньор Маурицио Руеда и др.По време на апостолическото си пътуване в София папа Франциск, който ще бъде посрещнат на летище “София” от министър-председателя Бойко Борисов, ще проведе среща с президента Румен Радев, гражданското общество и дипломатическия корпус. Главата на Римокатолическата църква ще се срещне с Негово Светейшество Българския патриарх Неофит в Синодалната палата, след което ще проведе тиха молитва пред олтара на Светите братя Кирил и Методий в катедралния храм „Свети Александър Невски“.Точно в 13:00 ч. българско време на 5 май папа Франциск ще произнесе на пл. „Свети Александър Невски“ неделната молитва „Царице небесна“. Това е първото основно събитие със Светия отец, на което ще могат да присъстват граждани и гости на столицата.„Царице небесна“ всяка седмица се проследява в ефир от над 100 милиона вярващи от цял свят. Този път тя ще е от столицата на България.Молитвата към Света Богородица носи името „Царице небесна“ в периода след Великден, докато в останалото време се нарича „Ангел Господен“. Докато папа Франциск я произнася, на сцената на пл. „Св. Александър Невски“ ще бъде изложена икона на Месемврийската Богородица, любима на папа Йоан XXIII или т.нар. Български папа – Анджело Ронкали. Почти 10 години - от 1924 до 1935 г. той е бил в България като апостолически легат.Папа Франциск ще се помоли пред иконата на Месемврийската Богородица и ще прочете своето размишление, посветено на неделното Евангелие, както и на посещението му в България. Накрая папа Франциск ще направи кратко обръщение към света, свързано с актуални въпроси. Второто основно събитие със Светия отец, на което ще могат да присъстват гражданите, е неделната литургия на пл. „Княз Александър Първи“. Това ще е най-масовото събитие с участието на Светия Отец като на него ще присъстват над 7600 души. Литургията представлява традиционна католическа меса, на която освен католици от цялата страна, са поканени и представители на властите, както и на другите вероизповедания. Неделната литургия ще бъде много тържествена, организирана от папския церемониал-майстор монсеньор Гуидо Марини.На 6 май папа Франциск ще посети бежанския център „Враждебна“, след което в град Раковски ще проведе света литургия с първо причастие на 250 деца в църквата „Пресвето сърце Исусово“. Първото причастие е паметен ден за децата католици, а този път те ще бъдат със самия папа. На площада пред църквата ще има около 2000 души.С част от католическата общност Светият отец ще се срещне в църквата „Св. Архангел Михаил“ в Раковски.Посещението на папа Франциск у нас ще завърши със събитието за мир на пл. „Независимост“ в София. Тогава Светият отец ще отправи своето послание за мир към целия свят заедно с представители различни вероизповедания. Шест деца - техни представители, ще държат запалени факли, символ на мира. На сцената на събитието ще има маслиново дърво и рози, символ на България.Както бе посрещнат от българския министър-председател, папа Франциск ще бъде и изпратен от премиера Бойко Борисов на 7 май сутринта.", "date": "2019.05.04", "title": "Папа Франциск пристига у нас с делегация на най-високо ниво"}
{"url": "https://www.novinite.bg/articles/175004/Spirat-dvijenieto-po-Trakiya-za-patuvaneto-na-papata", "text": "На 6 май (понеделник) за кратки интервали от време преди обяд и в следобедните часове ще бъде спряно движението по магистрала „Тракия“ в участъка от 119-ти до 165-ти км. Ограничението е във връзка с посещението на папа Франциск в Раковски, съобщиха от АПИ.Обходният маршрут в посока Бургас е от пътен възел „Пловдив-Запад“ при 119-ти км на „Тракия“ по път I-8 към с. Поповица, а след това по път II-66 Поповица - Чирпан към пътен възел „Плодовитово“ при 165-ти км на магистрала „Тракия“, и обратно за пътуващите към София. ", "date": "2019.05.04", "title": "Спират движението по „Тракия“ за пътуването на папата"}
{"url": "https://www.novinite.bg/articles/175015/Balgariya-vtora-po-broj-obshtini-koito-shte-puskat-bezplaten-Wi-Fi", "text": "Искам да поздравя Русе, защото отново е новатор. Русе се пребори при първата покана да бъде не само сред първите поканени, но и след селекционираните по инициативата WiFi4EU. Понястоящем България като брой общини е втора в Европа. Трябва да свикнем, че благодарение на предприемчивостта и на духа ни ще продължим да бъдем в горната част на таблицата в ЕС, каза Мария Габриел, която е българският еврокомисар за цифровата икономика и цифровото общество в настоящия състав на Европейската комисия. Това стана при официалното откриване на първия етап от проекта WiFi4EU. Събитието се състоя пред надписа „Русе“ до символа на града – Паметника на свободата, на площад „Свобода“. То бе уважено още от народните представители от ГЕРБ – Русе Пламен Нунев, Светлана Ангелова, Андрейн Райков, зам. – областния управител Валентин Колев, десетки русенци.Мария Габриел пожела на проекта да даде видимост на невероятното културно богатство, което има да покаже Русе. Тя заяви, че проектът има големият потенциал да се превърне в история на успеха. „Нека продължим да работим за Русе и Европа“, завърши еврокомисарят.„Този безплатен и безжичен интернет дава ввъзможност на община Русе да бъде в пряка връзка с останалите европейски общини и да е по-видима. Това е страхотна придобивка за русенци, най – вече за младите хора. По този начин изцяло се насърчава туризма“, отбеляза кметът на Община Русе Пламен Стоилов в присъствието на своя заместник Страхил Карапчански.Направена бе демонстрация на качеството и скоростта на връзката. Предстои осигуряване на безплатен интернет на площад „Батенберг“, Ларгото пред Операта, Парка на младежта /в района на Вазата/и кея след завършване на неговото обновяване с европейски средства. Така ОбщинаРусе реалира успешно инициативата WiFi4EU . С получения ваучер на стойност 15 000 евро благодарение на българския еврокомисар тя осигури нова публична безжична мрежа за предоставянето на безплатен Wi-Fi достъп на обществени места на открито или на закрито, които вече са с променен облик благодарение на осъществените проекти с европейски средства, стана ясно днес.Русе е областта с най-голям брой общини в Северен централен район, които спечелиха ваучер за безплатен безжичен интернет. Мрежи ще има в 75% от общините поради инициативността на местната власт, която осъзнава перспективите пред развитието на цифровото общество дори и в най – малките населени места на региона.", "date": "2019.05.04", "title": "България втора по брой общини, които ще пускат безплатен Wi-Fi"}
{"url": "https://www.novinite.bg/articles/175009/Dvijenie-Gergovden-i-SDS-podpisaha-sporazumenie-za-evrovota", "text": "Председателят на Председателския предизборен щаб на партиите, подкрепили листата на ГЕРБ и СДС, Бойко Борисов присъства тази сутрин на подписването на политическо споразумение между СДС и „Движение Гергьовден“, което се проведе в Централата на ГЕРБ в София.„Всеки един човек в ГЕРБ ясно осъзнава, че единството прави силата. Ако десните партии не се бяха обединили за европейските избори – рискувахме много гласове да се разпилеят, да отидат в нищото, дори и при БСП. Не сме единствените десни и е напълно нормално да обединим сили с други формации с оглед на общата ни цел - ЕНП да има най-сериозно представителство в следващия ЕП“, посочи председателят на ГЕРБ Бойко Борисов след подписването. Той бе категоричен, че БСП и „Да, България“ работят заедно. „Някога някой да е чул БСП или „Да, България“ да кажат лоша дума един за друг. Ако се направи анализ на потеклото на „Да, България“, ще се даде отговор на въпроса на какво се дължи тази близост с БСП“, коментира председателят на Председателския предизборен щаб на ГЕРБ и партиите, подкрепили евролистата.„Да подкрепим единствената дясна листа е естествен избор за нас. Тъмночервени облаци са надвиснали над страната и затова е изключително важно да спрем БСП да не влезе във властта“, заяви на свой ред председателят на „Движение Гергьовден“ Драгомир Стефанов. По думите на председателя на СДС Румен Христов, когато наближат избори е нормално партии със сходни виждания да потърсят обединение. Той отново изтъкна важността на това БСП/БКП да не бъдат допускани във властта и изрази увереност, че ГЕРБ и СДС ще излъчат най-много евродепутати.„ЕНП е силата на ЕП. Всяка дясна формация в България трябва да осъзнае значимостта на това колко мандата ще получи ЕНП в следващия ЕП, а доколкото знам „Да, България“ ще изпратят своя представил другаде, ако той влезе. Без подкрепата и доверието на ЕС сме заникъде. Преди няколко години бяхме в такава ситуация, спряха ни еврофондовете“, каза почетният председател на „Движение Гергьовден“ Любен Дилов – син.", "date": "2019.05.04", "title": "“Движение Гергьовден“ и СДС подписаха споразумение за евровота"}
{"url": "https://www.novinite.bg/articles/175019/Sadebna-ohrana-vrashta-Vetko-Arabadjiev-u-nas-tazi-vecher", "text": "Късно в тази вечер с полет от Испания, конвоиран от служители на \"Съдебна охрана\", у нас ще бъде върнат хотелиерът Ветко Арабаджиев, предаде БНР. Все още няма разрешение на испанските власти по искането у нас да бъде екстрадирана и съпругата му Маринела.  Заместник-главният прокурор Иван Гешев обясни, че искането за екстрадиция на Маринела Арабаджиева е предявено в срок, но адвокатите й правят всичко възможно предаването й на българските власти да да бъде забавено.\"Шансът това да се случи е минимален\", коментира той.  След като Ветко Арабджиев пристигне на летище София, процедурата е аналогична с тази, през която минаха Николай и Евгения Баневи и Митьо Очите – настаняване за 72 часа в ареста на Националното следствие, повдигане – вече лично и пред адвокат, на обвиненията за пране на пари и данъчни престъпления. Следва искане за постоянно задържане под стража, по което трябва да се произнесе Специализираният наказателен съд. ", "date": "2019.05.04", "title": "“Съдебна охрана“ връща Ветко Арабаджиев у нас тази вечер"}
{"url": "https://www.novinite.bg/articles/175005/Otbelyazvame-116-ata-godinina-ot-gibelta-na-Goce-Delchev", "text": "Община Гоце Делчев организира възпоменателно отбелязване на 116-та годишнина от гибелта на Гоце Делчев, което ще се състои днес. То ще започне в 12:00 часа на централния площад в града, където ще бъдат положени венци и цветя на паметника на Гоце Делчев. Във възпоменателната церемония ще участва ръководството на община Гоце Делчев, представители на институции, политически партии и неправителствени организации, както и на учебните заведения в града ", "date": "2019.05.04", "title": "Отбелязваме 116-ата годинина от гибелта на Гоце Делчев"}
{"url": "https://www.novinite.bg/articles/175014/MZHG-prizovava-pchelarite-da-badat-svoevremenno-informirani-pri-praskane", "text": "„През последните дни получаваме сигнали, че има нарушения на правилата за растителна защита и пръскания. Още през месец март министърът на земеделието, храните и горите изпрати писмо до 28-те областни дирекции „Земеделие“, с което изиска да се проведат срещи между пчеларите и арендаторите, за да се припомнят правилата”, това заяви Силвия Василева, директор на дирекция „Животновъдство“ пред пчелари в Плевен.„Има наредба, по която става информирането за пръскане с препарати за растителна защита и тя трябва да се спазва. Разбира се има какво да се прецизира в нея, но основните неща по отношение на това как става уведомлението, в кои часове може да се осъществява пръскането, всичко това, ако се спазва – няма да има негативни последици за пчелите В резултат на това, което се случва в последните дни, по нареждане на министъра на земеделието правим съвет по пчеларство, който ще се проведе на 8-ми май.На тази среща, за да може да има чуваемост, и за да има по-голям резултат, сме поканили и други организации на земеделски производители, защото само по този начин – чрез разговори и общ диалог могат да се постигнат нещата. Този съвет е конструиран от два месеца, точно за даможе да се решават такива актуални проблеми за пчеларите. Такъв съвет досега нямаше“, подчерта още Василева. ", "date": "2019.05.04", "title": "МЗХГ призовава пчеларите да бъдат своевременно информирани при пръскане"}
