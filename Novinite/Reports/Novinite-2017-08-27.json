{"url": "http://www.novinite.bg/articles/149098/Skritiyat-svyat-na-decata-Prevrashtat-li-se-v-zalojnici-na-mrejata", "text": "С една истинска човешка трагедия започна седмицата в Бургас. 11-годишно дете бе убито, а заподозреният извършител се оказа 15-годишно дете. Агресията при децата е тема, за която няма да се уморим да говорим, но отдавна е настъпило времето и да си зададем въпроса – какво друго правим освен да говорим. Следствените работи по случая в „Меден рудник” продължават, но информацията, която се появи от прокуратурата, е абсолютно достатъчна, за да ни разтревожи. Историята започва със запознанство в интернет, където в една от социалните мрежи 11-годишната жертва е имала 3000 приятели. Дали във виртуалния свят или на улицата, дали в училищния двор, или в наргиле бара – факт е, че обществото ни вече не може да си позволи да затвори очите си за един наистина голям проблем – непознатият, скритият свят на децата, който е пълен с опасности.„За съжаление това няма да спре и ще продължи с още по-голяма сила, ако не вземем много спешни мерки. Агресията стана навсякъде – в дома, на улицата, в училище. Дори в детската градина. Имам чувството, че през последните години родителите намериха технологични забавачки за своите деца. Оттук трябва да гледаме на проблема като изключително сериозен. Още през 2003 г. СЗО обяви компютърната пристрастеност като една зависимост, която се сравнява с хазарта, наркотиците и алкохолизма. Никой обаче не обърна внимание на това”, коментира в „Събуди се” д-р Султанка Петрова, зам.-министър на труда и социалната политика.Според нея родителите, училището и цялото общество трябва да си подадат ръка, за да се справят с проблема.„Децата не са виновни, а възрастните хора. Те копират модели на подражание – това, което ние им показваме”, на мнение е д-р Петрова.„Окозва се, че ролята на училището в този случай е много определяща. То се явява един спиращ фактор това да се получава. В семейството обаче нещата са оставени на свободно развитие. В почти всяко училище има известни рестрикции, свързани с това да не се употребяват мобилни комуникации повсеместно и навсякъде”, заяви от своя страна Деян Стаматов, директор на столично училище и бивш зам.-министър на образованието.„Мобилният телефон започва да става опасно средство, тогава когато няма контролиращ и възпиращ фактор и в семейството, и в училището. Когато обаче се създаде повсеместна забрана, родителите много силно въстават против нея, защото са свикнали не толкова да контролират децата си, а да са в постоянна връзка с тях, без да им е необходимо това”, коментира още Стаматов.„Съсредоточаваме се в институциите, а всъщност трябва да се погледне цялостно на проблема. Когато говорим за децата, трябва да разсъждаваме като за националната ни сигурност. Не може да си позволим статистическа грешка, защото става въпрос за детски живот”, каза психологът Младен Владимиров.", "date": "2017.08.27", "title": "Скритият свят на децата: Превръщат ли се в заложници на мрежата?"}
{"url": "http://www.novinite.bg/articles/149103/Bivshiyat-rektor-na-SU-Nyamame-nujda-ot-tolkova-mnogo-visshisti", "text": "За поредна година почти всички университети у нас са принудени да удължат приема на студенти и да правят четвърто, че някои и пето класиране. Причината - незаети места в почти всички висши учебни заведения, информира НОВА.Притеснителните данни от тази година видяхме и миналата година, виждаме и тази, а специалности, които доскоро бяха цел на хиляди кандидат-студенти, днес могат да се окажат повече от достъпни. Когато се заговори за образование и образователна система, много често се спекулира от политици и медии, но място за спекулации няма.„Университетите дават завишени бройки за приема си. България обаче няма нужда от толкова много висшисти, особено в някои области. Много от хората, които влизат на второ и трето класиране, нямат интелектуален капацитет, за да завършат. Така че системата е сбъркана, започна да се поправя през последните години и се надявам, че след няколко години ще има резултати”, коментира в „Събуди се” проф. Иван Илчев, бивш ректор на Софийския университет.„Образованието е много консервативна система и трудно се променя. Необходимо е време. То зависи и страшно много от политиката”, коментира още той.Студенти от Софийския университет също споделят мнението на проф. Илчев, че са нужни промени в цялата система и са нужни реформи във висшето образование.", "date": "2017.08.27", "title": "Бившият ректор на СУ: Нямаме нужда от толкова много висшисти"}
{"url": "http://www.novinite.bg/articles/149104/Do-10-po-skapi-naemi-na-jilishta-v-Sofiya", "text": "Между 8 и 10% средно по-скъпи наеми на жилища в София, сочат данните на брокерите на недвижими имоти. През последната година най-много са поскъпнали квартирите в „Студентски град”/NOVA/Бумът на наемането в София е през август и септември, казват експерти. Първо, защото идват студентите, а втората причина са хората, които са избрали новото работно място да е в столицата.500 лева за наем е сумата, която приляга най-добре на джоба на българина според наблюденията на брокери. Най-благоприятно е да наемаме през пролетта, а най-желаните квартали в столицата са източните.И ако сте се притеснили от покачването на цените на наеми и имоти, експертите бързат да успокоят. Тенденцията е догодина да няма повишаване на цените, а те да се задържат на едно равнище.", "date": "2017.08.27", "title": "До 10% по-скъпи наеми на жилища в София"}
{"url": "http://www.novinite.bg/articles/149100/Ogromni-opashki-na-granicata-s-Turciya", "text": "Напрежение на границата с Турция. Стотици автомобили на турски граждани чакат с часове, за да преминат през България на път за Западна Европа, съобщава НОВА. Между 10 и 20 часа – толкова отнема преминаването на границата посока от Турция към България през последните дни. Особено днес, когато трафикът е изключително интензивен. Според официалните данни на „Гранична полиция” за денонощие в момента преминават около 5000 леки автомобила, което не е рекорд, защото миналата година имаше и дни с по 10 000. Въпреки това чакането е голямо, а хората едвам издържат. Заради интензивния трафик част от гастарбайтерите избират маршрут през Гърция. И там обаче започнаха да се образуват опашки през последните дни. Има колони от леки автомобили между 2 и 6 километра и на граничния пункт „Капитан Петко Войвода” край Свиленград на влизане в България.", "date": "2017.08.27", "title": "Огромни опашки на границата с Турция"}
{"url": "http://www.novinite.bg/articles/149105/Vijte-kade-spirat-vodata-v-Sofiya-na-28-avgust", "text": "На 28 август 2017 г. (понеделник), във връзка с реконструкция и изместване на  водопровод по бул. „Джавахарлал Неру” в жк. „Люлин“6, се налага спиране на водоподаването от 9:00 до 21:00 часа на клиентите на „Софийска вода”, живеещи в района на: бл. 666, бл. 667, бл. 668, бл. 669, бл. 785 и бл. 785А; бул. „Джавахарлал Неру“ в участъка от ул. „Индира Ганди“ до бул. „Панчо Владигеров“, съобщава ДАРИК. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  жк. „Люлин“ 6 на паркинга пред магазин Фантастико. След възстановяване на водоснабдяването е възможно временно повишаване мътността на водата. На 28 август 2017 г. (понеделник), във връзка с подмяна на водопровод на ул. „Христо Ботев“, с. Горни Богров се налага спиране на водоподаването от 9:00 до 21:00 часа на клиентите на „Софийска вода”, живеещи в района между: ул. „3-ти март“, ул. „Шабаница“, ул. „Ботунски път“ и ул. „Воденицата“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  пред 47 ЦДГ.След възстановяване на водоснабдяването е възможно временно повишаване мътността на водата. На 28 август 2017 г. (понеделник), във връзка със строително-монтажни работи на ул. „Петко Наумов“, в.з.Киноцентъра III, се налага спиране на водоподаването от 9:00 до 21:00 часа на клиентите на „Софийска вода”, живеещи в района на: ул. „Васка Баларева“, ул. „Петко Наумов“, ул. „Съгласие“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Васка Баларева“ № 17. На 28 август 2017 г. (понеделник), във връзка с подмяна на сградно водопроводно отклонение във вилна зона „Драгалевци лифта“ се налага спиране на водоподаването от 9:30 до 20:30 часа на клиентите на „Софийска вода”, живеещи в района на: ул. „Ген. Ковачев“ от №16 до №14; ул. „Акад. Сандерс„  №2,  №4,  №15  и  ул. „321“. На 28 август 2017 г. (понеделник), във връзка с подмяна на сградно водопроводно отклонение на ул. „Хан Кардам“, кв. „Васил Левски“, се налага спиране на водоподаването от 9:30 до 17:00 часа на клиентите на „Софийска вода”, живеещи в района на: ул. „Хан Кардам“ от ул. „ Баба Тонка“  до ул. „Станислав  Доспевски“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Хан Кардам“ № 40А. На 28 август 2017 г. (понеделник), във връзка с подмяна на сградно водопроводно отклонение на ул. „Чавдар войвода“, кв. „Челопечене“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на: ул. \"Ангел  Маджаров\", ул. \" Лаката\", ул. \" Стари  Искър\". При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  кв. „Челопечене“, пред кметството. На 28 август 2017 г. (понеделник), във връзка с разкриване на уличен водопровод на ул. „Луи Айер“, кв. „Манастирски ливади“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на: ул. „Луи Айер“ от № 156 до № 227. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес:  ул. „Луи Айер“ № 152. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2017.08.27", "title": "Вижте къде спират водата в София на 28 август"}
{"url": "http://www.novinite.bg/articles/149092/Jertvi-i-raneni-ot-moshtniya-uragan-Harvi-v-SASht", "text": "Спасителните служби продължават да разчистват развалините, да премахват повалените дървета и обърнатите автомобили в град Рокпорт, който се оказа на пътя на стихията. В същия град са ранени 14 души, съобщават световните агенции.Американската брегова охрана е спасила най-малко 20 души при различни инциденти, свързани с урагана. Два хеликоптера са успели да спасят 18 души - трима от рибарска лодка, четирима от шлеп и 11 от два влекача. Бреговата охрана спасила също двама души и кучето им, блокирани близо до Рокпорт.Кметът на града съобщи по-рано, че много сгради - както жилищни, така и на частни компании, са разрушени напълно.Най-мощният от 2005 г. насам в САЩ ураган в събота, но изключително тежките наводнения продължават.Дъждовете обаче могат да достигнат до 100 литра на кв. м на места и ще продължат до четвъртък, което ще предизвика катастрофални наводнения и потенциални жертви.", "date": "2017.08.27", "title": "Жертви и ранени от мощния ураган \"Харви\" в САЩ"}
{"url": "http://www.novinite.bg/articles/149097/Naj-zrelishtnite-filmi-zasneti-s-dron-na-festival-v-Plovdiv", "text": "Най-зрелищните филми, заснети с дрон по целия свят, бяха показани в центъра Пловдив. За втора поредна година градът под тепетата е домакин на Международния дрон фестивал, информира НОВА.На Римския стадион бяха прожектирани над 30 късометражни филма, заснети от малките летателни апарати. Напоследък те все повече навлизат в телевизионната и кино индустрията и се превръщат в истинска мания за запалените фотографи.Да погледнеш света от високо, да видиш красивия град отгоре, хората, малките улици, да минеш през морето и да стигнеш в планината и да отидеш до тези места, където човешки крак не може да стъпи. Това е истинско изкуство и напоследък от хоби се превръща в мания за всеки запален фотограф.В двете нощи на фестивала в Пловдив участваха дронисти от 29 държави от пет континента. Преживяването да снимаш с дрон е много по-голямо, отколкото с фотоапарат, защото светът отгоре изглежда по различен начин. Казват го трима ентусиасти от Бургас. Първоначално взели дрона, за да правят снимки, но се увлекли по киното и така стигнали до фестивала като участници.От близо 90 филма журито е подбрало 34, които бяха показани на фестивала за първи път. Всеки от тях е с продължителност  пет минути. Наградите бяха пътувания до Фарьорските острови или Гренландия за победителите.Идеята на организаторите е с този фестивал Пловдив да стане международен дрон център за Европа.", "date": "2017.08.27", "title": "Най-зрелищните филми, заснети с дрон – на фестивал в Пловдив"}
{"url": "http://www.novinite.bg/articles/149095/Chetvarti-den-borba-s-pojara-v-rajona-na-Kresna", "text": "Четвърти ден продължава борбата на стотици огнеборци с пожара в Кресненското дефиле, информира НОВА.Въпреки че в петък ситуацията бе близо до овладяване, и в съботния ден огнената стихия не бе потушена напълно.През деня се стигна и до друг пожар в район, който предизвика спиране на движението по главен път Е-79 в района на Кресна. Мярката бе заради силно задимяване в участъка, но бе свалена час по-късно.„В голямата си част пожарът е ограничен. Няма опасност за населените места и хората. Надеждата е до края на деня пожарът да е локализиран напълно. Засегнатите площи са около 16 000 декара, от които 13 000 са залесени. Оттук нататък за гората следва почистване, което ще отнеме минимум една година. След това започват дейности по нейното възстановяване, което обаче е изключително скъпо. Нужни са около 15 милиона лева за това”, обясни в „Събуди се” Дамян Дамянов, директор на Югозападно държавно предприятие. От МВР отново призоваха пътуващите да се съобразяват стриктно с разпорежданията на органите на реда, а по последната информация от властите е, че опасност за хора и населени места към момента няма. ", "date": "2017.08.27", "title": "Четвърти ден борба с пожара в района на Кресна"}
{"url": "http://www.novinite.bg/articles/149096/OTNOVO-V-DVIJENIE-Trafikat-prez-Orlov-most-e-vazstanoven", "text": "След двуседмичен ремонт Орлов мост отново е отворен за движение. От тази сутрин преминаващите през центъра на София могат да направят разлика между новата настилка и старото положение., информира НОВА.Пътните платна и в двете посоки на \"Цариградско шосе\" са изцяло подновени и заздравени със стоманена мрежа. Целта е да се избегне нагъване като това отпреди 10 години и образуването на коловози.Междувременно от днес, 27 август, започваме разширението и рехабилитацията на ул. Тодор Каблешков\". Строителните дейности са в участъка от бул. „Братя Бъкстон” до бул. „Цар Борис ІІІ”, като включват и изграждане на нов мост.Срокът за завършване на обекта е три месеца. По време на строителните дейности се затваря ул. „Тодор Каблешков” между бул. „Братя Бъкстон” и вход-изход за зареждане на магазин „Кауфланд”.", "date": "2017.08.27", "title": "ОТНОВО В ДВИЖЕНИЕ: Трафикът през Орлов мост е възстановен"}
{"url": "http://www.novinite.bg/articles/149101/Dneven-horoskop-za-27-avgust", "text": "Необвързаните днес ще срещнат някой, с който отношенията няма да са сериозни, но ще си прекарат много добре.Освободете съзнанието си от всякакви вредни мисли и осъществете артистичните си идеи.Може да имате трудности с отношенията в семейството, но всичко ще премине много бързо.Представителите на останалите зодии могат да намерят своя дневен хороскоп .", "date": "2017.08.27", "title": "Дневен хороскоп за 27 август"}
{"url": "http://www.novinite.bg/articles/149094/IDIL-poe-otgovornost-za-atakata-sreshtu-vojnici-v-Bryuksel", "text": "Групировката ИДИЛ пое отговорността за атаката в Брюксел, информира НОВА.Става дума за атаката с нож срещу войници в Брюксел. Информацията е разпространена от пропагандната служба \"Амак\" в \"Телеграм\", предаде АФП.\"Нападателят в Брюксел беше един от войниците на ИДИЛ”, се казва в изявлението, цитирайки \"източник от силите за сигурност\".Заявява се, че операцията е извършена в отговор на призиви за вземане на прицел на държавите от международната антиджихадистка коалиция, оперираща в Сирия и Ирак, в която членува Белгия.", "date": "2017.08.27", "title": "ИДИЛ пое отговорност за атаката срещу войници в Брюксел"}
{"url": "http://www.novinite.bg/articles/149099/Silno-zemetresenie-kraj-Papua-Nova-Gvineya", "text": "Земетресение с магнитуд 6,6 беше регистрирано в океана край североизточния бряг на Папуа-Нова Гвинея, информира НОВА. Няма заплаха от цунами, съобщи базираният в Хавай Тихоокеански център за предупреждение за цунами, цитиран от Ройтерс. Трусът е бил на малка дълбочина - 10 км, непосредствено да остров Манус, отбелязва центърът. По данни на американския геофизичен институт епицентърът е бил на 115 км северозападно от град Лоренгау, където живеят над 6000 души. Данни за пострадали и за разрушения няма, посочва ТАСС.", "date": "2017.08.27", "title": "Силно земетресение край Папуа-Нова Гвинея"}
{"url": "http://www.novinite.bg/articles/149107/Stotici-izraelci-protestiraha-sreshtu-premiera-Netanyahu", "text": "Стотици протестиращи се събраха снощи пред дома на главния прокурор на Израел, за да настояват да отправи срещу премиера Бенямин Нетаняху обвинения в корупция, предаде АП, цитира БНТ.Демонстрациите в събота вечер, които започнаха преди 40 седмици и в началото събираха съвсем малък брой антиправителствени активисти, постепенно се превръщат в по-широко протестно движение, посочва АП. Участниците в тях обвиняват Нетаняху във финансови злоупотреби и нерегламентирани връзки с медии, международни компании и Холивуд.Снощният протест се състоя седмица след като двама от организаторите на движението бяха арестувани и Върховният съд постанови, че демонстрациите могат да продължат само ако в тях участват до 500 души и ако не бъдат използвани високоговорители в жилищни райони. Полицията съобщи, че снощи броят на протестиращите е бил много по-голям - около 2000. Нетаняху многократно отрече всякакви нередности и заяви, че е мишена на \"лов на вещици\", оркестриран от определена медия. Скандалът засега не застрашава дългогодишното му управление, но навреди сериозно на обществения му рейтинг.", "date": "2017.08.27", "title": "Стотици израелци протестираха срещу премиера Нетаняху"}
{"url": "http://www.novinite.bg/articles/149108/Otmeniha-poleti-zaradi-tropicheska-burya-kraj-Honkong", "text": "Най-малко 50 самолетни полета от и до Хонконг бяха отменени заради приближаваща се тропическа буря „Пакхар“. Местната метеорологична служба издаде предупреждение за буря от осма степен по 10-степенна скала, информира бТВ.Лошото време парализира транспорта в специалния административен район, спряно е движението на автобуси и фериботи, съобщи на уебсайта си в. „Саут Чайна морнинг пост“. Днес ще останат затворени учебните заведения и държавни учреждения, офиси и магазини.Сега центърът на циклона се намира в морето на 120 км югозападно от Хонконг. Той се придвижва в северозападна посока към бреговете на континентален Китай.Пакхар“ е съпътстван от интензивни тропически дъждове, способни да причинят наводнения, и бурен вятър с пориви до 110 км/час.В южната китайска провинция Гуандун вече беше обявен оранжев код за опасност. Според прогнозите „Пакхар“ ще достигне района утре, след което ще продължи навътре в континента, където постепенно да изгуби силата си.", "date": "2017.08.27", "title": "Отмениха полети заради тропическа буря край Хонконг"}
{"url": "http://www.novinite.bg/articles/149091/Vremeto-shte-bade-slanchevo", "text": "Днес отново ще е слънчево, след обяд и горещо. Ще духа слаб до умерен предимно източен вятър. Максималните температури ще са между 31° и 36°, по-ниски ще са по морския бряг, за София 31°. Това съобщи за Агенция „Фокус” дежурният синоптик Боряна Маркова от Националния институт по метеорология и хидрология (НИМХ) при Българската академия на науките (БАН). Атмосферното налягане е малко по-високо от средното за месеца, ще се понижава приближавайки се до средното. По Черноморието ще е слънчево. Ще духа слаб до умерен вятър от изток-североизток. Максималните температури ще са 25° - 28°. Температурата на морската вода e 24° - 25°. Вълнението на морето ще е 1 - 2 бала. В планините ще бъде слънчево. Ще духа слаб, по високите и открити части – до умерен североизточен вятър. Максималната температура на височина 1200 метра ще бъде около 23°, на 2000 метра – около 17°.", "date": "2017.08.27", "title": "Времето ще бъде слънчево"}
{"url": "http://www.novinite.bg/articles/149102/Hilyadi-na-protest-sreshtu-razrushavaneto-na-bejanski-lageri-v-Rim", "text": "\r\nБлизо 5 000 души протестираха в Рим срещу разрушаването на мигрантски лагери, информира БНТ.\r\n", "date": "2017.08.27", "title": "Хиляди на протест срещу разрушаването на бежански лагери в Рим"}
{"url": "http://www.novinite.bg/articles/149106/Pojarat-v-Kresnenskoto-defile-ogromna-rana-za-balgarskata-priroda", "text": "Ще са необходими между 13 и 15 милиона лева за ново залесяване и поне 50 години, за да има отново такива дървета, заяви днес инженер Дамян Дамянов, директор на Югозападното държавно предприятие, информира БНТ.\"Няма човешки жертви и пострадали хора, което е най-важно, но случилото се е истинска екологична катастрофа\", каза още той за пожара над Кресненското дефиле.Ще трябва най-малко една година, за да се почисти превърналият се в пепел терен. Огънят между симитлийските села Сенокос и Мечкул и кресненските Ощава и Стара Кресна нанесе огромна рана на българската природа, каза инж. Дамянов. Той изрази увереност, че в четвъртия ден от битката с огъня ще бъде напълно потушен пожарът. В над 90 процента от засегнатите площи вече няма никакви огнища, които да горят или тлеят. Единственият проблемен участък е над първокласен път Е-79 в района на Кресненското дефиле.И днес огънят гасят над 400 души - пожарникари, горски, военни, доброволци, служители на парковете \"Пирин\" и \"Рила\". През нощта е имало критична ситуация, тъй като вятърът обърнал огъня внезапно към място, където имало доста огнеборци и полицаи. Наложило се тяхната евакуация, но стихията бързо е овладяна и положението е нормализирано. Има нужната техническа обезпеченост, създадена е отлична организация за работа.", "date": "2017.08.27", "title": "Пожарът в Кресненското дефиле - огромна рана за българската природа"}
{"url": "http://www.novinite.bg/articles/149093/Spad-na-populyarnostta-na-Makron", "text": "Популярността на френския президент Еманюел Макрон достигна ново дъно през август с 40% одобрение, или спад от 14 пункта за месец след вече записаните минус 10 през юли, сочат проучвания, информира НОВА.Премиерът в правителството на Макрон Едуар Филип също записва отстъпление с девет пункта за същия период като слиза от 56% на 47% одобрение.В същото време през 2012 година предшественикът му, социалистът Франсоа Оланд, се радваше на доста по-висока популярност (54%), а тази на Никола Саркози (от десницата) бе още по-високо през 2007 година (67%), пише БГНЕС.През август 36% от запитаните са били \"по-скоро доволни\", а 4% са \"много доволни\" от президента Макрон. В същото време общия брой на недоволните става от 43% - 57%, разпределяйки се между \"по-скоро недоволни\" и \"много недоволни\". 3% от участвалите не са изразили мнение.Според същото проучване лидерът на \"Неподчинената Франция\" Жан-Люк Меланшон е определян като политическата личност, която е най-способна да въплъти в себе си ролята на опозиция на Еманюел Макрон през следващите години пред лидерката на Националния фронт Марин Льо Пен (51%).Анкетата на Френския институт за изследване на общественото мнение е направена по телефона между 25 и 26 август сред представителна извадка от 1023 души по метода на квотите сред французи над 18-годишна възраст.", "date": "2017.08.27", "title": "Спад на популярността на Макрон"}
