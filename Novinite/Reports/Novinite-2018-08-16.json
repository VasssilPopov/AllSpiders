{"url": "https://www.novinite.bg/articles/163143/17-viadukta-po-magistralite-za-remont-raboti-se-po-tri", "text": "3 от 17-те съоръжения в недобро състояние на автомагистралите „Хемус“ и „Тракия“ в момента се ремонтират. Състоянието им бе обсъдено на заседанието на Министерския съвет тази седмица. За ремонта им индикативно са необходими около 130 млн. лв.В момента на магистрала „Хемус“ се ремонтират виадуктите: „Коренишки дол“ при 36-ти км, съоръжението при 33-ти км в посока София при тунел „Витиня“ и виадукт „Потоп“ при 19-ти километър. Останалите съоръжения, които се нуждаят от ремонт са: ", "date": "2018.08.16", "title": "17 виадуктa по магистралите за ремонт, работи се по три"}
{"url": "https://www.novinite.bg/articles/163124/Grajdani-nastoyavat-za-postroyavane-na-novi-detski-gradini", "text": "Построяване на нови детски градини и ваучери за всяко дете, останало извън класиранията. Това са част от исканията на Националния инициативен комитет за качествена и иновативна образователна система. Те настояват също за усъвършенстване на електронната система за прием в детските градини и за създаване на такава и за приема в първи клас. Според тях трябва да има повече възпитатели в групите, в които броят на децата надхвърля числеността, заложена в наредбата. От организацията настояват още и за отстраняване от работа на директора на Дирекция „Образование“ в Столичната община Мария Минчева, както и на експерта Ирена Николова. В подкрепа на исканията си от Националния инициативен комитет за качествена и иновативна образователна система организират протест на 10 септември.", "date": "2018.08.16", "title": "Граждани настояват за построяване на нови детски градини"}
{"url": "https://www.novinite.bg/articles/163126/Parvenci-po-previshena-skorost-Sofiya-Tarnovo", "text": "ВСофия, Велико Търново и Благоевград са първенци сред градовете у нас, където масово се шофира с превишена скорост. Това съобщи Росен Рапчев от \"Пътна полиция\", като цитира данни от масовите проверки. И в трите града нарушителите са хиляди, каза още той, цитиран от БТА. Само вчера пътните полицаи са проверили 5725 коли, издадени са 2208 фиша и 917 акта. Над 80 са книжките на шофьорите, които са взети заради неплатени глоби. Масовите проверки продължават до края на следващия месец. Тежките катастрофи в страната продължават, само през уикенда шест души загубиха живота си на пътя. Високата скорост присъства в статистиките като една от най-честите причини за пътни инциденти у нас.", "date": "2018.08.16", "title": "Първенци по превишена скорост: София, Търново"}
{"url": "https://www.novinite.bg/articles/163127/Atanas-Dobrev-Ogradata-sreshtu-afrikanskata-chuma-po-svinete-e-pochti-gotova", "text": "Над 110 от общо 133 километровото съоръжение за превенция на африканската чума по свинете вече са изградени. Това обяви заместник-министърът на земеделието, храните и горите Атанас Добрев по време на контролни проверки по протежение на оградното съоръжение, простиращо се от Силистра до Дуранкулак. Добрев обясни, че предстои и подсилване на оградата с режеща тел и поставяне на отблъскващи мигриращите животни репеленти, като се очаква тя да е готова през следващата седмица.Заместник-министърът подчерта, че за изграждането на оградата са командировани служители от шестте държавни предприятия и 16-те регионални дирекции по горите, които работят денонощно, в това число и с даване на дежурства по охрана на съоръжението.По време на проверката, извършена съвместно с регионалните структури на Българската агенция по безопасност на храните (БАБХ), е установено и че на входовете към България на граничните пунктове с Румъния са поставени вани с дезинфекционни разтвори и душови установки за транспортните средства, влизащи в страната. Прави се постоянна проверка на колите и преминаващите граждани за наличие и пренасяне на храни, съдържащи продукти от свинскомесо. Директорът на Областната дирекция на БАБХ в Добрич д-р Каменов посочи, че внасянето на такива продукти е забранено и те се конфискуват и поставят в хладилни камери на БАБХ на граничните пунктове. \"България е първата страна, която прави превенция преди още заболяването да е установено на територията й. Ангажирани над 500 служители от горската система в последните седмици. В разгара на летния сезон въпреки пренасочването на част от ресурса към северната граница, служителите в горите продължават и проверките срещу бракоиниерските набези и по контрол и охрана в горите на територията на цялата страна, е подчертал заместник-министърът\".Само от началото на годината за седемте месеца досега проверките са вече над 200 000, което е дори повече от миналата година за същия период. 110 000 от тях, са извършени от шестте предприятия и техните поделения и близо 95 000 - от регионалните дирекции по горите на ИАГ. Общият брой установени нарушения са над 6000, като са задържани над 8000 кубически метра дървесина, 200 МПС, 400 каруци, 200 моторни триона и други инструменти за добив на дървесина, подчерта заместник-министър Добрев", "date": "2018.08.16", "title": "Атанас Добрев: Оградата срещу африканската чума по свинете е почти готова"}
{"url": "https://www.novinite.bg/articles/163114/Biletnata-sistema-na-jp-garata-v-Sofiya-sazdava-neudobstva", "text": "В разгара на летния сезон, на Централната жп гара в София се извиват големи опашки от пътници всеки ден към обяд. Причината е, че тя все още не е снабдена с новата онлайн система за издаване на билети, а 71 гари в цялата страна вече работят с нея. Минути преди обедната почивка на касиерката Ралица, пред гишето ѝ се струпват нетърпеливи пътници. Ралица - касиер: Доста опашки! Гледаме да не се изнервяме, но понякога дори самите пътници и те наклаждат огъня. Проблемът се обостря през лятото, когато десетки се редят за билети до морето. Защото гарите във Варна и Бургас вече са въвели съвременната система на БДЖ, която показва в реално време заетите места. И когато в София някой поиска двупосочен билет, се оказва проблем. Калин Маринов - ръководител в отдел \"Продажба и обслужване\" в БДЖ: От гара София трябва да поискат свободна резервация от гарите Варна и Бургас. Това става по телефон. Отнема средно 5 минути. Но може и повече, ако отсреща са заети с нововъведението, което според пътници и служители, все още не е разработено добре. По думите им платформата е тромава и понякога дава отклонения. Маргарита например се опитала да купи на мъжа си билет за инвалид в първа група, но не успяла. Маргарита - пътник: Системата не давала и му дадоха пенсионерски. Въобще не знам. Сега тъкмо се двоумим как да си вземем тука билета. Ралица - касиер: По-бавничка е, но пък е добра. Платформата се внедрява от декември миналата година и вече работи на 71 гари у нас. Остават още 70, сред които и Централната жп гара. Очаква се това да стане в края на октомври. Калин Маринов - ръководител в отдел \"Продажба и обслужване\" в БДЖ: Тук все пак гара София е с най-голям пътникопоток и изисква повече подготовка и усилия и от наша страна, и от страна на разработчика, затова неслучайно сме я оставили на последно място. Амбицията е вбъдеще всички гари в реално време да могат да следят издаването на билети в цялата страна. Следващото предизвикателство по план е да се внедри системата и сред кондукторите чрез специални таблети. А до тогава ни остава да се заредим с търпение.", "date": "2018.08.16", "title": "Билетната система на жп гарата в София създава неудобства"}
{"url": "https://www.novinite.bg/articles/163115/MVR-dava-gratisen-period-na-shoforite-sas-zastrahovki-kam-Olimpik", "text": "МВР дава гратисен период от няколко дни и няма да глобяват шофьорите, които имат застраховка \"Гражданска отговорност\" към „Олимпик” и тя вече не е в сила. Шофьорите ще получават само предупреждение да сключат нова застраховка. Докога ще продължи гратисният период от МВР не уточниха.", "date": "2018.08.16", "title": "МВР дава гратисен период на шофьорите със застраховки към „Олимпик”"}
{"url": "https://www.novinite.bg/articles/163129/Balgariya-podkrepya-Vishegradskata-chetvorka-v-zashtita-na-fermerite-sreshtu-targovcite", "text": "България, Румъния, Словения и Хърватия, заедно със страните от Вишеградската група (Чешка република, Полша, Унгария и Словакия) подписаха обща позиция относно нелоялните търговски практики в отношенията между стопански субекти по веригата за доставка на храни. Тя ще бъде представена в рамките на следващото заседание на Съвета на ЕС по земеделие и рибарство, съобщиха от пресцентъра на земеделското министерство. В официалната информация от агроведомството няма повече подробности по темата. От публикация на унгарската телеграфна агенция става ясно, че позицията на Вишеградската четворка и съюзниците й предвижда на купувачите на земеделска продукция да бъде забранено едностранно или със задната дата да променят договори за доставки или да отказват такива в последния момент. „Идеята е, че най-слабите според нас в хранителната верига – фермерите, които имат слаба преговорна позиция, не трябва да бъдат принуждавани от големите търговци чрез нечестни търговски практики да се съгласяват на даже по-малки маржове, отколкото имат в момента”, коментира агроминистърът на Словакия Габриела Матечна, цитирана от държавната телевизия на страната. Извиват ли големите вериги ръцете на малките производители Евроскептичните политици в Източна Европа често обвиняват западните търговски вериги за това, че притискат местните производители с трудно изпълними условия и много ниски цени. Критиците на тази позиция на свой ред виждат прикрит зад загрижеността за производителите опит за протекционизъм в полза на собствениците на местни магазини, които иначе прилагат същите практики в отношенията със своите доставчици. „Страните от Централна и Източна Европа (ЦИЕ) трябва да работят заедно за съвместни решения на глобални проблеми“, заяви заместник-министърът на земеделието, храните и горите Вергиния Кръстева, която участва в разширения формат на срещата на високо равнище на министрите на земеделието на страните от Вишеградската група в Словакия. Тя подчерта, че по този начин гласът на Страните от ЦИЕ ще бъде чуван и успехът - гарантиран. Министрите на земеделието на държавите членки от разширената Вишеградска група ще присъстват на официалното откриване на 45 –тия Международен панаир за селско стопанство и храни „Агрокомплекс 2018“, като ще посетят и 13-тото Национално панаирно изложение на селскостопански животни.", "date": "2018.08.16", "title": "България подкрепя Вишеградската четворка в защита на фермерите срещу търговците"}
{"url": "https://www.novinite.bg/articles/163132/Oblast-Shumen-e-v-zlatnata-sreda-po-zaplati", "text": "Шуменска област е на 11-то място в страната по размер на средната брутна месечна работна заплата. Това показват данните на статистиката за второто тримесечие на годината. В региона средната заплата е била 908 лв., като бележи ръст от 3,9 на сто спрямо първите три месеца и със 7,7 % спрямо същия период на миналата година. Възнагражденията остават значително по-ниски от средното за страната, което през юни е било 1119 лв. Най-високи са заплатите в столицата – средната е малко над 1500 лв., а най-ниски в областите Видин и Благоевград - 743 лв. Наетите по трудово и служебно правоотношение в Шуменска област са малко над 44 600 души, като спрямо март се увеличават с 293 души. Повече хора са ангажирани в хотелиерството, ресторантьорството и строителството, а по-малко – в създаването и разпространението на информация и творчески продукти, далекосъобщенията и преработващата промишленост. В края на юни наетите в държавното управление в Шуменския регион са над 2000, в образованието – над 4000, а в хуманното здравеопазване и социалните дейности – над 3700.", "date": "2018.08.16", "title": "Област Шумен е в златната среда по заплати"}
{"url": "https://www.novinite.bg/articles/163120/Osnoven-remont-teche-v-nad-200-uchilishta-v-stranata", "text": "Над 200 училища в цялата страна се ремонтират основно. „Едновременно с пътищата, мислим и за поколенията – да бъдат добре образовани, здрави и силни\", заяви премиерът Борисов в Търговище, предаде правителствената пресслужба. Премиерът инспектира ремонтните дейности на ОУ „Христо Ботев“. Обектът се изпълнява по финансиран от Оперативна програма „Региони в растеж“ проект за обновяване на образователна инфраструктура. Борисов изтъкна, че в момента се работи по училища, които не са ремонтирани откакто са построени, строят се и детски градини. „Усещам голям подем в хората, които виждат, че се полагат големи усилия по тези теми“, добави Борисов. Премиерът отбеляза и подкрепата, която държавата е осигурила за ремонта на тренировъчния спортен комплекс в Търговище. Целево бяха отпуснати 850 000 лева. Сградата е строена в периода 1968 - 1975 г. и досега не е правен основен ремонт. В нея тренират над 450 деца и младежи. Попитан от медиите кое е предизвикателството пред правителството в момента, премиерът отбеляза: „Опозицията най-малко ни притеснява, защото им давахме на няколко пъти властта, видяхме колко могат. Това упражнение го минахме два пъти, не виждам смисъл да се прави пак“. Борисов обърна внимание на ситуацията в съседни на България страни. „Ако имаме глави на раменете си, като политическа класа, като институции, трябва да сме много единни и да използваме това време България да изпревари всички в региона. Това и правим“, каза в заключение министър-председателят.", "date": "2018.08.16", "title": "Основен ремонт тече в над 200 училища в страната"}
{"url": "https://www.novinite.bg/articles/163116/Nad-3000-sankcionirani-po-patishtata-v-stranata-samo-za-24-chasa", "text": "Несъобразената скорост е причина номер 1 за тежките пътни инциденти в България.Над 3000 души са били санкционирани само за последните 24 часа. От тях повече от половината са карали с несъобразена скорост.Отнети са и 72 книжки на шофьори, които не са си платили задълженията към МВР след нарушения.", "date": "2018.08.16", "title": "Над 3000 санкционирани по пътищата в страната само за 24 часа"}
{"url": "https://www.novinite.bg/articles/163134/Oficialno-Nov-predmet-vliza-v-gimnaziyata", "text": "Започва изучаването на новия предмет гражданско образование в гимназията. Новите учебни програми за учениците в XI и XII клас по български език и по литература, математика, гражданско образование, чужд език, физическо възпитание са утвърдени, съобщиха от пресцентъра на МОН. Преподаването по тях ще започне от учебната 2020/2021 година. С утвърждаването на тези програми се затваря пълният цикъл за осигуряване на обучението по общообразователна подготовка за учениците от I до XII клас. Новият предмет гражданското образование е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми. По време на обсъжданията на програмата беше изтъкнато положителното допълване на темата за гражданските свободи с акцент към структурите и механизмите на държавата и обществото и осъзнатото отношение на учениците към тях. Получените становища за предмета гражданско образование подкрепят програмата. Добавени са като нови понятия - медийна грамотност и омбудсман. Окончателният вид на програмата по литература е изработен след много широко и продължително обществено обсъждане. В МОН бяха получени писмени предложения. От април до края на юни бяха проведени 14 срещи с експерти от РУО и над 1000 учители от цялата страна и с Асоциацията на учителите по български език и литература. Задължителните текстове са подредени по предложения на преподавателите хронологично в различните теми – „Родното и чуждото“, Любовта“, „Вярата и надеждата“, „Трудът и творчеството“ „Миналото и паметта“, „Обществото и властта“, „Животът и смъртта“, „Природата“ и „ Изборът и раздвоението“. Дава се възможност на учителите към всяка тема да избират допълнителни текстове според своите лични виждания и методически решения и според нивото, интересите и желанията на учениците. По този начин на практика не са налице автори и произведения, които да липсват или отпадат от програмите по литература. Замяната на дадени текстове е продиктувана от настояването на учителите за изучаване на повече творби от съвременната българска литература. В окончателната програма по литература са включени нови произведения. Стихотворението „Посвещение“ на Петя Дубарова ще се изучава в XII клас. Единадесетокласниците ще изучават текста „Бай Ганьо журналист“ на Алеко Константинов, като се дава възможност на учителите да подбират допълнителни текстове, като например „Бай Ганьо прави избори“. Комедията на Станислав Стратиев „Балкански синдром“ и „Ноев ковчег“ на Йордан Радичков също са нови произведения, както и „Крадецът на праскови“ на Емилиян Станев.", "date": "2018.08.16", "title": "Официално: Нов предмет влиза в гимназията"}
{"url": "https://www.novinite.bg/articles/163135/Izvanredno-praskat-sreshtu-komari-v-Montana", "text": "Извънредно четвърто пръскане срещу комари започна общината в Монтана заради необичайно големия брой на жилещите насекоми през това лято, съобщи кметът Златко Живков.С препарати се третират паркове, градинки и междублокови пространства в кварталите на областния град.Пръскането се налага заради многото оплаквания от граждани, че не могат да си отворят прозорците заради нашествие на комари.Общината беше предвидила три пръскания срещу комари, но дъждовното време през юли спомогна за бум на тяхната популация и заради това се налага допълнителна обработка, обяви кметът.", "date": "2018.08.16", "title": "Извънредно пръскат срещу комари в Монтана"}
{"url": "https://www.novinite.bg/articles/163121/Nyakolko-dni-patnata-policiya-nyama-da-globyava-shoforite-s-polici-na-Olimpik", "text": "В първите няколко дни няма да глобяваме шофьорите, които ни представят застрахователна полица на „Олимпик“. Това каза гл. инспектор Росен Рапчев, началник „Пътен контрол” към \"Национална полиция”, във връзка с отнетия лиценз на кипърската застрахователна компания „Олимпик”. Той поясни, че съгласно Кодекса на застраховане, всяко едно МПС и всеки един водач трябва да имат сключена застраховка „Гражданска отговорност“. „Когато такава застраховка вече не е активна, ние съответно няма как да не предприемем своевременни действия. Реално погледнато, в първите дни няма да санкционираме, а само ще предупреждаваме водачите, ако ни представят полица на „Олимпик“. В първите няколко дни ще им дадем възможност да ги предупредим и да им дадем възможност да си сключат застраховка“, каза още той. По думите му предстои да се уточни допълнително колко точно време ще е този гратисен период.", "date": "2018.08.16", "title": "\"Няколко дни\" пътната полиция няма да глобява шофьорите с полици на „Олимпик\""}
{"url": "https://www.novinite.bg/articles/163128/Blizo-20-dushi-sa-v-neizvestnost-sled-srutvaneto-na-most-v-Genua", "text": "До 20 души остават в неизвестност след срутването във вторник на мост в Генуа, предаде Асошиейтед прес, като се позова на главния прокурор на северозападния италиански град Франческо Коци. Последна надежда: Спасителите неуморно търсят оцелели под отломките от моста в Генуа До днес италианските власти не бяха давали данни колко хора може да са в неизвестност след инцидента, отбелязва АП. Италия обяви извънредно положение след срутването на моста в Генуа Днес, трети пореден ден, спасителите продължават да търсят оцелели сред отломките от бетонния мост.", "date": "2018.08.16", "title": "Близо 20 души са в неизвестност след срутването на мост в Генуа"}
{"url": "https://www.novinite.bg/articles/163105/Dneven-horoskop-za-chetvartak", "text": "Бъдете внимателни в отношенията си с колегите и приятелите. Възможно е да се изкушите да ги използвате, за да постигнете целите си, а по този начин те ще се обърнат срещу вас.  Днес половинката ви ще се държи като шеф. Обикновено се забавлявате на това, но днес това минава всякакви граници. Трябва да поговорите за това, за да не се трупа негативна енергия.  Душата ви е жадна за изкуство- музика, театър, кино. Може да се наложи да се допитате до стар приятел за съвет или препоръка. Ще бъдете доволни от всичко, което се случва през този ден.   Вижте повече на : ", "date": "2018.08.16", "title": "Дневен хороскоп за четвъртък"}
{"url": "https://www.novinite.bg/articles/163130/Nyama-zamarsyavane-na-vazduha-v-Sofiya", "text": "Заради сигнали за остра миризма в няколко столични квартали, мобилна лаборатория измерва качеството на въздуха. Жители на кварталите „Подуене\", „Оборище\" и „Сердика\" са се оплакали от остра миризма на изгоряло. Данните към момента показват, че няма превишавания на основните показатели, характеризиращи качеството на атмосферния въздух, съобщиха от Столична община. Сезирани са Регионалната инспекция по околната среда и водите, Регионалната здравна инспекция, Столичната полиция и пожарна. Съвместни екипи извършват обходи за установяване на източника на миризмата.", "date": "2018.08.16", "title": "Няма замърсяване на въздуха в София"}
{"url": "https://www.novinite.bg/articles/163123/Maj-nasochi-nezakonna-pushka-sreshtu-rodnina", "text": "42-годишен мъж от село Васильово е задържан в РУ - Тетевен след възникнал скандал с негов роднина на улица в Ловеч. Това съобщиха от пресцентъра на МВР. Сигналът е подаден вчера към 18.15 часа. По първоначални данни мъжът е заплашвал опонента си с незаконно притежавана едноцевна гладкоцевна пушка. В къщата на 42-годишния мъж полицаите са открили и разчленен труп на сръндак. Извършен е оглед на местопроизшествие, а месото е иззето и предадено с протокол за отговорно пазене на служител на ТП ДГС - село Рибарица. По случая в РУ - Тетевен е образувано досъдебно производство.", "date": "2018.08.16", "title": "Мъж насочи незаконна пушка срещу роднина"}
{"url": "https://www.novinite.bg/articles/163118/Ima-napredak-po-debatite-po-Zakona-za-horata-s-uvrejdaniya", "text": "Има сближаване на позициите по Закона за хората с увреждания. Това стана ясно от изявленията пред журналисти на протестиращите майки на деца с увреждания, на омбудсмана Мая Манолова и на изпълнителния директор на Агенцията за хората с увреждания Минчо Коралски. Те коментираха последния вариант на законопроект, изготвен от социалното министерство и предоставен на участниците в работната група, която обсъжда промените в грижата за хората с увреждания. Протестиращите майки и омбудсманът Мая Манолова имат възражения по начина, по който е разписана индивидуалната оценка за хората с увреждания. Според тях индивидуалната оценка трябва да е разписана в закона така, че да гарантира, че когато има заключение, че човек има нужда от някаква услуга, тя задължително ще му бъде предоставена. ,,Във финалния вариант, предоставен от МТСП, е записано, че индивидуалната оценка е задължителна със своите препоръки за останалите органи, но никъде няма разписани гаранции за задължително предоставяне на услугите - Дневен център, за включване в образование, трудова рехабилитации и т.н'', посочи Мая Манолова и допълни, че това е най-важното. Другият проблем е свързан с помощните средства и медицинските изделия. Макар в закона да е разписано, че те минават към здравното министерство от 2020 година, Мая Манолова и протестиращите майки имат възражения за това, че няма яснота, че механизмът не е само за финансиране, но и за предоставяне на помощните средства и медицинските изделия. ,,Споразумяхме се, че в тримесечен срок да бъдат подготвени стандартите, на които трябва да отговарят помощните средства и медицинските изделия, а това не е вписано'', отбеляза омбудсманът. Тя е против това да се даде година и половина толеранс \"източването на парите за хората с увреждания да продължи и фирмите да продават на свръхцени боклуци\". По думите на Манолова протестиращите нямат невъзможни за изпълнение искания, защото вече от здравното министерство има заявка, че се работи по стандартите. ,,Трябва да е ясно, че кранчето на тези, които точат от системата, ще бъде затворено'', заяви още тя. Манолова не разбира защо продължават да съществуват и дискриминационни текстове като този, че предприятията, които ще ползват преференции, че са наели хора с увреждания, трябва задължително да членуват в национално представителните организации. Протестиращите майки на деца с увреждания и омбудсманът Мая Манолова искат и яснота за критериите как една организация става национално представителна. Според тях много високо е вдигната летвата, така че да остане възможност само за един малък кръг организации - като изискването да има структури в 92 български общини. ,,Индивидуалната оценка, личната помощ, достъпната среда, критериите за представителност са неща, по които не може да има компромис'', разкри Мая Манолова. Мая Стоицева, представител на протестиращите майки, заяви, че е важно да се знае, че МТСП работи активно заедно с майките по промените. Тя смята, че голямата реформа тепърва предстои - Законът за хората с увреждания прави едно малко трасе с всички неща, които включва, но обществото трябва да е наясно, че докато не се направи реформа в ТЕЛК, който е основна база за финансиране на хората с увреждания, няма как да има голяма реформа. Стоицева заяви, че протестиращите очакват все пак какво ще е излезе накрая, защото \"както са влезли техните искания, така накрая може и да ги няма отразени\". Затова майките ще са заедно с експертите до финалната права. Според Минчо Коралски в закона е застъпено всичко, което всички в работната група са пожелали. Трябва обаче днес при обсъждането да се избистрят финалните текстове. Той смята, че тепърва работата предстои - ще има обществено обсъждане, после дебати в Народното събрание и гласуване. В последния вариант на Закона за хората с увреждания има препратки към Закона за личната помощ, както настояват майките и Мая Манолова. Направена е и връзка със Закона за социалните услуги, по който също се работи. Запазва се и финансовата подкрепа за хората с увреждания, като тя ще е обвързана с линията на бедността. Запазването на финансовата подкрепа е нещо, за което настояваха национално представителните организации.", "date": "2018.08.16", "title": "Има напредък по дебатите по Закона за хората с увреждания"}
{"url": "https://www.novinite.bg/articles/163117/Nyakolko-kvartala-na-Sofiya-se-oplakvat-ot-ostra-mirizma", "text": "Мобилната лаборатория на Изпълнителната агенция по околната среда не установи завишаване на основните показатели за качеството на въздуха. Проверката е резултат от сигнал на 112 за остра миризма на изгоряло няколко дни поред в районите „Подуяне“, „Оборище“ и „Сердика“. След цяла нощ замерване на атмосферния въздух от мобилната лаборатория на бул. „Дондуков” няма регистрирани притеснителни показатели, каза Донка Караджова – експерт към Изпълнителната агенция по околната среда – Пловдив: „По показателите, които се измерват в мобилна автоматична станция, няма превишени нива“, каза тя. Проверката ще продължи и в следващите 24 часа, но на друга локация. Междувременно от Столичната община ще обхождат района в опит да локализират източника.", "date": "2018.08.16", "title": "Няколко квартала на София се оплакват от остра миризма"}
{"url": "https://www.novinite.bg/articles/163125/Ubijstvo-v-Orlandovci-otkriha-martav-maj-ima-zadarjan", "text": "38-годишен мъж е убит в кв. \"Орландовци\", съобщиха от МВР. Задържан е 39-годишен мъж, заподозрян в съпричастност към извършено тежко престъпление. Вчера около 7.00 часа в полицията е съобщено, че е намерено тялото на мъж в помещение в квартала, отдадено под наем.Екипи на полицията и Бърза помощ констатирали смъртта на 38-годишния мъж. При първоначалния оглед били установени видими травми по тялото и главата. По случая е задържан 39-годишен мъж, заподозрян в съпричастност към извършеното деяние. Според събраните до момента данни, след възникнал скандал между двамата, задържаният е нанесъл множество удари на опонента си. Трупът е изпратен за аутопсия. Продължават процесуално-следствените действия по образуваното досъдебно производство под надзора на прокуратурата.", "date": "2018.08.16", "title": "Убийство в \"Орландовци\" - откриха мъртъв мъж, има задържан"}
{"url": "https://www.novinite.bg/articles/163137/Kiparec-tarsen-za-izmama-za-nad-900-hil-hvanat-u-nas", "text": "Варненският окръжен съд разгледа искане на Окръжна прокуратура – Варна за предаването на кипърския гражданин Георгиос М. на властите в Кипър за водени срещу него наказателни производства за 10 престъпления. ВОС определи мярка за неотклонение „задържане под стража“ до приключване на производството му по екстрадиция. Той е обявен за международно издирване от съдебните власти на Република Кипър въз основа на Европейска заповед за арест (EЗА), издадена на 26.07.2018 г. от Окръжен съд - Никозия.Според съдържанието на ЕЗА, причина за издирването на 58-годишния мъж са извършени 10 престъпления: заговор за извършване на престъпление, вземане на пари с фалшив претекст, кражба от представител, измама при продажба, измамна сделка с недвижими имоти, фалшифициране, издаване на чекове без покритие, разполагане с фалшив документ и легализиране на приходи от незаконна дейност. Според наказателния кодекс на Кипър максималното наказание за тези престъпления е до 14г. „лишаване от свобода“. Част от деянията са наказуеми и според българското законодателство.Обявеният за издирване мъж е бил задържан на 14 август 2018г. в I РПУ-Варна.Според обвинението на кипърските власти през периода 2008-2016г., в качеството си на собственик на фирма за покупко-продажба на недвижими имоти Georgios Manoli And Sons Real Estate, придобил чрез измама сумата от 914 280 евро. Извършеното е във вреда на пет кипърски граждани. Обвиненият заявявал на потенциалните купувачи, че притежавал изгодни имоти за продан в България – Каварна и Шабла. След като получил сумата, издирваният обещал на купувачите, че на по-късен етап ще им издаде документи за собственост върху имотите, които така и не издал. В друг случай издирваният получил сума пари срещу обещанието, че ще съдейства на жертвите при инвестирането им в имоти на територията на България. След време обаче станало ясно, че сумата не била инвестирана, a Георгиос дал обещание да върне предоставената му сума. Парите така и не били върнати. На други жертви издирваният издал 15 чека за покриване на дълговете, но чековете били от закрита банкова сметка.Днес съдът като съобрази всички представени доказателства и становища прецени, че искането за временно задържане на Георгиос М. е съобразено с изискванията на Европейската конвенция за екстрадиция, както и че е налице валидна заповед за арест. ВОС определи мярка за неотклонение „задържане под стража“, за да бъде гарантирано явяването на лицето на делото, на което ще се разглежда по същество искането на кипърските власти за екстрадицията му.Определението на съда може да се протестира и обжалва пред Апелативен съд Варна в тридневен срок, считано от днес.", "date": "2018.08.16", "title": "Кипърец, търсен за измама за над €900 хил., хванат у нас"}
{"url": "https://www.novinite.bg/articles/163119/Otkriha-kontrabandni-cigari-za-nad-900-000-lv-v-stolichniya-Kremikovci", "text": "Под надзора и ръководството на Окръжна прокуратура – Бургас е извършено претърсване на пет помещения, находящи се в гр. София, район „Кремиковци“. В тях са открити 122 999 кутии контрабандни цигари. Общата стойност на откритото е над 922 000 лв. Цигарите са марка „Режина“ и са били укрити в складиран дървен материал. Действията по делегация са извършени от служители на СДВР и Главна дирекция „Гранична полиция“.Контрабандни цигари, укрити в нарочно направени кухини в дървен материал, бяха открити по време на митническа проверка на контейнер, който е бил пренесен от кораб и доставен на Пристанище – Бургас на 01.08.2018г. Откритите тогава акцизни стоки бяха 111 312 кутии на обща стойност 834 840 лв. Окръжният прокурор на Бургас Георги Чинев съобщи, че цигарите са част от контрабанден канал от Русия.Той сподели, че те са минали през бургаското пристанище като две отделни пратки през юни и юли, също от Русия. Общата стойност на контрабандната стока, заловена в столицата и в Бургас е около 1,8 млн.лв., а получател - едно и също софийско търговско дружество, каза още Георги Чинев.Работата по случая продължава под надзора и ръководството на Окръжна прокуратура – Бургас.", "date": "2018.08.16", "title": "Откриха контрабандни цигари за над 900 000 лв. в столичния \"Кремиковци\""}
{"url": "https://www.novinite.bg/articles/163100/Vtoro-denonoshtie-tarsyat-oceleli-pod-otlomkite-ot-mosta-v-Genua", "text": "Издирването на оцелели под отломките на моста в Генуа, който се срути във вторник, продължи и през изминалата нощ. Надеждата спасители да открият оцелели обаче намаляват. По последни данни загиналите при трагедията са 39, а ранените 16, 9 от които в тежко състояние. Има и хора в неизвестност. Започнаха да излизат и списъци с жертвите. Сред тях има четирима гръцки туристи, както и четирима френски. Междувременно италианският премиер Джузепе Конте обяви извънредно положение за срок от 12 месеца в района около Генуа.", "date": "2018.08.16", "title": "Второ денонощие търсят оцелели под отломките от моста в Генуа"}
{"url": "https://www.novinite.bg/articles/163133/Zasilenite-proverki-na-patya-prodaljavat", "text": "Засилените проверки на пътя продължават. Министерството на вътрешните работи представи данни от операцията на ТИСПОЛ, проведена през изминалата седмица за контрол на скоростта. Установени са близо 2000 повече нарушения, спрямо проверките през април тази година. Връчени са и много повече електронни фишове за допуснати нарушения. В рамките на операцията са констатирани 28 603 случая на превишена скорост. Най-много са нарушенията в София - 3212. След това са тези на територията на Велико Търново - 2171, следвани от Благоевград, където са отбелязани 1831 случая за превишена скорост. Санкционирани са и много водачи, които са шофирали под влиянието на алкохол или наркотични вещества. Само за вчерашния ден са проверени близо 6000 автомобила и 8000 лица. Издадени са 2208 фиша и 917 акта. Също така са връчени 546 електронни фиша и са отнети 82 свидетелства за управление на моторно превозно средство. Засилените проверки ще продължат в цялата страна до края на септември.", "date": "2018.08.16", "title": "Засилените проверки на пътя продължават"}
{"url": "https://www.novinite.bg/articles/163139/Kobrata-broi-150-000-dolara-za-da-otkupi-pravata-si", "text": "Най-добрият ни боксьор Кубрат Пулев се е откупил от досегашния си промоутър - немската компания \"Зауерланд\". Кобрата се е решил на тази стъпка, за да се освободи от зависимости, които не са го удовлетворявали. Кубрат разкри за това свое действие пред в-к 168 часа, предаде Sporta.bg.\"Преди 10 дни аз прекратих договора си със “Зауерланд” предсрочно, заради което им платихме 150 хил. долара. Ние ще останем в добри отношения и ще работим съвместно, но нещата не вървят. Гоним различни интереси и имаме различна идеология. Нито те са лоши, нито аз съм лош. Смятам, че всеки трябва да следва своите цели по своя си начин, което е по-добре за всички страни. И аз си платих за това.Най-важно е човек да се чувства добре, да отстоява принципите си, да защитава достойнството си и да бъде това, което е. Да, за мен парите са важни, те движат света, но в никакъв случай не са всичко. Не трябва да оставяме на алчността да ни води.\r\nМного хора, изглежда, мислят, че ще живеят по 3000-4000 години, но колко преди нас са ламтели и са мислели същото, а вече ги няма. Не трябва да се забравя, че всички сме временно тук. Преди време прочетох, че Ванга е казала нещо, до което и аз достигнах като извод още преди това, а то е, че човек не трябва да иска много, за да може да плати цената. Един ще открадне, ще постъпва долно, ще натрупва милиони и милиарди, ще преуспява моментално, но има някой, който гледа и накрая всичко си идва на мястото. Всеки минава на касата и си плаща дълговете.\r\nБаща ми ни е учил да бъдем честни, почтени и да помагаме на когото можем. Не казвам, че трябва да съм за пример, казвам просто какво ме води в живота\". ", "date": "2018.08.16", "title": "Кобрата брои 150 000 долара, за да откупи правата си"}
{"url": "https://www.novinite.bg/articles/163131/Atentatorat-ot-London-e-stradal-ot-depresiya", "text": "Мъжът, който вряза кола в загражденията на британския парламент, е имал психични проблеми, написа лондонският в. Дейли стар. Суданецът с паспорт на Обединеното кралство Салих Хатер е подавал признаци на депресия. 29-годишният мъж е преживявал тежко загубата на соя баща и на един от братята си. Двамата му роднини са загинали при автомобилни катастрофи. Освен това той наскоро е бил изключен от университета в централния английски Ковънтри, където е следвал за програмист. \"Салих бе съвсем нормален човек. Той не показваше никакви признаци на проблеми\", разказа друг брат на атентатора – Абдулла. Салих Хатер блъсна на 14 август управляващата от него кола в центъра на британската столица. Заради действията на африканеца пострадаха двама души. Полицията определи инцидента като атентат. Арестуваният суданец досега не е проговорил пред разследването.", "date": "2018.08.16", "title": "Атентаторът от Лондон е страдал от депресия"}
{"url": "https://www.novinite.bg/articles/163136/Pojari-izpepeliha-Kanada-Evakuirat-blizo-19-000-dushi", "text": "Горски пожари бушуват в големи части от Канада. Над 3 000 души са евакуирани в Британска Колумбия, а местните власти обявиха извънредно положение. Повече от 560 пожара горят в провинцията. От пламъците са застрашени 1 500 къщи, а на близо 19 000 жители е издадено предупреждение за евакуация. Огънят е изпепелил над 370 000 хектара гори в Британска Колумбия от месец април, съобщиха местните власти. Пожари бушуват и в съседна Албърта. Цялата провинция е покрита с димна пелена, а местните жители са принудени да носят маски.", "date": "2018.08.16", "title": "Пожари изпепелиха Канада: Евакуират близо 19 000 души"}
{"url": "https://www.novinite.bg/articles/163141/14-nelegalni-migranti-v-aresta-sled-presledvane", "text": "Днес към 13:30 часа гранични полицаи са задържали 14 нелегални имигранти.  Незаконното им преминаване през турско-българската граница е установено вчера. Служители на РДГП – Елхово и РДГП – Бургас са провели незабавни оперативно-издирвателни и заградителни действия.След преследване групата е застигната и задържана днес в района на град  Приморско. По първоначални данни, чужденците са без документи за самоличност. Те са задържани в ГПУ-Царево, работата по случая продължава.", "date": "2018.08.16", "title": "14 нелегални мигранти в ареста след преследване"}
{"url": "https://www.novinite.bg/articles/163099/Kraj-na-glasuvaneto-Za-ili-Protiv-smyanata-na-lyatno-i-zimno-chasovo-vreme", "text": "Край на гласуването „За” или „Против” смяната на лятно и зимно часово време. В четвъртък изтича допитването на Европейската комисия до гражданите дали да се местят стрелките, или не.Въпросът стана особено актуален, след като Литва, Финландия и Естония поискаха ЕС да отмени практиката. В Брюксел очевидно не са очаквали, че допитването ще предизвика такъв интерес, че сайтът дори блокира.Всяка промяна в сегашните разпоредби ще се нуждае от одобрението на държавите членки на ЕС и на Европейския парламент.", "date": "2018.08.16", "title": "Край на гласуването „За” или „Против” смяната на лятно и зимно часово време"}
{"url": "https://www.novinite.bg/articles/163095/Dnes-otnovo-shte-bade-predimno-slanchev", "text": "Днес отново ще бъде предимно слънчево. В следобедните часове ще има временни увеличения на облачността, главно над планинските райони от Западна България и Родопите, но ще е почти без валежи. Ще продължи да духа слаб, в Дунавската равнина и източните райони до умерен вятър от изток-североизток. Температурите ще останат без съществена промяна и максималните ще са предимно между 30° и 35°, в София - около 29°. Над планините ще бъде предимно слънчево. След обяд ще се развива купеста облачност, но вероятността за краткотраен валеж е малка. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 17°.Над Черноморието ще бъде слънчево с до умерен североизточен вятър. Максималните температури ще са 28–31°. Температурата на морската вода е 26-27°. Вълнението на морето ще бъде около 3 бала.", "date": "2018.08.16", "title": "Днес отново ще бъде предимно слънчев"}
{"url": "https://www.novinite.bg/articles/163109/ES-London-ni-shpionira-zaradi-Brekzit", "text": "Представителите на Европейския съюз в преговорите за Брекзит подозират, че са били подслушвани от британските тайни служби, съобщи в. Daily Telegraph.Подозренията били озвучени за първи път на 13 юли. Тогава членът на преговарящия по Брекзит европейски екип Сабине Веянд обърнала внимание на колегите си как в ръцете на британците са се озовали документи от поверителна презентация от 5 юли, в които се излага негативната оценка на Европейската комисия за запазването на общия пазар с Великобритания.Само няколко часа по-късно Великобритания прокарала на най-високо ниво искането си ЕК да не публикува информацията от презентацията. При евентуалното й разгласяване визията на правителството за бъдещите отношения с ЕС нямало да бъде одобрена. Тъй като оценката на Комисията не била оповестена, на 6 юли Мей получи подкрепа за изложения си на заседанието на кабинета в резиденцията Чекърс план за Брекзит, а министрите Борис Джонсън и Дейвид Дейвис подадоха оставка.Daily Telegraph не посочва какво значи формулировката \"на най-високо равнище\". В статията обаче се припомня, че на 5 юли се състоя среща между Мей и германския канцлер Ангела Меркел, на която и двете заявиха, че преговорите по Брекзит навлизат в решаващия си етап.Представители на британското правителство обаче коментират, че предположенията за подслушване са плод на силно развито въображение и че Лондон се сдобива с тайна информация в Брюксел по съвсем други начини. Като основен такъв се посочва предоставянето на сведения от страна на симпатизиращи на Великобритания европейски бюрократи.", "date": "2018.08.16", "title": "ЕС: Лондон ни шпионира заради Брекзит"}
{"url": "https://www.novinite.bg/articles/163107/MON-s-vajna-informaciya-za-kandidatstvaneto-na-uchenici", "text": "МОН излезе с важна информация за кандидатстването и преместването на ученици. Ведомството иска да отпадане изискването при кандидатстване за прием в V или в VIII клас да се представят копия на документи като свидетелството за основно образование. Тази информация ще се обменя служебно между институциите. Това предвижда проект за промяна в Наредба №10 за организацията на дейностите в училищното образование, съобщиха от просветното ведомство. Облекчението ще важи и при преместване на ученик от едно училище в друго.Родителят ще подава само заявление в училището, в което желае да бъде записан ученикът. Директорите на двете училища ще се информират взаимно по служебен път, като документите – удостоверение за преместване и др., ще се изпращат служебно. Родителят ще бъде информиран в края на процедурата без да се налага да посредничи в комуникацията между двамата директори. За преодоляване на неудобството за родителите, децата, чиито братя и сестри до 12 години вече са ученици в дадено училище, ще се разпределят в първа група независимо от адреса, на който са регистрирани. Предлага се също успешно завършилите в чужбина клас, съответстващ на IV или на VII клас в България, в годината на кандидатстване да могат да се приемат по държавния план-прием. С промяна в Наредба №11 за оценяването се премахва и изискването за съхранение на класните и на контролните работи от учителя и предвижда предоставянето им на ученика с цел обратна връзка към родителите.Предвижда се да отпадне и фиксираният срок до 2020-2021 година за преминаване изцяло на едносменен режим във всички училища. Това се налага поради различите проблеми около създаване на нужните условия. Всеки директор на училището ще трябва да разработи план и заедно с общината да определят кога полудневната организация на учебния ден ще започне да се осъществява преди обяд. До 15 декември 2018 година всяка община представя на министъра на образованието и науката за утвърждаване плановете. Заложен е и специален ред за съгласуване с финансиращия орган – общината, и с началника на РУО, когато броят на местата за I клас в проекта на училищния план-прием е по-голям от броя на децата от прилежащия район за обхват на училището.Директорът съгласува възможността за осигуряване на целодневна организация за всички ученици, наличната материално-техническа база и обезпечаването на едносменен режим. Той е длъжен да се съобрази със становището на началника на РУО при утвърждаването на броя на паралелките за I клас. Това изискване се въвежда, за да се осигурят условия за качествено образование. Регламентират се още продължителността и времето за организиране на туристическите пътувания като детски лагери, екскурзионно летуване, походи, училища сред природата, ски ваканции и други екскурзии. Те ще могат да се организират от училището по време на ваканциите и почивните дни, а през учебно време – за не повече от 3 учебни дни, за да не се отразява на качеството на обучението. Часове по електронно управление и медийна грамотност, както и по безопасност и движение по пътищата включва проект за изменение на Наредба № 13 за гражданското, здравното, екологичното и интеркултурното образование. Електронно управление и медийна грамотност ще се учат от четвърти до седми клас, както и от девети до единадесети клас. В обучението по гражданско образование в област на компетентност „Права на човека“ се добавят нови резултати, свързани с корупцията, дискриминацията и неравноправието. Часове по пътна безопасност ще има през целия курс на обучение, включително и в детските градини. За най-малките се планира провеждане на занимания с минимален годишен брой – по 5 за първа и втора група, 6 – в трета група и 7 – в четвърта. Тези часове се въвеждат след множество срещи с представители на различни институции и неправителствени организации, с които е коментирано, че културата на движение по пътищата се създава в най-ранна възраст.", "date": "2018.08.16", "title": "МОН с важна информация за кандидатстването на ученици"}
{"url": "https://www.novinite.bg/articles/163096/Sledvashtata-sedmica-zapochvat-remonta-na-ul-Boyanska-v-Dragalevci", "text": "В началото на следващата седмица ще започне ремонтът на улица „Боянска” в софийския квартал „Драгалевци”, но движението по нея няма да бъде спирано изцяло. Междувременно беше пуснато и ново кръгово движение в квартала, което според кмета на района – инж. Теодор Петков, е модерното и ефикасното решение, но според някои местни то е било напълно излишно. Новото кръгово движение в квартал „Драгалевци” трябва да убие скоростта на колите и да осигури по-безопасно пресичане, каза кметът Теодор Петков: \"Аз лично съм много доволен, защото това намали скоростта точно в този участък. Тук се намира и старата детска градина, пресичането до която беше много трудно\". Според Здравко Димитров, живеещ в района, кръговото движение е било ненужно: \"Просто няма четири улици, една е. Има ли тук движение на коли? Няма. Колите си се движеха изчаквайки, правеха си ляв завой, никакъв проблем. Цялата работа е до пари\". Изграждането на новото кръгово движение е струвало 440 хиляди лева. Освен ул. „Боянска”, ще бъде ремонтирана и отсечката от Околовръстното към Бояна. Междувременно за 15 септември ще е готов и филиал към 160-та детска градина в \"Драгалевци\", който ще разкрие четири нови групи.", "date": "2018.08.16", "title": "Следващата седмица започват ремонта на ул. „Боянска” в „Драгалевци”"}
{"url": "https://www.novinite.bg/articles/163101/Kola-blasna-dvama-mladeji-na-trotoar-v-Petrich", "text": "Двама младежи са блъснати от лек автомобил на тротоар в Петрич тази нощ.Пострадалите веднага са били транспортирани в местната болница, където лекарите са успели да стабилизират състоянието им.Според свидетели шофьорът, който ги блъснал, е правил дрифтове върху мокрото платно и загубил контрол върху автомобила, който се е качил на тротоара.", "date": "2018.08.16", "title": "Кола блъсна двама младежи на тротоар в Петрич"}
{"url": "https://www.novinite.bg/articles/163140/Uchenicite-s-nov-predmet-ot-2020-g", "text": "Новите учебни програми за учениците в XI и XII клас по български език и по литература, математика, гражданско образование, чужд език (немски, английски, френски, испански, италиански и руски), физическо възпитание са утвърдени. Преподаването по тях ще започне от учебната 2020/2021 година. С утвърждаването на тези програми се затваря пълният цикъл за осигуряване на обучението по общообразователна подготовка за учениците от I до XII клас.Новият предмет Гражданското образование е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми.По време на обсъжданията на програмата беше изтъкнато положителното допълване на темата за гражданските свободи с акцент към структурите и механизмите на държавата и обществото и осъзнатото отношение на учениците към тях. Получените становища за предмета гражданско образование подкрепят програмата. Добавени са като нови понятия - медийна грамотност и омбудсман.Окончателният вид на програмата по литература е изработен след много широко и продължително обществено обсъждане. В МОН бяха получени писмени предложения. От април до края на юни бяха проведени 14 срещи с експерти от РУО и над 1000 учители от цялата страна и с Асоциацията на учителите по български език и литература.Задължителните текстове са подредени по предложения на преподавателите хронологично в различните теми – „Родното и чуждото“, Любовта“, „Вярата и надеждата“, „Трудът и творчеството“ „Миналото и паметта“, „Обществото и властта“, „Животът и смъртта“, „Природата“ и „ Изборът и раздвоението“. Дава се възможност на учителите към всяка тема да избират допълнителни текстове според своите лични виждания и методически решения и според нивото, интересите и желанията на учениците. По този начин, на практика, не са налице автори и произведения, които да липсват или отпадат от програмите по литература.Замяната на дадени текстове е продиктувана от настояването на учителите за изучаване на повече творби от съвременната българска литература. В окончателната програма по литература са включени нови произведения. Стихотворението „Посвещение“ на Петя Дубарова ще се изучава в XII клас. Единадесетокласниците ще изучават текста „Бай Ганьо журналист“ на Алеко Константинов, като се дава възможност на учителите да подбират допълнителни текстове, като например „Бай Ганьо прави избори“. Комедията на Станислав Стратиев „Балкански синдром“ и „Ноев ковчег“ на Йордан Радичков също са нови произведения, както и „Крадецът на праскови“ на Емилиян Станев.", "date": "2018.08.16", "title": "Учениците с нов предмет от 2020 г."}
{"url": "https://www.novinite.bg/articles/163106/Nameriha-telata-i-na-dvete-deca-padnali-ot-valnoloma-vav-Varna", "text": "Водолази на Военноморските сили откриха телата на двете момчета, които в сряда вечерта паднаха в морето от вълнолома във Варна, предаде ''24 часа''.Първоначално тялото на едно от момчетата беше открито на 50 метра навътре в морето от мястото, където са паднали.Знае се, че двете деца - 14- годишният Диан и 12-годишният Мариан, са били с още три деца на вълнолома. Висока вълна е съборила и двете момчета в морето, а другите деца са останали на вълнолома.Спасителната операция започна рано тази сутрин, след като издирването през нощта не даде резултат.", "date": "2018.08.16", "title": "Намериха телата и на двете деца, паднали от вълнолома във Варна"}
{"url": "https://www.novinite.bg/articles/163108/Stolichani-negoduvat-sreshtu-nezakonen-kuchkarnik-v-Dragalevci", "text": "Граждани срещу незаконен кучкарник в столичния кв. „Драгалевци”. Отглежданите в частен двор десетки кучета, създават проблеми на живеещите в полите на Витоша.\"Това е източник на зарази. Изтичат нечистотии. Вътре болни кучета\", посочи жител на квартала.Местните разказват, че част от животните се разхождат по улиците в района и нападат минувачите. Шумът от техния непрестанен лай също бил проблем, предаде NOVA.\"На адреса има регистрирана неправителствена организация. Нейното име е \"Да помогнем на животинките в беда\", уточни заместник-кметът на район \"Витоша\".", "date": "2018.08.16", "title": "Столичани негодуват срещу незаконен кучкарник в ''Драгалевци''"}
{"url": "https://www.novinite.bg/articles/163103/Letni-chitalni-v-nyakolko-parka-na-Sofiya", "text": "През лятото на 2018 г. Столичната библиотека организира за четвърти пореден път летни читални в няколко парка на София. Може да посетите, да прочетете хубава книга сред природата, да станете наш читател, да се срещнете с писатели, поети и музиканти. Малките любители на книгата могат да оцветяват занимателни книжки.Заповядайте от 10:00 ч. до 14:00 ч. на:- 21 юли в Южния парк;- 28 юли в \"Борисовата градина\";- 04 август в парк „Гео Милев“;- 11 август в парк „Света Троица“;- 18 август в \"Княжеската градина\";- 25 август в парк „Заимов“.", "date": "2018.08.16", "title": "Летни читални в няколко парка на София"}
{"url": "https://www.novinite.bg/articles/163104/Nameriha-tyaloto-na-ednoto-ot-decata-koito-padnaha-ot-valnoloma-vav-Varna", "text": "Водолази са открили тялото на едното от децата, които снощи малко преди 18:00 ч. паднаха в морето от варненския вълнолом. Продължава издирването на второто дете. Спасителната операция започна рано тази сутрин, след като издирването през нощта не даде резултат. В търсенето участват водолази на Военноморските сили, катери на Морска администрация и спасители от Гражданска защита.", "date": "2018.08.16", "title": "Намериха тялото на едното от децата, които паднаха от вълнолома във Варна"}
{"url": "https://www.novinite.bg/articles/163098/Zapochva-stroitelstvoto-na-nov-uchastak-ot-AM-Hemus", "text": "Започва строителството на нов участък от магистрала \"Хемус\". Става въпрос за 17-километрова отсечка от Белокопитово до Търговище.Изграждането се забави заради отчуждителни процедури.Най-късно в началото на септември ще стартират обществени поръчки за други 52 км – от пътен възел „Боаза” до разклона Плевен-Ловеч. Цялата магистрала трябва да е готова до 2024 г. ", "date": "2018.08.16", "title": "Започва строителството на нов участък от АМ \"Хемус\""}
{"url": "https://www.novinite.bg/articles/163102/Jordanka-Fandakova-shte-proveri-novoizgradenata-detska-gradina-v-Mladost-4", "text": "Кметът на София Йорданка Фандъкова ще провери новоизградената детска градина 76 \"Сърничка\". Детската градина е за 10 групи. Новата сграда се намира в ж.к. „Младост“ 4, ул.“Детска мечта“ № 20.", "date": "2018.08.16", "title": "Йорданка Фандъкова ще провери новоизградената детска градина в \"Младост\" 4"}
{"url": "https://www.novinite.bg/articles/163110/Nyama-danni-za-antraks-v-Pernishko", "text": "Резултатите от изследванията на откритите животински останки в района на една от кариерите в пернишкото село Студена не са показали наличие на антракс, съобщиха от пресцентъра на Областната администрация в Перник. В района на кариерата са направени две пробонабирания. Проверени са всички места, посочени от жителите на селото като възможни за загробване на животни. Извършени са необходимите изследвания за установяване на пряка опасност за живота и здравето на хората. Не е било възможно да се направи изследване за чума по дребните преживни животни, тъй като за целта са били необходими кръвни проби, а на кариерата са открити само кости и кожа. От областната дирекция по безопасност на храните заявиха, че заболяването се предава в пряк контакт по въздушно-капков път и не е опасно за хората. До момента са взети две проби за микробиологичен анализ на водата от всички чешми и водоизточници в землището на Студена. Изследванията не са показали отклонения. Издадена е заповед от директора на РЗИ за ежеседмична проверка на водата в следващите два месеца и ежемесечни проверки до края на годината. Предстои нова съвместна проверка в района на кариерата. ВиК - Перник готви предписания за изграждане на санитарно-охранителна зона към каптажа, която да гарантира по-добрата сигурност на обекта.", "date": "2018.08.16", "title": "Няма данни за антракс в Пернишко"}
{"url": "https://www.novinite.bg/articles/163111/35-raneni-pri-katastrofi-v-stranata-samo-za-denonoshtie", "text": "35 души са ранени при пътни инциденти в страната през изминалото денонощие, съобщава пресцентърът на МВР.Общо на територията на страната са регистрирани 24 катастрофи, няма загинали или с опасност за живота.За София броят на произшествията по улиците са - две тежки и 40 леки. Трима души са ранени. ", "date": "2018.08.16", "title": "35 ранени при катастрофи в страната само за денонощие"}
{"url": "https://www.novinite.bg/articles/163122/Bojko-Borisov-Ne-sam-dovolen-ot-shefkata-na-Targovskiya-registar", "text": "Не съм доволен от шефката на Търговския регистър. Нека да преодолеем кризата, да си довършат работата, да изчакаме още 4-5 дни и там ще направим промени. Това заяви министър-председателят Бойко Борисов в Шумен. „Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа“, добави премиерът. Той беше категоричен, че няма как да изчезне информация от регистъра. В Шумен премиерът Борисов посети ОУ „Илия Рашков Блъсков“ - едно от четирите училища, които ще бъдат реновирани по ОП „Региони в растеж“ и в които учат общо над 4000 деца. „Да има повече деца и повече желание да учат – това е добре да се чува. Създаваме условия децата да учат, да спортуват и да са добре“, добави Борисов. Министър-председателят разгледа също санираните блокове на ул. „Цар Освободител“. Посети индустриалната зона на града, където през последните две години са привлечени 18 инвеститори.", "date": "2018.08.16", "title": "Бойко Борисов: Не съм доволен от шефката на Търговския регистър"}
{"url": "https://www.novinite.bg/articles/163142/Fandakova-Gotveniyat-grajdanski-protest-pred-obshtinata-e-politicheska-porachka", "text": "Акцията на Националния инициативен комитет за качествена и иновативна образователна система е политическа кампания, а не гражданска. Така коментира отправените по-рано днес искания за промени в приема в детска градина и в първи клас, кметът на София Йорданка Фандъкова, която провери новоизградената сграда-филиал към 76-та детска градина „Сърничка” в район „Младост”, предаде БГНЕС.Тя заяви, че е неоснователно искането на инициативния комитет да бъде отстранен директорът на дирекция „Образование” в Столичната община Мария Минчева и това няма да се случи. Фандъкова добави, че системата е стабилна и работи добре. „Внимателно следя сигналите, които тази организация подава от няколко месеца. Направихме редица проверки, направихме и редица промени. Навсякъде където са установени нарушения се предприемат мерки. Наложени са санкции, а в Горна баня, директорката беше отстранена, защото беше приемала деца със заболявания без документи, доказващи това и в съчетание с финансови злоупотреби. Аз съм безкомпромисна спрямо случаите, където са установени нарушения. За всеки сигнал сезирам полицията и прокуратурата проверяват всички сигнали, които се пускат и към тях. Някои разследвания вече приключиха. Няма установени престъпления. Този процес ще продължи, както и проверките от наша страна”, заяви Фандъкова.По отношение на укора на гражданите, че не се строят детски градини, той е напълно неоснователен. „Те говорят затова, че не се строи в райони където има недостиг. Цитират район „Витоша”, където се открива нова градина. Говорят за това,че няма планове за строителство в „Манастирски ливади”. Там градината е проектирана. Средствата са заложени. Тя е една от деветте, които започват да се строят, в „Кръстова вада” строим също. Остава и проблемът с липсата на места за построяване на детски градини и училища в централната градска част, както е във ВЕЦ „Симеоново”. Наложи се да се обърнем към Българската православна църква и съм благодарна на Патриарха, който даде благословията си игуменката на Драгалевския манастир да ни предостави за ползване два терена, на които да изградим училища, а във ВЕЦ „Симеоново” детска градина. Политиката ни по отношение на детските градини и ясли е очевидно добра и тъй като няма за какво да ни атакуват, ни атакуват с измислици. Абсолютно всичко, което прочетох досега е това, което ние работим и изпълняваме през последните години- и електронната система за записване, и подреждането на записваните деца с хронични заболявания. Смятам, че да Се обобщава и да се атакуват всички директори на детски градини и училища в София е абсолютно неправилно. Аз приемам това като политическа атака”, подчерта кметът. Тя обясни още, че от 10 години заседава работна група, която сега трябва да изработи списъка с хронични заболявания, при които децата трябва задължително да се социализират. „Години наред се използваше една Наредба на Министерството на здравеопазването с един списък. При запитвания, които направихме към министерството стана ясно, че този списък е за прием на деца в болници и той не може да бъде използван за записване в детска градина”, уточни Фандъкова. Кметът заяви, че нито един директор не може да оспори решение на лекарска комисия, както и, че няма механизъм да провери истинността на документа. Фандъкова коментира, че е недопустимо директори и учители, които полагат грижа за децата ни да работят в стрес и да бъдат третирани като престъпници, затова призова да се спре с насаждането на тази психоза и да не се представят единични случаи като масови. ", "date": "2018.08.16", "title": "Фандъкова: Готвеният граждански протест пред общината е политическа поръчка"}
{"url": "https://www.novinite.bg/articles/163113/Postrada-edin-ot-vodolazite-koito-tarsyat-decata-kraj-valnoloma-vav-Varna", "text": "Един от водолазите, които в сряда издирваха изчезналите деца край вълнолома във Варна, е пострадал. Това съобщават от прокуратурата. Двама водолази на Районната дирекция по пожарна безопасност и защита на населението – Любомир Димитров и Красимир Костов, с риск за живота си са влезли в морето от страната на тетраподите около 18:00 часа в сряда при вълнение 3 – 4 бала на прибоя. Излезли са от морето едва при здрачаване, след като губят контрол помежду си по време на осигуряването на робата им под водата. Водолазът Димитров е бил блъснат от вълна в тетраподите и е пострадал леко.Засега слуховете за намерено второ тяло не се потвърждават, заявяват още от прокуратурата.", "date": "2018.08.16", "title": "Пострада един от водолазите, които търсят децата край вълнолома във Варна"}
{"url": "https://www.novinite.bg/articles/163112/Ekspert-Vsichki-saorajeniya-na-AM-Hemus-mejdu-tunel-Vitinya-i-vtoriya-tunel-sa-za-remont", "text": "\"На АМ \"Хемус\" – между тунел Витиня и втория тунел, всички съоръжения са за ремонт. Не мога да кажа, че са опасни, но има известна доза риск.\" Това каза инж. Петър Кичев от Камарата на инженерите. Специалистът обърна внимание на виадукта край Бебреш. Според него оголени арматури и паднали бетони, каквито се виждат на този мост, са недопустими. При наличието на такива проблеми те трябва да бъдат затворени, предупреди експерта. Расте броят на жертвите на трагедията в Генуа Броят на загиналите в резултат на срутването на мост на автомагистрала край Генуа стана 30 души, съобщи агенция France Presse, позовава... Прочети повече Според инж. Кичев поради агресивната среда, с която се обработват пътищата зимно време, се налагат ремонти през няколко години на тези съоръжения. Той е категоричен, че в момента няма място за притеснение и мостът е сигурен. Според него не може да се прави сравнение с трагедията с моста в Италия, тъй като конструкциите на двете съоръжения са тотално различни. Появиха се първите версии за трагедията на моста Моранди в Генуа Очевидци, които са били в близост до моста Моранди в Генуа разказват, че съоръжението е било ударено от мълния. По време на трагедията ... Прочети повече Той увери, че у нас има контрол върху сигурността на мостовете и те своевременно се ремонтират, ако това е наложително. Припомняме, че на 15 август премиерът Бойко Борисов поиска да се ремонтират всички мостове едновременно. Според министъра на регионалното развитие и благоустройството 17 моста в България са в лошо състояние: След 4 г. чакане Капитан Димитриево ще има мост. \"Миналата година отремонтирахме 7 мостови съоръжения по „Хемус“ и по „Тракия“, в момента 5 планово извършваме, но нямаме осигурено финансиране\", каза Нанков и се оплака, че шофьорите, когато минават по мостови съоръжения, критикували властта, че нищо не прави за мостовете, а не виждали работниците, които работели долу, в основните на колоните.", "date": "2018.08.16", "title": "Експерт: Всички съоръжения на АМ \"Хемус\"– между тунел Витиня и втория тунел, са за ремонт"}
{"url": "https://www.novinite.bg/articles/163138/Spasiha-s-helikopter-jena-sas-simptomi-na-infarkt", "text": "Хеликоптер спаси жена със съмнения за инфаркт, преди минути. Акцията на планинските спасители и въздушните екипи бе организирана след подаден сигнал, че край езеро „Бъбрека“ има жена, която проявява симптоми на инфаркт.Спасителите от Планинската спасителна служба /към БЧК/ са поели към мястото. Те са подадли сигнал за нужда от вертолета. Пилотите на въздушната линейка на „Хели Ер“ и „Лев Инс“ са пристигнали на място за броени минути.Жената е била качена на борда, на който има животоспасяваща техника и медицинско лице. Тя е транспортирана в болница „Свeта Анна“, където я е очаквал лекарски екип.   ", "date": "2018.08.16", "title": "Спасиха с хеликоптер жена със симптоми на инфаркт"}
