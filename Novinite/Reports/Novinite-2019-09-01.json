{"url": "https://www.novinite.bg/articles/179820/Dneven-horoskop-za-nedelya", "text": "Хората ще ви търсят за съвет и подкрепа в момент, в който самите вие имате нужда от здрава и силна опора, защото имате чувството, че всичко се разпада и нищо не става както искате. Помощта ще дойде, но трябва да преглътнете гордостта си.Ще се чувствате подведени от нечии думи и чувствата ви ще бъдат наранени. Не унивайте и недейте да се самосъжалявате. Прекалено доверчиви сте и това е огромен минус, който трябва да опитате да поправите.Днешният ден е посветен на труд у дома, което няма да ви вдъхновява особено много, но е необходимо зло. Вечерта е запазена за по-приятни емоции и срещи с хора, с които имате да си кажете много неща.Представителите на останалите зодии могат да намерят дневния си хороскоп ", "date": "2019.09.01", "title": "Дневен хороскоп за неделя"}
{"url": "https://www.novinite.bg/articles/179830/Poredni-ostri-sblasaci-protestirashti-policiya-v-Hongkong", "text": "Полицията в Хонконг използва прекомерна сила срещу демонстранти, нарушили забраната за протести по улиците на автономния регион, съобщава Би Би Си, предаде БГНЕС.На кадри, разпространени в социалните мрежи, се вижда как органите на реда бият с палки и пръскат с лютив спрей хора в мотриса в метрото на мегаполиса.Според изявление на властите, полицията се е отзовала на сигнал за нападение над граждани от страна на „радикални протестиращи“. Има пострадали и арестувани, но не е ясно дали те са участвали в демонстрациите.В събота по улиците на Хонконг се възцари истински хаос. Протестиращи палиха огньове, замеряха полицията с коктейли „Молотов“ и атакуваха правителствената сграда в центъра на града.В опит да ги разпръсне полицията използва сълзотворен газ, водни оръдия и гумени куршуми. Бунтовете избухнаха само ден, след ареста на няколко от лидерите на протестното движение, които са обвинени в организирането на неразрешени демонстрации и подстрекаване към незаконно събиране. ", "date": "2019.09.01", "title": "Поредни остри сблъсъци протестиращи-полиция в Хонгконг"}
{"url": "https://www.novinite.bg/articles/179827/28-raneni-sled-srutvane-na-scena-na-rap-koncert-v-Germaniya", "text": "Най-малко 28 души бяха ранени в събота, след като се срути част от сцената на концерт на открито в град Есен в Германия, съобщава вестник Welt, предаде БГНЕС.Според изданието, инцидентът е станал на концерт на рапърите Каспър и Мартерия.Полицията заяви, че става въпрос за срутване на част от сцената, докато според представител на пожарната служба, заради лошото време и силният вятър, един от видеоекраните е паднал.Инцидентът е станал около 21:00 местно време (22:00 часа българско).Пострадалите са откарани в болница. Около 150 души са прегледани от лекари на мястото. Според пожарната служба двама са сериозно ранени, 26 души са с леки наранявания.Според различни източници, на събитието са присъствали между 18 и 20 хиляди души.Заради инцидента, концертът беше прекратен.", "date": "2019.09.01", "title": "28 ранени след срутване на сцена на рап концерт в Германия"}
{"url": "https://www.novinite.bg/articles/179836/Specialni-merki-za-sigurnost-zaradi-CSKA-Levski", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящото днес дерби от 17:45 часа на Национален стадион ”Васил Левски”.Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет.Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост. За да бъде избегнато струпване, приканваме зрителите да се възползват от по-ранното отваряне на входовете на стадиона. Вратите за посетители ще бъдат отворени в 15:45 часа. Днес билети на касите на Национален стадион „Васил Левски“ няма да се продават. ", "date": "2019.09.01", "title": "Специални мерки за сигурност заради ЦСКА-Левски"}
{"url": "https://www.novinite.bg/articles/179832/Martav-bezdomnik-s-krav-po-glavata-v-hrastite-do-sofijskiya-KAT", "text": "Трупът на 43-годишен мъж е намерен рано тази сутрин в храсти край столичния КАТ, научи Нова телевизия. По тялото му не е имало прободни или огнестрелни рани, но е имало кръв по лицето и главата му. Мъжът е бездомен, научи още Нова ТВ.От Спешна помощ потвърдиха, че имат такъв сигнал. При пристигане на място са установили смъртта на мъжа. А преди около час тялото е било закарано в патоанатомията. ", "date": "2019.09.01", "title": "Мъртъв бездомник с кръв по главата в храстите до софийския КАТ"}
{"url": "https://www.novinite.bg/articles/179828/Novi-112-miliardni-mita-za-vnos-na-kitajski-stoki-v-SASht", "text": "От днес влизат в сила нови американски мита върху китайски стоки. Те са на стойност 112 милиарда долара, предаде БНТ.С 15% се облагат китайския внос на потребителски стоки, включително телевизори, книги и спортни обувки. През август Китай обяви ответни мита за американски стоки на стойност 75 милиарда долара.Търговската война между двете най-големи икономики в света продължава вече повече от две години. ", "date": "2019.09.01", "title": "Нови 112-милиардни мита за внос на китайски стоки в САЩ"}
{"url": "https://www.novinite.bg/articles/179831/Blizo-3900-novi-pojara-plamnaha-v-Amazoniya-samo-za-48-chasa", "text": "Броят на пожарите в Амазонската джунгла продължава да расте, въпреки че правителството въведе забрана за палене на огън с цел разчистване за земеделска земя, съобщава АФП, предаде БГНЕС.В първите 48 часа, след въвеждането на забраната, данни от сателита на Националния институт за космически изследвания показаха 3859 нови огнища, от които 2000 са концентрирани в района на дъждовните гори.За периода от януари до края на август 51,9 процента от 88 816 пожара в Бразилия са именно в Амазонската джунгла. Според експерти броят на огнищата е драматично висок и се дължи най-вече на изсичането на готите от фермерите.В момента е сухият сезон в бразилския амазонски регион. Според експерти обаче 2019-та е доста по-влажна спрямо предходни години – и подчертават, че огънят в джунглата не е възникнал по естествен път.Анализатори твърдят, че забраната за палене на огън за разчистване на земеделска земя е доста позакъснял ход, и е по-скоро политически, а не практически жест. Изсичането на горите се е засилило тази година, тъй като правомощията на агенциите, натоварени със задачата да следят за незаконния дърводобив бяха сериозно орязани от президента Жаир Болсонаро.Често наричан „Тръмп на тропиците“, Болсонаро постави под съмнение климатичните промени, и обяви, че често фермерите имат нужда от повече земя, за да се изхранват. Обезлесяването е една от най-сериозните заплахи за дъждовните гори и е проблем, който съществува не само в Бразилия, но и в Боливия, Колумбия, Еквадор, Френска Гвинея, Гаяна, Перу, Суринам и Венецуела.  ", "date": "2019.09.01", "title": "Близо 3900 нови пожара пламнаха в Амазония само за 48 часа"}
{"url": "https://www.novinite.bg/articles/179833/Do-vtornik-stava-yasno-shte-ima-li-Italiya-novo-pravitelstvo", "text": "Продължават срещите между Джузепе Конте с мандат да състави ново правителство на Италия с представители на лявоцентристката Демократическа партия и антиситемното движение „Пет звезди“. Дискусиите трябва да уточнят някои точки от взаимен и национален интерес с цел да има стабилно правителство и съответно мнозинство в парламента, съобщава БНР.Конте продължава да работи по различните въпроси свързани със съставянето на новия кабинет. Вчера той се срещна отново за около час с президента на страната Серджо Матарела, тъй като лидерът на „Пет звезди“ Луиджи Ди Майо постави редица нови условия.Наблюдателите нарекоха случилото се „блъф” и „ скрити интереси”. Голяма част от представителите на движението не одобриха действията на Ди Майо, но демократите не му отдадоха голямо значение.Основателят на „Пет звезди“ – комикът Бепе Грило, разгневен се обърна към движението с краткото „Стига!“ - в смисъл да се поставят условия, а към демократите тактично подчерта, че мигът трябва да бъде уловен.Основният спорен въпрос е, че двете страни не могат да се разберат дали да има вицепремиер или държавен секретар – пост традиционен в италианските правителства и вероятно каква да е ролята на Ди Майо в новия кабинет, който до сега бе вицепремиер и министър на труда. Възможно е и днес Джузепе Конте да се срещне отново с двете делегации. До вторник той трябва да докладва на президента Матарела дали Италия ще има ново правителство.", "date": "2019.09.01", "title": "До вторник става ясно ще има ли Италия ново правителство"}
{"url": "https://www.novinite.bg/articles/179840/Zlato-za-zlatnite-momicheta-na-3-obracha-i-2-buhalki-v-Kazan", "text": "Българският ансамбъл по художествена гимнастика завоюва златен медал във финала на три обръча и две бухалки на кръга от Световната купа в Казан, Русия, предаде БГНЕС.Родните момичета получиха оценки от 28.100 за представянето си. На второ място е отборът на домакините от Русия с 27.150, а трети се нареди съставът на Израел с 26.750.Ансамбълът на България се пребори и за среброто във финала на надпреварата с пет топки по-рано днес с оценка от 28.500. Така малко преди Световното първенство Симона Дянкова, Мадлен Радуканова, Лаура Траатс, Стефани Кирякова и Ерика Зафирова спечелиха два медала за България и дадоха сериозна заявка за призово класиране и на планетарния шампионат. Вчера пък ансамбълът спечели сребро и в многобоя и по този начин си тръгва с пълен комплект медали от Казан. ", "date": "2019.09.01", "title": "Злато за златните момичета на 3 обръча и 2 бухалки в Казан"}
{"url": "https://www.novinite.bg/articles/179839/Ukrajna-uvelichava-iznosa-na-pileshko-meso-za-stranite-ot-ES", "text": "От днес влиза в сила допълнително споразумение между Европейския съюз и Украйна за квотите за внос на украинско птиче месо, съобщава БНР. С него се увеличава квотата до 68 400 тона годишно, става ясно от текста, публикуван в официалния вестник на Европейския съюз.От 2016 г., когато влиза в сила споразумението за асоцииране, Украйна внася по-малко от 50 000 тона пилешко месо в ЕС, припомня в аналитичен материал от юни „Дойче веле“.Само за две години обаче обемът на вноса се разраства до 123 000 тона, което кара ЕС  да премине към договарянето на квоти, допълва медията в материал, в който се разказва как украински олигарх е разработил бизнес модел, според който част от вносните продукти успяват да бъдат облепени с етикет, произведено в ЕС.Междувременно Световната банка подкрепя инвестициите в земеделие в Украйна и през август бе подписано споразумение за 200 милиона долара. Заемът обаче е свързан с иновациите в обработваемата земя.Може би най-яркият пример за иновации в земеделието на украинския бизнес обаче идва от марка слънчеви очила, направени от утайка за кафе.Главният изпълнителен директор на компанията производител Максим Хардиленко е експериментирал с различни билки като мента, магданоз и кардамон преди да открие правилния естествен материал за предпазване на зрението от слънчевите лъчи.", "date": "2019.09.01", "title": "Украйна увеличава износа на пилешко месо за страните от ЕС"}
{"url": "https://www.novinite.bg/articles/179817/Ochakva-ni-slancheva-i-topla-nedelya-s-temperaturi-ot-30-35-gradusa", "text": "Днес отново ще е слънчево. Ще духа слаб, в Източна България до умерен вятър от изток-североизток. Максималните температури ще са между 30° и 35°, в София - около 30°.Атмосферното налягане през деня слабо ще се понижи и ще бъде малко по-ниско от средното за септември.В планините също ще бъде слънчево. Ще духа слаб, по високите части умерен вятър от изток-североизток. Максимална температура на височина 1200 метра ще е около 23°, на 2000 метра – около 15°.По Черноморието ще е слънчево. Ще духа слаб до умерен вятър от изток-североизток. Максимални температури на въздуха 27°-29°. Температурата на морската вода ще е 26-27°. Вълнението на морето ще бъде 2-3 бала.", "date": "2019.09.01", "title": "Очаква ни слънчева и топла неделя с температури от 30-35 градуса"}
{"url": "https://www.novinite.bg/articles/179843/Vav-Varshava-Radev-e-razgovaryal-s-germanskiya-prezident-i-belgijskiya-premier", "text": "Държавният глава Румен Радев разговаря с президента на Федерална република Германия Франк-Валтер Щайнмайер и министър-председателя на Белгия Шарл Мишел преди церемонията по повод отбелязване на 80 години от началото на Втората световна война, съобщиха от прессекретариата на държавния глава, предаде БНТ.Президентът е на работно посещение в Полша за участие във възпоменателната церемония, с която ще бъде отбелязана 80-ата годишнина от началото на Втората световна война.В събитието в полската столица ще участват представители на държави-членки на Европейския съюз, НАТО и Източното партньорство.", "date": "2019.09.01", "title": "Във Варшава Радев е разговарял с германския президент и белгийския премиер"}
{"url": "https://www.novinite.bg/articles/179844/SMakedoniya-veche-nyama-Darjavna-sigurnost", "text": "За първи път от 1945 година в съседна Република Северна Македония вече не съществува зловещата държавна сигурност, която беше създадена по време на югославския диктатор Йосип Броз Тито в рамките на вътрешното министерство.Вчера, 31 август, официално бе закрита Дирекцията за сигурност и контраразузнаване, която бе част от вътрешното министерство. От днес в страната съществува като самостоятелен орган, извън министерството, Агенцията за национална сигурност. Тя се оглавява от Виктор Димовски.„Днес е исторически ден. Днес с право можем да кажем, че решаващият етап от реформата в сектора на сигурността у нас приключва и че Дирекцията за сигурност и контраразузнаване, с която в миналото е било злоупотребявано за индивидуални и групови интереси, най-накрая влиза в историята….. Днес започва нова ера в тази област. Агенцията за национална сигурност е независима агенция, извън Министерството на вътрешните работи, като част от завършването на реформата на системата за разузнаване на сигурността в Република Северна Македония“, обяви Димовски.Той посочи, че в рамките на своята работа Агенцията ще се посвети на прилагането и провеждането на реформи в съответствие с европейските стандарти за сигурност. По този начин, категоричен е Димовски, ще допринесе за цялостния процес на интеграцията на страната ни в НАТО и ЕС като фактор за стабилност в региона.Той подчерта, че процесът на реформиране на сектора за сигурност не приключва с деня, в който Агенцията за национална сигурност започва да действа.„Реформата предполага концепция за развитие на непрекъснато надграждане на наличните възможности на системата за сигурност, и превръщането й в система, която може да се справи със съвременните заплахи и рискове за националната и международната сигурност. В този процес е изключително важно честността и професионалната почтеност на всеки член на Агенцията, който с репутацията си ще осигури подкрепата и доверието на гражданина като партньор в защитата на държавната сигурност“, посочва Димовски.", "date": "2019.09.01", "title": "С.Македония вече няма Държавна сигурност"}
{"url": "https://www.novinite.bg/articles/179822/Germaniya-poiska-proshka-ot-Polsha-za-Vtorata-svetovna-vojna", "text": "Германският президент Франк-Валтер Щанмайер поиска от Полша прошка за най-кървавия конфликт в световната история по време на церемония по повод 80-тата годишнина от избухването на Втората световна война в полския град Велюн, съобщи АФП, предадоха БГНЕС и БНТ.„Скланям главата си пред жертвите на атаката срещу Велюн. Скланям главата си пред полските жертви на германския тиранин. Моля за прошка!“, заяви Щанмайер на немски и полски.Полският президент Анджей Дуда благодари на германския си колега за присъствието му на церемонията и за проявеното от него отношение.Предвижда се президентите на двете държави да положат венци пред паметната плоча на църквата, разрушена от бомбардировките, на мястото на разрушената синагога, на паметника жертвите на разрушената болница и ще преминат по пътищата, минаващи през разрушените сгради.Основните възпоменателни събития по случай 80-годишнината от избухването на Втората световна война ще се проведат във Варшава. Тази година беше решено те да бъдат проведени в столицата, тъй като се очакваше да пристигне и американският президент. Доналд Тръмп отмени посещението си в последния момент заради урагана на Дориан, приближаващ се към бреговете на Флорида. ", "date": "2019.09.01", "title": "Германия поиска прошка от Полша за Втората световна война"}
{"url": "https://www.novinite.bg/articles/179841/Blizo-9-mln-leva-shte-struvat-byuletinite-za-kmetskite-izbori-i-obrabotkata-im", "text": "Членовете на комисията одобриха и план-сметката за подготовката и произвеждането на изборите, които ще струват на бюджета общо 70,7 млн. лв. От тези средства по бюджета на ЦИК за организационно-техническа подготовка са предвидени 10 млн. лв., предадоха БГНЕС и БНТ.От тях 350 000 ще отидат за възнаграждения на всички заети по трудови и граждански договори, а 8 950 000 лв. ще са необходими за отпечатване на бюлетините и обработката на данните.За разяснителна кампания за начина на гласуване са отделени 600 000 лв., а други 100 000 за обучение на членовете на избирателните комисии.От 2 септември ЦИК започва да приема документи за участие в предстоящите избори за общински съветници и кметове.Желаещите да се включат в местния вот на 27 октомври партии и коалиции могат да се регистрират всеки ден от 09.00 до 17.00 часа в сградата на Народното събрание (пл. „Княз Александър I”) , а крайният срок за това е 11 септември.Със свое решение ЦИК вече назначи всичките 265 общински избирателни комисии.Това ще бъде първата предизборна кампания, за провеждането на която политическите сили ще могат да получават финансова помощ от юридически лица и еднолични търговци, съгласно новите правила, приети с последните промени в Закона за политическите партии.От ЦИК припомнят още, че на предстоящите наесен избори действа правилото за уседналостта. Съгласното него, както избирателите, така кандидатите трябва да са живели с постоянен или настоящ адрес в съответното населено място за период не по-малък от 6 месеца преди датата на изборите.", "date": "2019.09.01", "title": "Близо 9 млн. лева ще струват бюлетините за кметските избори и обработката им"}
{"url": "https://www.novinite.bg/articles/179826/Ukrepeno-e-svlachishteto-v-podnojieto-na-Carevec-preasfaltirat-zasegnatata-ulica", "text": "Приключи укрепването на свлачището в подножието на крепостта Царевец, което засегна улица „Свети Климент Охридски“ в частта й край средновековния манастирски комплекс „Великата лавра“. Пилотна система с повече от 140 отделни елемента от стомана и бетон, забити на голяма дълбочина, укрепва земната маса както в участъка на свличането, така и в съседни части по дължината улицата.От вчера започна преасфалтирането на улица „Св. Климент Охридски”. Изграден е и нов пешеходен тротоар. Дейностите се очаква да приключат до края на днешния ден, но участъкът ще остане затворен за движение заради започващото в понеделник реасфалтиране на улиците „Иван Вазов” и „Велчо Джамджията”. По тези две отсечки строителните работи ще завършат до 4 септември (сряда) включително.Финансирането за решаването на проблема със свлачището бе осигурено от правителството след разговори на кмета Даниел Панов с представители на изпълнителната власт.    ", "date": "2019.09.01", "title": "Укрепено е свлачището в подножието на Царевец, преасфалтират засегнатата улица"}
{"url": "https://www.novinite.bg/articles/179838/Kandidaturata-na-Maya-Manolova-za-kmet-na-Sofiya-shte-bade-idignata-v-sryada", "text": "Мая Манолова все пак се спуска в кметската битка за София. Омбудсманът ще обяви кандидатурата си за кмет на 4 септември, съобщава „Дарик“, позовавайки се на свои източници. Тя ще бъде издигната не от БСП, а от Инициативен комитет. Софийската организация на соцпартията е в  готовност да подкрепи Манoлова и да го обяви официално на своята конференция след това.  Според източници от \"Позитано 20\" разговорите с омбудсмана са водени от председателя на БСП-София Калоян Паргов, а Корнелия Нинова нямала никакво отношение към процедурата.Нинова обаче нямала нищо против БСП да подкрепи Мая Манолова и отсега е изразила готовност при евентуална победа социалистите да работят с нея. Самата Манолова все още мълчи за окончателното си решение, но вече публикува отчет за дейността си като омбудсман за изминалите 4 години.Очаква се омбудсманът да излезе в неплатен отпуск за кампанията. По закон Манолова не е длъжна да напусне поста на обществен защитник, докато не бъде избрана на новата длъжност. Изключена е и опцията самата Манолова да реши да подаде оставка по собствено желание.Кандидатурата на омбудсмана няма да бъде утвърдена на предстоящия пленум на БСП във вторник, когато ще се гласуват първите стотина номинации на червените. Манолова ще бъде одобрена на следващото заседание на Националния съвет на партията около средата на септември. ", "date": "2019.09.01", "title": "Кандидатурата на Мая Манолова за кмет на София ще бъде идигната в сряда"}
{"url": "https://www.novinite.bg/articles/179825/KZP-Ako-avtobusat-zakasnee-poveche-ot-dva-chasa-mojem-da-otkajem-patuvaneto-i-da-poluchim-parite-si-za-bileta", "text": "При закъснение, отменени рейсове или премаршутиране пътуващите с автобус на разстояние над 250 километра имат право на обезщетение, а в някои случаи и да се откажат от пътуването и да получат обратно парите си за билета. За това информира Игнат Арсенов, директор „Контрол на пазара” в Комисията за защита на потребителите (КЗП) в ефира на ТВ+. Той направи важно уточнение, че законодателството е единно за Европейския съюз и правилата важат при пътувания на територията на Република България, в друга държава членка на ЕС и между държавите членки, стига да е спазено условието за минимално разстояние над 250 километра между точката на заминаване и тази на пристигане. И изтъкна, че пътниците в ЕС имат най-много права и са най-защитени спрямо всички останали в света. А при проблеми могат да разчитат на съдействието на мрежата Европейски потребителски центрове, каквото бюро има и в България.„Когато закъснението се очаква да бъде повече от 90 минути, тогава за потребителите възникват правата на храна, напитки и нощувки до 80 евро – в зависимост от периода на изчакването. Ако закъснението е над два часа, пътниците може направо да се откажат да пътуват и да си получат парите обратно”, обясни Арсенов.Когато възникне техническа авария на самото превозно средство или друг проблем, превозвачът трябва незабавно да се погрижи за пътниците на място и да ги превози до крайната дестинация. „Ако автобусът се развали на средата на магистралата, няма как в рамките на час компанията да достави храна и напитки, но тя трябва да осигури възможно най-скоро придвижването на пътниците до крайната дестинация. Иначе те могат да претендират допълнително парично обезщетение в размер на от 50% до 100% от цената на билета”, обърна внимание Арсенов.  Обезщетението при повреден или изгубен куфар пък е в размер на до 1200 евро за единица багаж. Ако чантата е загубена, пътникът ще трябва да докаже стойността на вещите, които са били в нея, тъй като в противен случай обезщетението може да бъде платено на килограм загубен багаж. „Обикновено трябва да пазим касови бележки, които показват какво е имало вътре, кога е купено, на каква стойност. Например, ако в багажа имаме едни обувки, които са купени преди пет години, чрез касовата бележка може да се установи, че те са много стари, което означава, че имат голяма амортизация и не струват толкова, колкото са стрували при покупката”, посочи Игнат Арсенов.Когато пътниците имат проблем, възможно най-скоро да се обърнат към превозвача, като това е особено важно при багажите. „При забавен багаж има 7-дневен срок. Много често хората мислят, че след подаването на протокол на гише „Рекламация на багажа” с това приключват техните задължения. Но те трябва да уведомят и превозвача, тъй като, ако той не е знаел, може да им се прекратят правата”, подчерта експертът.При липса на отговор от автобусната компания повече от три месеца или получаването на неудовлетворяващ такъв, пътниците следва да се обърнат към Европейския потребителски център към Комисията за защита на потребителите. Когато превозвачът е регистриран на територията България, те могат да потърсят съдействието на Изпълнителна агенция „Автомобилна администрация”. „Ако не получат това, което считат, че им се полага, нека не оставят въпроса неразрешен, да бъдат активни, да не се отказват. Има и извънсъдебни механизми за решаване на потребителски спорове – в България функционират помирителни комисии, има и съдебна администрация, до която се стига на следващ етап”, препоръча Арсенов.", "date": "2019.09.01", "title": "КЗП: Ако автобусът закъснее повече от два часа, можем да откажем пътуването и да получим парите си за билета"}
{"url": "https://www.novinite.bg/articles/179819/Bahamskite-ostrovi-se-sledvashtata-jertva-na-uraganat-Dorian", "text": "Американският център за ураганите издаде предупреждение, в което се казва, че бурята „Дориан“ се приближава към северозападната част на Бахамските острови, предаде БГНЕС.В засегнатите от урагани райони се очаква проливен дъжд. „Дълга, животозастрашаваща буря, унищожителни ураганни ветрове и проливни дъждове могат да доведат до опасни наводнения. Такива се очакват на остров Абако и остров Голяма Бахама“, се казва в съобщението.В последния момент властите на Бахамите отправиха отчаян призив към жителите на островите и туристите да намерят безопасно място, тъй като времето им изтича. Онези, които отказват да се преместят и прикрият рискуват живота си, се казва в обръщението. ", "date": "2019.09.01", "title": "Бахамските острови се следващата „жертва“ на ураганът „Дориан“"}
{"url": "https://www.novinite.bg/articles/179829/Noshtniyat-barz-vlak-ot-Varna-za-Plovdiv-prestoyamejdu-Bezmer-Kermen-zaradi-lek-problem", "text": "Около 02:20 ч. тази нощ при преминаване в участъка между гарите Безмер и Кермен на нощния бърз влак № 8636 от Варна за Пловдив машинистите усещат миризма на обгорял кабел и предприемат незабавно спиране на композицията. След като локализират източника под коша на локомотива, използват наличните пожарогасители във влака и активират противопожарната инсталация в локомотива.Локомотивният персонал превантивно сигнализира и Главна дирекция ”Пожарна безопасност и защита на населението”, които са се отзовали на място за оглед и допълнително обезопасяване на машината.При възникналата ситуация в нито един момент не е съществувала предпоставка за застрашаване безопасността на пътниците и персонала във влака. Няма нанесени сериозни щети по локомотива.В пътническата композиция са пътували 80 души, които са продължили пътуването след осигуряване на друг локомотив от гара Карнобат.БДЖ поднася извинение на своите клиенти за причиненото им неудобство. ", "date": "2019.09.01", "title": "Нощният бърз влак от Варна за Пловдив престоямежду Безмер-Кермен заради лек проблем"}
{"url": "https://www.novinite.bg/articles/179845/Papata-zove-da-promenim-jivota-si-predi-da-e-stanalo-kasno-za-planetata", "text": "Папа Франциск отправи послание към всеки човек по света – да промени личните си навици, за да предотврати изменението на климата и да окаже натиск върху своите политически лидери „преди да е станало твърде късно“, предаде БГНЕС.„Създадохме климатично извънредно положение, което сериозно заплашва природата и живота, включително нашия“, посочва Светият отец в посланието си по повод Световния ден за молитва към Създателя, цитиран от АФП.„Сега е моментът да обърнем внимание на начина си на живот и как нашите ежедневни решения по отношение на храната, потреблението, пътуването, използването на водата и енергията и много други материални неща често са вредни и безразсъдни“, пише аржентинския папа.Франциск, който е известен защитник на природата, посочва, че неговата молба е насочена към всеки един от „членовете на човешкото семейство“.„Нека изберем да се променим, да водим един по-прост и по-почтителен живот“, призова Светият отец.", "date": "2019.09.01", "title": "Папата зове да променим живота си преди да е станало късно за планетата"}
{"url": "https://www.novinite.bg/articles/179818/Prezidentat-shte-uchastva-vav-vazpomenatelnata-ceremoniya-vav-Varshava-za-otbelyazvane-na-80-godini-ot-Vtorata-svetovna-vojna", "text": "Държавният глава Румен Радев ще бъде на работно посещение в Република Полша днес за участие във възпоменателната церемония, с която ще бъде отбелязана 80-ата годишнина от началото на Втората световна война. В събитието в полската столица ще участват представители на държави-членки на Европейския съюз, НАТО и Източното партньорство.В рамките на работното си посещение във Варшава президентът Румен Радев ще проведе двустранни срещи със свои колеги.   ", "date": "2019.09.01", "title": "Президентът ще участва във възпоменателната церемония във Варшава за отбелязване на 80 години от Втората световна война"}
{"url": "https://www.novinite.bg/articles/179834/Mejdu-30-i-50-na-sto-po-evtino-more-v-Garciya-ot-dnes", "text": "От 1 септември поевтиняват туристическите услуги в Гърция, съобщава БНР. Това съвпада и с очаквания по гръцките курорти голям брой гости от България.Близките и познати дестинации отново водят в избора на българите, съобщават туристическите агенции. Островите Тасос и Самотраки, както и Халкидики, са превзети от българи и румънци, коментират местните медии.Цените от днес на повечето места са по-ниски с 30%, а има и хотели с 50 на сто намаление.Увеличени в сравнение на миналата година са резервациите на българи на островите Санторини, Родос, Корфу и Крит. Сънародниците ни са сред туристите, които често резервират в последния момент и не може да се прогнозира техният интерес, коментират туроператорите.Министерството на здравеопазването на Гърция задължи хотелиерите да информират на няколко езика за риска от разпространение на западнонилска треска, от която в страната досега има 10 смъртни случая.Препоръчват се предпазни средства срещу комари.    ", "date": "2019.09.01", "title": "Между 30 и 50 на сто по-евтино море в Гърция от днес"}
{"url": "https://www.novinite.bg/articles/179835/Avtobus-pregazi-33-godishen-maj-na-magistrala-Struma", "text": "33-годишен мъж е бил прегазен на автомагистрала „Струма” край ГКПП „Кулата”, предаде БНТ, позовавайки се на БГНЕС.Сигналът за инцидента е постъпил в 20:20 часа в събота, а мястото е на 1 километър от граничния пункт, в платното по посока Сандански.33-годишният мъж е бил прегазен от автобус и е загинал на място.Причините за инцидента се изясняват.", "date": "2019.09.01", "title": "Автобус прегази 33-годишен мъж на магистрала „Струма“"}
{"url": "https://www.novinite.bg/articles/179821/Ot-2-septemvri-zapochva-izplashtaneto-na-ednokratnata-pomosht-ot-300-lv-na-stopanstvo-za-praseta", "text": "От понеделник, 2 септември 2019 г., започва изплащането на еднократната помощ от 300 лв. на стопанство в 21 области в страната, където собствениците доброволно са умъртвили прасетата си заради африканската чума по свинете. То ще става по утвърден график, съгласуван с кметовете на населените места за часовете и мястото на получаване на обезщетенията.Областите, в които ще стартира изплащането са: Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София град, София област, Търговище, Шумен и Хасково. В някой от общините  в тези области изплащането ще продължи в дните и след 2 септември. В областите Благоевград, Бургас, Габрово, Сливен, Стара Загора и Ямбол изплащането на средствата ще започне след 2 септември. Плащания няма да се извършват единствено в област Кърджали, тъй като там няма подадени заявления за обезщетения.Право на обезщетение имат стопаните, с до 5 броя прасета за угояване, предприели мерки за почистване и дезинфекция на обектите, след доброволно усвояване на месото от прасетата в личните си стопанства.", "date": "2019.09.01", "title": "От 2 септември започва изплащането на еднократната помощ от 300 лв. на стопанство за прасета"}
{"url": "https://www.novinite.bg/articles/179824/Otnovo-bezrazborna-strelba-v-SASht-5-ima-sa-ubiti-nad-20-sa-raneni", "text": "В събота мъж застреля полицай и избяга, продължавайки да стреля по случайни автомобили. Стрелецът стигна до град Одеса в щата Тексас, където застреля още хора, преди полицията да го ликвидира, предаде БГНЕС.Около 16:00 ч. в събота патрул на Тексаския отдел за обществена сигурност спира за рутинна проверка златист автомобил Хонда на главния път, свързващ градовете Мидланд и Одеса. Шофьорът започва да стреля по офицерите и по другите шофьори, минаващи по магистралата, каза шефът на полицията в Одеса Майк Герке на пресконференция.Мъжът успява да избяга от местопрестъплението със своята Хонда и се отправя към Одеса, продължавайки да стреля. Там той отвлича микробус на пощенската служба на САЩ и продължава със стрелбата, докато стига киносалон „Канерги“. Там е застрелян от служителите на реда при завързалата се престрелка.Първоначалната информация беше, че стрелците са двама в две отделни превозни средства – Хондата и камионът на пощенската служба. По-късно стана ясно, че нападателят е само един.Герке описа заподозрения като бял мъж на средна възраст, в средата на 30-те. Полицията не е съобщила официално името и мотива му. Властите също отказаха да коментират какво оръжие е използвал. Според публикация на Тексаския отдел за обществена сигурност във Фейсбук, стрелецът е бил въоръжен с пушка.Най-малко петима души са убити и 21 ранени, включително трима полицаи. Според CBS 7, 14 души са настанени в болницата в Одеса. Най-малко една от жертвите е починала в здравното заведение. Двама души са били прегледани и освободени, седем остават в критично състояние, двама в тежко. Поне една от жертвите на стрелбата е дете на възраст под 2 години.Един пострадал военен е в тежко, но стабилно състояние, докато служителите на полицията в Одеса и полицейското управление в Мидланд са в стабилно състояние.Президентът на САЩ Доналд Тръмп потвърди, че е бил информиран за ситуацията от генералния прокурор Уилям Бар, добавяйки, че “ФБР и правоприлагащите органи са изцяло ангажирани.”Кандидатите за президент на Демократите реагираха на стрелбата, подновявайки призивите за действие срещу насилието с оръжие.“Ние знаем, че това е скапано. Ние знаем, че това трябва да спре в нашата страна”, каза бившият сенатор от Тексас Бето О’Рурк, а по-късно публикува и в Туитър подобен призив.“Разбит съм, отвратен и ядосан. Седмици след ужаса в Ел Пасо, друга общност в Тексас беше тероризирана от насилие с оръжие. Достатъчно. Трябва да прекратим тази епидемия. Моите мисли са с пострадалите и благодаря на нашите правоохранителни органи, които реагираха с голям риск “, написа в Туитър бившият вицепрезидент Джо Байдън.“Сърдечно разбирам жертвите на тази последна масова стрелба в Одеса и Мидланд. Не бива да се налага да живеем с този почти всекидневен страх и ужас. Вече сме загубили твърде много, за да използваме насилие с оръжие – Конгресът трябва да действа сега“, написа в социалните мрежи сенатор Елизабет Уорън. ", "date": "2019.09.01", "title": "Отново безразборна стрелба в САЩ, 5-има са убити, над 20 са ранени"}
{"url": "https://www.novinite.bg/articles/179823/Stroitelni-firmi-ostaviha-nad-60-hil-klienti-na-ChEZ-bez-elektrichestvo-prez-letnite-meseci", "text": "Над 60 000 домакинства и фирми на обслужваната от ЧЕЗ Разпределение територия – Западна България – останаха без електрозахранване в резултат на скъсани кабели от строителни компании от началото на летния сезон до средата на август. Клиентите на дружеството са били засегнати от изключвания, продължили сборно повече от 90 часа. Начело на статистиката е София, където неудобства са предизвикани за 23 000 клиенти.Близо 40 са скъсаните кабели средно напрежение на ЧЕЗ Разпределение. Ремонтите оставят белези на съоръженията и създават рискове от нови аварии. Незаконни или несъобразени изкопни дейности са причините за възникване на подобни инциденти. При законното строителство ЧЕЗ Разпределение съгласува проектите. В рамките на това съгласуване в писмен вид информира строителя, че е длъжен да уведоми предварително дружеството за деня и мястото на стартиране на изкопните дейности. В голяма част от случаите тези изисквания не се спазват. Също така често информацията за стартиращите строителни дейности се получава предходния ден или в деня на тяхното стартиране. Това прави реакцията на ЧЕЗ Разпределение невъзможна.За да отдели ресурс за строителните обекти, е необходимо компанията да бъде информирана поне две седмици предварително за деня, в който ще бъдат извършвани изкопни дейности. ЧЕЗ Разпределение очаква от фирмите да информират компанията поне две седмици предварително къде ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.09.01", "title": "Строителни фирми оставиха над 60 хил клиенти на ЧЕЗ без електричество през летните месеци"}
{"url": "https://www.novinite.bg/articles/179842/Uraganat-Dorian-dostigna-naj-visokata-vazmojna-steshen", "text": "Дориан вече е ураган от пета категория - най-високата степен по петстепенната скала на Сафир-Симпсън, съобщава „Скай нюз“, предадоха БГНЕС и БНТ. Стихията се очаква да удари Флорида в понеделник, а властите в американския щат обмислят да издадат заповед за незабавна евакуация.В момента на пътя на Дориан се намират Бахамските острови, където туристите се евакуират от хотелите и курортните градчета, а местните жители търсят сигурен подслон. Ураган от пета категория означава, че буреносните ветрове на стихията достигат близо 245 километра в час и са животозастрашаващи и способни на мащабни разрушения.Американският президент Доналд Тръмп каза пред репортери, че решение дали да се нареди евакуация на Източното крайбрежие на САЩ ще бъде взето по-късно в неделя.Окръг Бревард, който е на брега близо до Орландо, обяви, че в понеделник ще призове хората да потърсят сигурен подслон. Летището в Орландо ще затвори от 2 часа сутринта местно време в понеделник, като властите заявяват, че са предприели този ход „като предпазна мярка“.", "date": "2019.09.01", "title": "Ураганът „Дориан“ достигна най-високата възможна стешен"}
{"url": "https://www.novinite.bg/articles/179837/Zapochva-probnoto-prebroyavane-na-zemedelskite-stopanstva-v-stranata", "text": "От 1 септември 2019 г., започва пробното преброяване на близо 3000 различни по размер и специализация земеделски стопанства в страната. Земеделските стопани ще имат възможността да въвеждат онлайн данните си сами до 10 септември  включително. От 11 септември до 11 октомври 2019 г. сведенията ще се събират чрез интервю, проведено от анкетьори или от експерти по агростатистика от  28-те Областни дирекции „Земеделие“.След приемането на страната ни в ЕС това ще бъде трето преброяване, което има за цел да се видят производствените методи, мерките за развитие на селските райони и агроекологичните показатели.Във всяка област в пробното преброяване ще участва поне по един анкетьор, който ще проведе интервюта с различен брой стопанства. Останалите анкети на включените в списъка земеделски стопанства ще бъдат проведени от експертите по агростатистика от Областните дирекции „Земеделие“.В инфектираните с Африканска чума по свинете (АЧС) зони ще бъде приложен различен подход. В местата на обявена епидемия стопаните няма да бъдат посещавани на място за осъществяване на пробното преброяване. Интервютата ще се провеждат извън санитарните зони на стопанствата, като възможен вариант е земеделските стопани или техни представители да бъдат поканени в Областните дирекции „Земеделие“ (ОДЗ), Общинските служби по земеделие (ОСЗ) или административна сграда в населеното място за попълване на данните.В пробното преброяване са включени общо 68 малки и големи населени места, най-малко по две от всяка административна област. Целта е да се проверят в реални условия организацията, провеждането, инструментариумът на преброяването и онлайн въвеждането на индивидуалните данни. Те ще даде насоки и ще покажат местата, на които анкетьорите и експертите трябва да насочат вниманието си при събирането на информацията при осъществяването на официалното преброяване през 2020 година. Финансирането на преброяването ще бъде осъществено основно с европейски средства. Европейските средства са до 75% от общия размер на разходите за преброяването.Официалното преброяване ще се проведе в периода от 1 септември 2020 г. до 18 декември 2020 г. ", "date": "2019.09.01", "title": "Започва пробното преброяване на земеделските стопанства в страната"}
