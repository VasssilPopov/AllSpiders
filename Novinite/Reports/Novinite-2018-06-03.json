{"url": "https://www.novinite.bg/articles/160520/Granichari-hvanaha-TIR-s-23-ma-migranti", "text": "Вчера към 08:10 часа на българо-гръцка граница е спрян ТИР с българска регистрация, управляван от 59-годишен български гражданин. От направената проверка са установени признаци, по които направихме извода, че може би вътре има хора, обясни директорът на ГД “Гранична полиция“ гл.комисар Светлан Кичиков. За да не го проверяваме на пътя, товарният автомобил бе съпроводен до ГКПП „Капитан Петко войвода“. При извършената  щателна проверка, в превозното средство установихме 23-ма чужденци, самоопределили се като граждани на Афганистан и Пакистан.Категорично е изяснено, че те са преминали  пеша българо-гръцката зелена граница и са натоварени в зоната на отговорност на ГПУ „Ивайловград“. От проведените първоначални беседи с тях става ясно, че дестинацията им е Западна Европа, всички са декларирали, че са си платили за да стигнат до Франция. Главен комисар Кичиков уточни, че нелегалните мигранти не се пътували в обща част на камиона, а в специален тайник, изграден под тавана с размери на около 50 см. Той посочи, че на базата на направения анализ за ситуацията в Гърция, са стартирани действия на българо-гръцката граница. Транспортните средства се проверяват, а колегите са обучени, за да правят преценка дали в тях се превозват хора. В случая  за установяването е използван рентген от митници.Мария Кирилова, изпълняващия функциите на районен прокурор на РП-Свиленград, допълни, че по случая има образувано досъдебно производство за престъпление  по чл. 281 ал. 2 т. 1 и 5 във вр. с ал 1 от НК, под ръководството на прокуратурата  продължават процесуално- следствените действия. По думите й, някои от чужденците са посочили, че са платили около 1600 евро на каналджията в Турция. Водачът на тира е задържан в рамките на 24 часа, предстои удължаване на срока му за задържане до 72 часа. Той е осъждан няколкократно за кражби, от преди 15 дни срещу него има висящо производство за контрабанда на ГПУ-Капитан Андреево. Прокурор Кирилова обясни, че срещу него ще бъде внесено искане за налагане на мярка за неотклонение задържане под стража. По думите й задържаните чужденци реално са извършили нарушение на държавната ни граница и материалите по случая ще бъдат изпратени на Районна прокуратура Ивайловград за вземане на отношение. ", "date": "2018.06.03", "title": "Граничари хванаха ТИР с 23-ма мигранти"}
{"url": "https://www.novinite.bg/articles/160508/Veliko-Tarnovo-izdiga-pametnik-na-Hristo-Botev", "text": "Паметник на Христо Ботев ще бъде издигнат във Велико Търново. Първата копка бе направена в Деня на Ботев и загиналите за свободата на България – 2 юни. В церемонията участваха кметът на Старата столица Даниел Панов, отец Славчо и Румен Петров от общинския комитет „Васил Левски“. Паметникът ще се намира на ул. „Христо Ботев“, в градинката до централната поща. Бюстът, който ще бъде поставен, е изработен от скулптора Венелин Василев.„Днес поставяме началото на реализацията на едно родолюбиво начинание. Велико Търново е град, дълбоко свързан с бележития български революционер. Тук са живели неговата съпруга и дъщеря – Венета и Иванка. Тук, още през 1877 г., за първи път 2 юни е честван като ден на Христо Ботев и на загиналите за свободата на България и националното обединение. Каквото и да кажем днес за Христо Ботев, ще бъде малко – той е символ на българщината. Името предизвика вълнение и чувство на гордост във всеки българин. Нека следваме заветите на Христо Ботев, на Апостола на свободата Васил Левски, на всички бележити български герои. Дължим го на всички тях, за които Отечеството стоеше над всичко. Нека да бъдем единни, да обичаме България и своя град и всеки от нас да даде своя принос за по-доброто бъдеще“, каза по време на церемонията кметът Даниел Панов. Той благодари на инициаторите – общински комитет „Васил Левски“ и общонародна фондация „Христо Ботьов“, както и на всички, помагащи за реализацията й.„Звукът от сирените днес ни напомня както за героичния подвиг на Христо Ботев и неговата чета, така и за стотиците хиляди български мъже и жени, загинали в името на свободна, обединена, независима и европейска България. Затова както на 2 юни, така и всеки един ден ние дължим почит към българските герои в името на Родината. Дълбок поклон пред всички тях. Пред нас остава дългът да помним техните дела и завети, да следваме примера им, да възпитаваме нашите деца в дух на родолюбие, да доказваме с работата си, че работим за България“, каза още Панов.Пред паметника „Майка България“ учениците от ПМГ „Васил Друмев“ Любослава Петрова, Велика Йорданова, Михаела Романова и Живко Бабачев представиха литературната композиция в памет на Христо Ботев. Венци и цветя в знак на признателност към българските герои положиха кметът Даниел Панов, областният управител проф. Любомира Попова, председателят на Общинския съвет Венцислав Спирдонов, народни представители, великотърновци и гости на града, представители на различни институции и организации. ", "date": "2018.06.03", "title": "Велико Търново издига паметник на Христо Ботев"}
{"url": "https://www.novinite.bg/articles/160514/Dvama-maje-ot-Plovdiv-se-udaviha-v-Pomorie", "text": "Двама мъже от Пловдив се удавиха снощи в Поморие. Вероятно единият от тях е получил хипотермия или схващане и започнал да се дави, а другият влязъл във водата, за да го спаси.Все още се проверява дали инцидентът е станал в извън работното време на спасителите на плажа.", "date": "2018.06.03", "title": "Двама мъже от Пловдив се удавиха в Поморие"}
{"url": "https://www.novinite.bg/articles/160515/Malak-samolet-padna-kraj-Kazanlak", "text": "Малък самолет падна край Казанлък. По първоначална информация двама души са ранени, без опасност за живота.Инцидентът е станал в близост до летището. От два дни там като част от Празника на розата се провежда авиошоу, като част от атракциите са и возене със самолет.По непотвърдена информация на NOVA катастрофирал е собственикът на летището, който е и управлявал самолетът. На борда е имало двама пътници – мъж и дете.При излитането при втори заход, самолетът е изгубил тяга и пада в гориста местност.", "date": "2018.06.03", "title": "Малък самолет падна край Казанлък"}
{"url": "https://www.novinite.bg/articles/160527/Soros-preduprejdava-za-novi-izbori-v-Italiya-do-kraya-na-godinata", "text": "Европейският съюз трябва да помага на Италия, а не да я поучава, защото това би създало риск по-късно от още по-голяма победа на популистите на полуострова, смята американският милиардер Джордж Сорос в писмо, публикувано днес в „Кориере дела сера“.Като отбелязва, че новото италианско правителство с участието на \"Северната лига\" (крайна десница) и \"Движението 5 звезди\" (антисистемно) имат различни бюджетни приоритети и електорат, Сорос изтъква, че правителството на Джузепе Конте би могло да падне, предизвиквайки избори в края на годината или началото на следващата. Резултатът от следващите избори ще зависи много от това как ЕС ще реагира на нестабилността на Италия. В Европа има тенденция да се използва всяка възможност да се поучава Италия, посочва той, цитиран от БГНЕС.Ако ЕС възприеме тази линия, той сам копае гроба си, предизвиквайки отрицателна реакция сред италианския електорат, който може да даде още по-голямо мнозинство на популистите, добавя Сорос. ЕС е изправен пред много проблеми, но Италия се превърна в най-належащия, защото заплашва ценностите, които са в основата на Евросъюза – предупреждава роденият в Унгария американски милиардер, който вече е на 87 г.Една от главните причини за победата на антисистеминте сили в Италия е проблемът с мигрантите, които масово пристигат на полуострова и са принудени да останат заради европейските правила, според които първата страна, която ги приема носи отговорност за тях. Сорос дава идеята за финансова компенсация на Европа за Италия за пристигащите мигранти.", "date": "2018.06.03", "title": "Сорос предупреждава за нови избори в Италия до края на годината"}
{"url": "https://www.novinite.bg/articles/160526/Francuzojka-s-dojivotna-prisada-zaradi-prinadlejnost-kam-IDIL", "text": "Французойката Мелина Бугедир получи днес доживотна присъда по обвинение, че се е присъединила към Ислямска държава, предаде АФП, цитирана от БГНЕС. На първия процес през февруари 27-годишната Бугедир бе обвинена в незаконно влизане в Ирак и можеше да бъде освободена. На второто дело по силата на антитерористичния закон тя бе призната за виновна. По силата на този закон французойката можеше да получи смъртна присъда – както преди две седмици бе осъден един белгиец – Тарик Джадаун.Мелина Бугедир е втората французойка осъдена на доживотен затвор в Ирак. Преди два месеца същата присъда бе произнесена срещу 29-годишната Джамила Бутутау. В своя защита и двете заявиха, че са били излъгани от съпрузите си, които до този момент не са открити.Мелинда Бугедир бе арестувана през лятото на 2017 г. в Мосул - „столица“ на самопровъзгласилия се халифат в Ирак в продължение на три години - преди градът да бъде отвоюван през юли м.г. от иракската армия. Адвокатите на осъдената французойка обвиняват Париж, че се опитва да попречи на завръщането на своите граждани станали джихадисти.", "date": "2018.06.03", "title": "Французойка с доживотна присъда заради принадлежност към ИДИЛ"}
{"url": "https://www.novinite.bg/articles/160529/Merkel-e-gotova-da-raboti-s-italianskoto-pravitelstvo", "text": "Германският канцлер Ангела Меркел заяви, че ще работи с новото правителство на Италия, „вместо да спекулира за намеренията му“, предава Fox News, цитиран от \"Фокус\". Ключов партньор в новата италианска коалиция дясната партия „Лигата“ е критична към Европейския съюз.Водачът на партията Матео Салвини, който зае поста вътрешен министър заяви, че италианците „не са роби“ на Германия и Франция. „Ще е най-добре да се фокусираме върху тези въпроси“, заяви Меркел, коментирайки пред местни медии думите на Салвини. Тя допълни, че Германия има интерес да опази възможността на Европа да действа и гласът ѝ да се чува във време, в което глобалният ред се променя. ", "date": "2018.06.03", "title": "Меркел е готова да работи с италианското правителство"}
{"url": "https://www.novinite.bg/articles/160528/Nash-tiradjiya-premaza-turski-kolega", "text": "Турски шофьор на тир бе прегазен и убит на магистрала „Марица”, съобщи бТВ.Инцидентът е станал тази сутрин към 9,30 ч. на 15 километра преди граничен пункт „Капитан Андреево”.Камионът на загиналия шофьор е аварирал и той е спрял в крайната дясна лента, за да го ремонтира. В момента, в който е отварял отделението за резервни части от лявата страна на камиона, български тир преминава и го удря.Турският водач е починал на място.", "date": "2018.06.03", "title": "Наш тираджия премаза турски колега"}
{"url": "https://www.novinite.bg/articles/160531/Zalovenite-bejanci-na-granicata-bili-skriti-v-tajnik-platili-1600-evro", "text": "23-мата чужденци, опитали нелегално да преминат границата и заловени вчера, са пътували в специално изграден тайник в ТИР, управляван от 59-годишен българин. Той е задържан, с решение на прокуратурата предстои удължаване на срока му за задържане до 72 часа, съобщиха от пресцентъра на МВР.Вчера към 08.10 часа на българо-гръцка граница е спрян тир с българска регистрация, управляван от 59-годишен български гражданин.\"От направената проверка са установени признаци, по които направихме извода, че може би вътре има хора\", обясни на брифинг директорът на Главна дирекция \"Гранична полиция\" гл. комисар Светлан Кичиков. \"За да не го проверяваме на пътя, товарният автомобил бе съпроводен до ГКПП \"Капитан Петко войвода\". При извършената щателна проверка, в превозното средство установихме 23-ма чужденци, самоопределили се като граждани на Афганистан и Пакистан. Категорично е изяснено, че те са преминали пеша българо-гръцката зелена граница и са натоварени в зоната на отговорност на ГПУ - Ивайловград\", посочи също гл. комисар Кичиков.От проведените първоначални беседи с тях става ясно, че дестинацията им е Западна Европа, всички са декларирали, че са си платили за да стигнат до Франция. Главен комисар Светлан Кичиков уточни, че нелегалните мигранти не се пътували в обща част на камиона, а в специален тайник, изграден под тавана с размери на около 50 см.Някои от чужденците са посочили, че са платили около 1600 евро на каналджията в Турция. Водачът на тира е задържан в рамките на 24 часа, предстои удължаване на срока му за задържане до 72 часа. Той е осъждан няколкократно за кражби, от преди 15 дни срещу него има висящо производство за контрабанда на ГПУ-Капитан Андреево. Прокурор Кирилова обясни, че срещу него ще бъде внесено искане за налагане на мярка за неотклонение задържане под стража. По думите й задържаните чужденци реално са извършили нарушение на държавната ни граница и материалите по случая ще бъдат изпратени на Районна прокуратура Ивайловград за вземане на отношение.", "date": "2018.06.03", "title": "Заловените бежанци на границата били скрити в тайник, платили 1600 евро"}
{"url": "https://www.novinite.bg/articles/160500/Denyat-zapochva-sas-Slance-sledobed-se-zaoblachava", "text": "Днес преди обяд ще е предимно слънчево. Около обяд и до полунощ, на много места ще се развива купеста и купесто-дъждовна облачност и ще има краткотрайни валежи с гръмотевични бури и градушки. Вятърът в Дунавската равнина ще се ориентира от северозапад и ще е до умерен, а в крайните източни райони - от юг-югоизток. Максималните температури ще са между 29 и 34 градуса, по-ниски по Черноморието, за София – около 28, сочи прогнозата на НИМХ-БАН.Атмосферното налягане е близко до средното за месец юни (946 хПа) и слабо ще се понижи.В планините преди обяд ще преобладава слънчево време. Около и след обяд ще се развива купесто-дъждовна облачност и на много места ще превали краткотраен дъжд с гръмотевици. На отделни места в Рило-Родопската област явленията ще са по-интензивни. Ще духа слаб до умерен вятър от север-северозапад. Максималната температура на височина 1200 метра ще е около 21 градуса, на 2000 метра – около 15.По Черноморието през деня ще преобладава слънчево време. Късният след обяд, главно по Северното Черноморие ще се развива купесто-дъждовна облачно и на места там ще превали и прегърми. Ще духа слаб до умерен вятър от юг-югоизток. Максималните температури ще са 21-25 градуса. Температурата на морската вода е 21-22. Вълнението на морето ще е около 2 бала. ", "date": "2018.06.03", "title": "Денят започва със Слънце, следобед се заоблачава"}
{"url": "https://www.novinite.bg/articles/160518/Mestyat-lalugerite-ot-danoto-na-yazovir-Luda-Yana", "text": "До края на юли учени от Института по биоразнообразие и екосистемни изследвания към БАН ще преместят колония лалугери, за да не бъде засегната от строежа на язовир „Луда Яна“ край Панагюрище, съобщиха от пресцентъра на Министерството на регионалното развитие и благоустройството (МРРБ). Животните, категоризирани като „уязвими“ в Закона за защита на биологичното разнообразие, ще бъдат преместени от настоящото им местообитание, което попада в границите на строителната площадка на новия воден обект за питейни нужди, на друго подходящо място, което да осигури оцеляването им. В момента колонията се намира на място, което след планираното за 2019 г. завършване на язовира ще се намира под вода. За да не бъдат засегнати животните, още при подготовката на дъното на съоръжението с планираните дейности по разчистване на растителността и отстраняване на повърхностния слой почва, строителят беше инструктиран да не извършва строителни дейности. Преместването на колонията в подходящо местообитание в рамките на защитена зона от Европейската екологична мрежа Натура 2000 ще осигури оцеляването на застрашените индивиди в дългосрочен план, посочват от МРРБ.ова ще стане с няколко стъпки. Първата е логистична подготовка, която включва подготовка на мястото за освобождаване на лалугерите. На терена ще се изкопаят около 60 дупки с дълбочина 80 см и наклон приблизително 45°, които да служат за временни укрития на преместените животни в началния период на адаптация към новото местообитание. Транслокацията на лалугерите включва улавяне на максимален брой от лалугерите в застрашената колония и преместването им на мястото за освобождаване. Допълнително подхранване на животните със семена, моркови и плодове ще повиши шансовете за успешното им приспособяване и оцеляване на новото място. Това ще подпомогне индивидите в този период на повишен стрес и ще ги задържи в района на пускането им, тъй като непознатата обстановка може първоначално да провокира бягство далече от предоставените им убежища. Изграждането на яз. „Луда Яна“ се извършва рамките на Проект за развитие на общинската инфраструктура, който се финансира от Световна банка. Общият обем на язовира ще бъде 20 млн. куб. м, а стената му ще е висока 50 м. Ще бъдат изградени модерна пречиствателна станция за питейни води, довеждащи водопроводи и др. съоръжения. Чрез изграждането на язовира ще се осигури непрекъснатост на водоподаването и 45 000 души от Панагюрище, селата Оборище, Поибрене, Попинци, Баня, Бъта, Левски, Елшица, както и мина „Радка” и площадките на „Оптикоелектрон” и „Асарел” ще получават чиста питейна вода.", "date": "2018.06.03", "title": "Местят лалугерите от дъното на язовир „Луда Яна“"}
{"url": "https://www.novinite.bg/articles/160521/Rumen-Radev-V-dni-na-bezvremie-buditelite-nachertaha-balgarskoto-utre", "text": "„Много народи почитат славни битки в историята си, но едва ли са много народите, които могат да се похвалят с дни на празници в календара, посветени на други, не по-малко важни победи – тези на духа и книжовността.“ Това заяви в Пловдив президентът Румен Радев на церемонията по награждаване на победителите в VIII издание на проекта „Народните будители и аз“, в която участваха стотици ученици от цялата страна.Държавният глава подчерта, че Денят на българската просвета и култура и на славянската писменост и Денят на народните будители ни напомнят, че България е създадена и градена не само със силата на меча, но и със силата на словото.Президентът благодари на организаторите, учителите, родителите за това, че са приобщили стотици български ученици към родолюбивата инициатива, за да изучават заедно живота и делото на най-ярките личности в нашата история.Румен Радев беше категоричен, че обществото ни има нужда от силата, таланта и родолюбието на младите хора, на които пожела да продължават да отстояват българските традиции, да ги пазят и развиват.Проектът \"Народните будители и аз\" има за цел да запознае младите хора с българските възрожденци и велики българи, които са оставили своя отпечатък в създаването, израстването и просперитета на нашата държава. За седемте години досега инициативата е обхванала 63 000 ученици. От тази година проектът вече е национален, след като в него участват ученици от Пазарджик, София и Варна.Осмото издание на инициативата е посветено на две бележити годишнини – отбелязването на 140 години от Освобождението на България и 170 години от рождението на Христо Ботев. Победителите бяха избрани от жури с председател акад. Георги Марков.", "date": "2018.06.03", "title": "Румен Радев: В дни на безвремие будителите начертаха българското утре"}
{"url": "https://www.novinite.bg/articles/160512/Roditeli-ne-iskat-zadaljitelni-vaksini-za-decata-si", "text": "Родители от цялата страна поискаха законови промени, с които ваксинацията на децата да стане пожелателна, а не задължителна. Те настояха и за създаване на фонд за деца, пострадали от ваксини, предаде БНТ.Поставянето на ваксини е пожелателно в много страни от Европейския съюз. Протестиращите днес родители поискаха промени в тази посока и в родното законодателство. Един от тях беше Младен Алексиев – баща на дете с тежки здравословни проблеми, които според него са в следствие на прием на ваксината „Пентаксим“. Алексиев поиска родителите да получават подробна информация за съставките във ваксините, а децата да се имунизират само след направата на пълни изследвания.Родителите заявиха, че ако има дори 1% вероятност ваксинацията да причини влошаване в здравословното или психическо състояние на детето, тя не бива да бъде задължителна.Протестиращите родители заявиха, че не се обявяват против ваксините като цяло. Поискаха обаче броят им да се намали, ваксините да са единични и да се следи стриктно за добавените вещества в тях. ", "date": "2018.06.03", "title": "Родители не искат задължителни ваксини за децата си"}
{"url": "https://www.novinite.bg/articles/160533/Dajd-navodni-Stara-Zagora", "text": "Проливен дъжд наводни улиците на Стара Загора и създаде затруднение в движението, съобщи btv.Макар и почистени преди няколко дни, отводнителните шахти на основни пътни артерии в централната градска част не можаха да поемат количеството вода.До сериозни инциденти обаче не се стигна.Съобщава се за няколко закъсали автомобила в ниската част на Стара Загора.", "date": "2018.06.03", "title": "Дъжд наводни Стара Загора"}
{"url": "https://www.novinite.bg/articles/160502/Dneven-horoskop-za-nedelya", "text": "Вашата помощ е изключително важна за вашите приятели и близки днес. Някой от тях ще бъде много зает днес и ще се нуждае от вас. Помогнете му, без да се колебаете, всичко добро се връща рано или късно.Опитайте да не се притеснявате излишно за дългосрочните проблеми- точно сега трябва да се справите с реалния свят. Добра идея е да се погрижите за всичко, което изглежда проблемно, веднага щом се появи.Не сте напълно сигурни точно какво се случва, но знаете достатъчно много, за да вдигнете рамене и да продължите напред. Нещата ще станат много по-интересни за вас в следващите няколко дни.Ако сте представител на някой от останалите зодиакални знаци, можете да намерите своя дневен хороскоп на ", "date": "2018.06.03", "title": "Дневен хороскоп за неделя"}
{"url": "https://www.novinite.bg/articles/160517/Samo-za-2-godini-10-balgarcheta-sa-otneti-ot-roditelite-si-v-Norvegiya", "text": "Отнемат ли се наистина деца от родителите си в Норвегия заради незначителни причини – за това че плачат, че не си мият зъбите, че имат дупка на панталона или малки синини по тялото? А може би твърденията на нашите сънародници за мащаба на този проблем са силно преувеличени?Тв разследване на Мария Цънцарова показа българи, които са избягали от скандинавската държава, защото са се страхували да не загубят децата си.По думите й има шест висящи дела в Съда за правата на човек по подобни казуси в Норвегия и едно спечелено, но съдът казва, че норвежката система за закрила на децата е добра. Същата е и оценката на УНИЦЕФ.Консулът ни в Норвегия Николай Цонев напомни, че норвежкото общество има свои норми на поведение и те се различават от българските. Според него като цяло българите в Норвегия нямат проблем нито с местните хора, нито със законите.Цонев е запознат с 10 случая за последните две години на отнети деца от български семейства, три са потърсили консулска защита, но все още няма решение по тях.", "date": "2018.06.03", "title": "Само за 2 години 10 българчета са отнети от родителите си в Норвегия"}
{"url": "https://www.novinite.bg/articles/160501/Ekshan-v-Slanchev-bryag-maj-e-ubit-jena-e-ranena", "text": "Разстрел в Слънчев бряг. Убит е бизнесмен, който развивал дейност в курорта, в Несебър, Бургас и Нова Загора. Ранена е и жена. Стрелецът е задържан.Убитият е Коста Николов, предаде БГНЕС. Основната версия за стрелбата пред хотел „Сън Вилидж” е класически любовен триъгълник, съобщават от МВР. По непотвърдена информация задържаният е бивш приятел на раненото момиче. Инцидентът е станал около 21:00 часа снощи.Убитият е бизнесменът Коста Николов, който е собственик на близо 15 игрални зали на територията на Слънчев бряг, Несебър, Бургас и няколко в Нова Загора. Мъжът е разстрелян от упор с няколко куршума, ранена е и жената, която е била в лекия автомобил. Тя е откарана с линейка в бургаската болница за операция. В колата е имало още двама души, които по време на огледа са били разпитани от полицията. „Малко след 21:10 тази вечер е получен сигнал за простреляно лице пред входа на „Сън Вилидж“, в западната част на Слънчев бряг. Посетено е веднага от полицейски патрули. Установено е, че е прострелян мъж роден през 1963 г., който е починал на място и млада жена, която е родена 1996 г., в тежко състояние. Тя в момента е в Окръжна болница Бургас”, заяви представителят на МВР Калоян Калоянов.На място са установени множество гилзи от огнестрелно оръжие. Според информацията стрелецът е избягал с луксозен автомобил от местопрестъплението, което пък се намира до оживената главна улица в курорта. Районът, където е извършено престъплението, остана блокирана през цялата нощ, като тялото остана в луксозното возило на жертвата почти до сутринните часове. Иззети са записите от охранителните камери, каквито Слънчев бряг има от няколко години. Огледът продължава и днес.", "date": "2018.06.03", "title": "Екшън в Слънчев бряг - мъж е убит, жена е ранена"}
{"url": "https://www.novinite.bg/articles/160513/Arestuvaha-haskovliya-prekarval-nelegalni-migranti-v-TIR", "text": "Гранична полиция в Свиленград задържа ТИР с 23-ма нелегални емигранти от Афганистан и Пакистан. Задържан е 59-годишният шофьор на камиона. Арестуваният мъж е от Хасково. Вчера следобед на българо-гръцката граница край Свиленград пристига ТИР с българска регистрация. При щателната проверка гранични полицаи откриват 23-ма мъже в специален тайник. При започналото разследване е установено, че мигрантите са дали по 1600 евро на каналджия в Истанбул. До Гърция са стигнали с лодки, съобщи районният на Свиленград Мария Кирилова. Според директора на Гранична полиция главен комисар Светлан Кючуков целта на мигрантите е била да стигнат до Франция.Водачът на камиона, който е от Хасково, е задържан за 72 часа. През март той е влязъл в полезрението на МВР при опит да пренесе през Капитан Андреево хормони на растежа. Мъжът от Хасково е имал и съучастник, който е без криминални прояви до този момент. За двамата ще бъде поискано от съда постоянното им задържане.Мигрантите ще бъдат настанени в дома в Любимец, който е към МВР. Според Кючуков българо-гръцката граница общо 220 души са опитали да преминат нелегално от началото на годината.", "date": "2018.06.03", "title": "Арестуваха хасковлия, прекарвал нелегални мигранти в ТИР"}
{"url": "https://www.novinite.bg/articles/160530/Evropejska-titla-za-zlatnite-ni-momicheta", "text": "Българският ансамбъл по художествена гимнастика спечели европейската титла във финала на смесеното съчетание на три топки и две въжета, съобщи Фантастичната ни петорка, която изживя много противоречиви емоции по време на шампионата на Стария континент, получи най-висок резултат - 22.825 точки - на динамичната си и изключително атрактивна композиция и така завоюва златото. Симона Дянкова, Елена Бинева, Мадлен Радуканова, Лаура Траатс и Стефани Кирякова, която замени контузената Теодора Александрова демонстрираха завиден характер, а при обявяването на резултата емоциите взеха връх и сълзи изпълниха очите им. След трудните мигове, които изживяха във втория състезателен ден на Европейското, когато грешка им коства възможността се окичат с титлата в многобоя и останаха с бронза, и след допусната неточност във финала на пет обръча, оставила ги на място от медалите, грациите ни се вдигнаха и отвяха всички с безапелационно представяне.Среброто във финала на смесеното съчетание спечели златният медалист в многобоя и на пет обръча Италия с 22.350, а третото място след 20.350 взе Азербайджан.Един от фаворитите Русия бе колеблив в този финал, като се нареди седми. Момичетата на Ирина Винер имаха неточности, в това число и уред извън терена. Така равносметката за българския ансамбъл от Европейското е бронз от многобоя и злато във финала на топки и въжета. В отборната надпревара, гимнастичките на Весела Димитрова изиграха важна роля заедно с девойките (индивидуално) за спечеленото трето място.", "date": "2018.06.03", "title": "Европейска титла за златните ни момичета"}
{"url": "https://www.novinite.bg/articles/160505/Slovencite-si-izbirat-predsrochno-novi-deputati", "text": "Днес в Словения се провеждат предсрочни парламентарни избори. До вота се стигна след като премиерът Миро Церар подаде оставка заради провален инфраструктурен проект, предаде БНТ.Причината е решение на Върховния съд да се проведе втори референдум за изграждането на железопътна линия за 1 млрд. евро. Съдът отхвърли резултатите от референдума от миналата година с мотива, че правителството не е действало безпристрастно и е харчило за агитация публични средства. Това доведе до оставката на премиера и падането на кабинета.", "date": "2018.06.03", "title": "Словенците си избират предсрочно нови депутати"}
{"url": "https://www.novinite.bg/articles/160524/Merkel-predstavi-ideite-si-za-reforma-na-evrozonata-za-koyato-nastoyava-Makron", "text": "\r\nГерманският канцлер Ангела Меркел за първи път представи отговора си на предложението на френския президент Еманюел Макрон за реформа на еврозоната, приемайки идеята за бюджет за инвестиции и защитавайки идеята за създаване на Европейски валутен фонд, предаде Франс прес.\r\n\"Имаме нужда от по-голяма икономическа конвергенция между страните членки в еврозоната\", каза Меркел в интервю, публикувано в днешното издание на в. \"Франкфуртер алгемайне цайтунг\". \"Поради тази причина предложихме бюджет за инвестиции за еврозоната в коалиционния договор на новото германско правителство между консерваторите и социалдемократите и аз подкрепям идеята\", каза Меркел.\r\nКанцлерът спомена като сума за бюджета цифра, \"сведена до две цифри в милиарди евро\", тоест няколко десетки милиарди евро. Това е доста далеч от очакванията на Макрон, който е в основата на плана за бюджет на еврозоната. Макрон иска бюджет, възлизащ на няколкостотин милиарда евро.\r\nМеркел освен това представи в интервюто германското предложение за създаването на Европейски валутен фонд, който ще подпомага страните в затруднено положение в замяна обаче на строги условия и строг надзор на подкрепените по този начин държави. \"Ние искаме да станем малко по-независими от Международния валутен фонд\", обясни Меркел.\r\nТози Европейски валутен фонд ще поеме част от прерогативите на Европейския стабилизационен механизъм, който сега подпомага финансирането на дълга на страни в криза като Гърция, като им отпуска дългосрочни заеми. Но Европейският валутен фонд ще стига по-далеч. Той ще може да отпуска и краткосрочни кредитни линии, например за пет години, казва Меркел. Тези заеми ще бъдат предназначени да подкрепят страните, срещнали трудности, чиито причини са външни.\r\nВ замяна тези страни ще трябва да приемат, че Европейският валутен фонд има правото на поглед и на намеса в техните национални политики. Този Европейски валутен фонд ще бъде натоварен с оценката на платежоспособността на страните членки и с помощта на адаптирани инструменти ще може да възстанови тази платежоспособност, ако тя не е осигурена, смята Меркел. Защото според нея и дума не може да става в еврозоната да се създава Съюз на дълговете.\r\n  ", "date": "2018.06.03", "title": "Меркел представи идеите си за реформа на еврозоната, за която настоява Макрон"}
{"url": "https://www.novinite.bg/articles/160525/Rumen-Petkov-i-ABV-iskat-ostavkata-na-Valentin-Radev", "text": "От политическа партия АБВ заявиха, че искат незабавната оставка на вътрешния министър Валентин Радев. Според лидера на партията Румен Петков причина за искането е драстично намаляване на състава на щата в Районното управление на полицията в Ботевград. Лидерът на АБВ и бивш вътрешен министър Румен Петков заяви в Плевен, че от партията искат оставката на вътрешния министър Валентин Радев по три причини:„Лично аз съм го запознал с намалението на щата в РПУ – Ботевград с почти половината, включително и на незаетите бройки. Това означава една патрулно-постова кола и като й кажат, че има катастрофа на автомагистрала „Хемус“, Ботевград остава без покритие“. „Валентин Радев пое ангажимент по най-бързия начин да се предприемат съответните мерки за преодоляването на този проблем. В Ботевград беше заместник-министърът на вътрешните работи Стефан Балабанов и му благодаря. Той подготви доклад от наше име и вече четири месеца Валентин Радев не може да утвърди стъпките и действията, които да се предприемат от „Човешки ресурси“ и от Областната дирекция на МВР – София окръг, за да се реши този въпрос\", каза Румен Петков. По думите на Петков в рамките на четирите месеца са били изтеглени още няколко безспорно качествени хора в дирекцията на МВР в Софияо-окръг и в Националните служби.Румен Петков посочи като трета причина за искането на оставката на вътрешния министър това, че намаляването на състава на полицаите в Ботевград се прави на фона на обещания за назначаване на полицай в селата. „Това е еманация на лъжата. Нали ще назначим във всяко село полицай, а те тук ги махнаха половината. Значи, този човек няма място в ръководството на МВР. Като си е скъп на Цветанов и на който ще, да си го развиват в друга посока – културата, земеделието. Искаме оставката на Валентин Радев веднага“, категорично заяви лидерът на АБВ Румен Петков. Той уточни, че на тази тема са правени от страна на политическа партия АБВ общоградски срещи като кметът на Ботевград е викан на среща в офиса на главния секретар на МВР. „Професионалното ръководство в МВР е наясно. Министърът е пречката да се реши проблемът и затова като стане някъде конфликт, полицаите не могат да реагират. не защото нямат желание, а защото нямат човешки ресурс за да реагират“, допълни Румен Петков.", "date": "2018.06.03", "title": "Румен Петков и АБВ искат оставката на Валентин Радев"}
{"url": "https://www.novinite.bg/articles/160507/Parvite-letovnici-na-Cherno-more-se-radvat-na-kristalna-voda", "text": "Кристално чиста вода посреща първите почиващи на Черно море. Това показват последните изследвания на Регионалната здравна инспекция в Бургас. Проби от морската вода са взети от 48 места по българското Черноморие и всички те са с отлично качество, предаде БНТ.На всеки 14 дни от бургаската здравна инспекция вземат проба от морската вода за изследване. Преди началото на летния сезон морето е чисто. Леко замърсяване отчитат резултатите от пробите обикновено месец август, когато е пикът на летния сезон и плажовете са пълни.\"По принцип миналата година нямаше никъде. От 48 зони, които имаме 25 бяха с добро качество и 23 с отлично\", коментира пред телевизията д-р Стоян Стайчев - здравен инспектор в РЗИ-Бургас.Именно заради чистата вода и свободното място за плажуване някои от хората избират да почиват край морето още в началото на юни. „Защото е по- спокойно няма толкова хора и затова. Аз съм от Бургас и предпочитам в началото на сезона“, споделя туристката Катя. „Сега е определено по- чисто, но няма да бъде така чисто през цялото лято“, отбелязва и Димитър.За да остане кристално чиста морската вода през цялото лято здравните инспектори съветват да не изхвърляме отпадъци в нея. Според специалистите, най-вредно за морето, но и за природата, са пластмасовите отпадъци, които са трудно разградими.", "date": "2018.06.03", "title": "Първите летовници на Черно море се радват на кристална вода"}
{"url": "https://www.novinite.bg/articles/160532/Ceh-za-darveni-stolove-plamna-v-Blagoevgrad", "text": "Цех за производство на дървени столове пламна след обяд днес в Благоевград, няма пострадали хора предаде  БГНЕС. Сигналът е подаден в 15.50 ч. днес, пламна котелното помещение на цеха, разположен в карето между бул. „Димитър Солунски”, река Бистрица и жп-линията Кулата-Благоевград-София.Два екипа пристигнаха да гасят пожара, обхванал котелното помещение и изрезки от дъната на столовете. Пожарникарите започнаха да обливат с вода комина на котелното, който се бе нагрял от огъня, изключено бе и ел-захранването на цеха.Около котелното освен запалилите се дървени изрезки, има и много лесно горими трици. В пламналия цех имаше само двама души-пазач и един от собствениците му.Бързата намеса на огнеборците предотврати запалването на покрива. Пожарът бе локализиран към 14.20 часа. В съседство има склад за горивно-смазочни материали, бензиноколонка, както гараж за товарни автомобили. Причините за пожара са в процес на установяване, на място пристигна и полиция от Второ РУ-Благоевград. ", "date": "2018.06.03", "title": "Цех за дървени столове пламна в Благоевград"}
{"url": "https://www.novinite.bg/articles/160506/Targovski-vojni-s-ES-Kanada-i-Meksiko-nyamalo-da-izplashat-Tramp", "text": "Президентът на САЩ Доналд Тръмп даде да се разбере, че не се страхува от търговската война със своите съюзници Европейския съюз, Канада и Мексико заради въведените от него мита върху вноса на стомана и алуминий. „Когато вашият външнотърговски дефицит достига почти 800 милиарда долара годишно, вие не можете да си позволите да претърпите поражение в търговската война! Много страни в продължение на години получаваха изгоди за сметка на САЩ. Време е да поумнеят!“, написа той в своя Туитър, предаде БГНЕС.САЩ от 1 юни въведоха мита за вноса на стомана и алуминий от ЕС, Канада и Мексико в размер на 25% и 10% съответно.", "date": "2018.06.03", "title": "Търговски войни с ЕС, Канада и Мексико нямало да изплашат Тръмп"}
{"url": "https://www.novinite.bg/articles/160522/Basejni-v-Ruse-moje-da-ne-otvoryat-tova-lyato-zaradi-lipsa-na-spasiteli", "text": "\r\n4 басейна в Русе може и да не работят през това лято, защото липсват спасители. Повечето от плувците, които завършват курсовете на Българския червен кръст в града, се ориентират към Черноморието, заради по-доброто заплащане.\r\nСобственици на басейни в Русе изпитват сериозни затруднения при намирането на спасители. През последните две години само 32-а души са били обучени в курсовете за водни спасители, организирани от Българския червен кръст. Българският червен кръст в Русе организира и първия от много години насам курс за спасители за море.Преди началото на летния сезон червенокръстците са обучили по програмата „Приятели с водата\" сто ученици от първи до четвърти клас да плуват. ", "date": "2018.06.03", "title": "Басейни в Русе може да не отворят това лято заради липса на спасители"}
{"url": "https://www.novinite.bg/articles/160523/Vicepremierat-Karakachanov-Slanchev-bryag-ne-e-kazarma", "text": "По-широк контрол в черноморските ни курорти през летния сезон, защото те са лицето на България, без обаче това да пречи на туристите. За това се обяви в Бургас вицепремиерът и министър на отбраната Красимир Каракачанов. Той пристигна в града, за да участва в церемонията по връчване на знамето на ученическия гвардейския отряд и тамбурмажора на оркестъра към Професионална гимназия по електротехника и електроника \"Константин Фотинов\". След официалната част пред репортер на Дарик-Бургас Каракачанов коментира и актуалните събития в Слънчев бряг - среднощното убийство на хазартния бос Коста Николов и подновената акция на вицепремиера Валери Симеонов срещу високите децибели в заведенията в туристическия комплекс. Не за пръв път в началото на сезона Слънчев бряг се превръща в арена на криминални прояви, коментира Каракачанов. Той изрази увереност, че МВР ще предприеме всички необходими мерки не само в курорта, но и по цялото Черноморие, за да има по-малко подобни инциденти. Каракачанов обаче е категоричен, че \"човек идва в Слънчев бряг, за да се весели, а не за да бъде въдворяван казармен ред и военна дисциплина\".\"Винаги е необходимо да има контрол, без това да пречи на гражданите, почиващите и туристите. Няма как да въведем комендантски час. В казармата има вечерен час, ред и дисциплина, но това не е казарма, а курорт\", коментира вицепремиерът. Той бе деликатен в коментара си за подновената акция на вицепремиера Валери Симеонов срещу шума в летните заведения в Слънчев бряг. По думите му обаче все пак трябва да се следи за спазването на реда: \"Трябва да има някакъв ред по отношение на музиката, но аз не го приемам като вечерен час, след който да спираш музиката навсякъде. Все пак хората си взимат отпуска и идват да се веселят. Има определени заведения, не само в Слънчев бряг, а и в други курорти, където след 12 часа прекалено силната музика пречи на другите да почиват, но мисля, че това може да се уреди с една наредба\".", "date": "2018.06.03", "title": "Вицепремиерът Каракачанов: Слънчев бряг не е казарма"}
{"url": "https://www.novinite.bg/articles/160503/Stotici-deca-ot-Kardjali-pregledani-po-programata-Detsko-zdrave-Pirogov", "text": "Близо 450 деца от Кърджали и района прегледаха пироговските специалисти в рамките на Национална програма „Детско здраве – Пирогов”. Прегледите по повод празника на детето 1-ви юни реализираха на 2-ри юни водещи специалисти от спешната университетска болница „Пирогов” – зам-директорът по лечебната дейност  на „Пирогов” и национален консултант по неврохирургия проф. Николай Габровски, нациналният консултант по детска хирургия доц. Христо Шивачев, Председателят на Столична лекарска колегия към БЛС и завеждащ Отделението по УНГ д-р Асен Меджидиев,  д-р Ирина Ботева, урологът д-р Стоян Пеев, началникът на Клиниката по детска травматология д-р Николай Цуцумански и д-р Александър Стефанов, а при засилен интерес за пореден път преглежда офталмологът д-р Мария Праматарова.Високоспециализираните профилактични прегледи в рамките на Национална програма „Детско здраве - Пирогов” в Кърджали се провеждат под патронажа на председателя на Народното събрание г-жа Цвета Караянчева и председателя на здравната комисия д-р Даниела Дариткова. ", "date": "2018.06.03", "title": "Стотици деца от Кърджали прегледани по програмата „Детско здраве – Пирогов”"}
{"url": "https://www.novinite.bg/articles/160504/Roditelite-na-deca-s-uvrejdaniya-prodaljavat-protesta-pred-parlamenta", "text": "Продължава протестът на родителите на деца с увреждания. Те издигнаха палатков лагер пред сградата на Народното събрание навръх Деня на детето – 1 юни, припомня Нова телевизия.Акцията им е срещу социалната политика на държавата и беше обявена като безсрочна. На среща с протестиращите министърът на труда и социалната политика Бисер Петков обеща концепция за закон за социалните услуги, които да помогне на близките в грижите за децата им. Въпреки това обаче родителите не възнамеряват да премахват палатковия лагер. ", "date": "2018.06.03", "title": "Родителите на деца с увреждания продължават протеста пред парламента"}
{"url": "https://www.novinite.bg/articles/160509/Opoziciyata-v-Makedoniya-iska-predsrochni-izbori", "text": "Хиляди протестираха в Скопие срещу смяната на името на страната. Демонстрантите настояха за предсрочни избори. Митингът беше организиран от основната опозиционна сила ВМРО-ДПМНЕ, предаде БНТ.По-скъп бензин, по-ниски заплати, влошено здравеопазване. Така протестиращите описват обстановката в Македония през първата година от управлението на Зоран Заев. Те настояват за предсрочни избори през март или април следващата година.Опозицията обвинява правителството, че е съсипало икономиката, че позволява на корупцията да процъфтява и че вреди на националните интереси като преговаря с Гърция за промяна на името на страната.От основната опозиционна партия ВМРО-ДПМНЕ са категорични, че няма да отстъпят да бъде променено името на Македония.След три дни в Гърция ще се проведат протести. Планирали са 13 паралелни демонстрации в различни градове в северната част на страната, които да защитят \"гръцкия характер на Македония\".", "date": "2018.06.03", "title": "Опозицията в Македония иска предсрочни избори"}
{"url": "https://www.novinite.bg/articles/160510/Na-kandidat-studentite-v-SU-se-padna-da-pishat-ese-po-misal-na-frenski-avtor", "text": "Днес в 9:00 часа в аудитория 224 в Ректората на Алма матер бе дадено началото на конкурсния изпит по български език и литература. Кандидатите, заявили явяване на изпита, са 1581.Кандидат-студенти изтеглиха тестови вариант № 2 и темата на есето - „По-добре да те мразят за това, което си, отколкото да те обичат за това, което не си“ (Андре Жид).Заместник-ректорът на Софийския университет проф. Ренета Божанкова приветства с „Добре дошли“ кандидат-студентите и изрази увереността си в добрата им подготовка. Тя им пожела успех и да работят спокойно и съсредоточено, за да представят своите знания.Деканът на Факултета по славянски филологии доц. Бойко Пенчев също пожела успех на кандидатите и ги призова да вярват в себе си. Той ги увери, че задачите и есето са направени така, че да могат да разгърнат своите възможности и им пожела наесен да бъдат студенти в избраните от тях специалности.Председател на изпитната комисия е проф. Йовка Тишева.С успешно издържан изпит по български език и литература кандидат-студентите могат да изберат следните специалности:„Философия” (на български език), „Философия” (на английски език), „Психология“, „Социология“, „Културология“, „Публична администрация“, „Библиотечно-информационни науки“, „Публични информационни системи“, „Комуникационен мениджмънт“, „Педагогика“, „Социални дейности“, „Неформално образование“, „Славянска филология“, „Българска филология“, „Балканистика“, „Румънска филология“, „Арменистика и кавказология“, „Предучилищна и начална училищна педагогика“, „Социална педагогика“, „Специална педагогика“, „Логопедия“, „Физическо възпитание и спорт“.С изпит по български език и литература и с изпит по история на България бъдещите студенти могат да учат в специалност „Право“.С изпит по български език и литература и с изпит по английски, френски, немски или испански език може да се кандидатства за специалност „Европеистика“, а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика“. ", "date": "2018.06.03", "title": "На кандидат-студентите в СУ се падна да пишат есе по мисъл на френски автор"}
{"url": "https://www.novinite.bg/articles/160511/Papa-Francisk-pojela-sblijavane-na-otnosheniyata-s-Ruskata-carkva", "text": "Папа Франциск е готов за диалог с Руската православна църква и патриарха на Москва и Цяла Русия Кирил. Това изявление понтифът направи по време на среща с ръководителя на отдела за външни църковни връзки на Московската патриаршия митрополит Иларион Волокамски и други представители на РПЦ, предаде БГНЕС.Срещата се е провела на 30 май, съобщи днес пресслужбата на Светия престол. Папата е изразил намерение да следва „пътя на единството“, който е единственият правилен избор, докато „пътят на разногласията води до война и разрушения“. Икуменическото движение е път към общото християнско единство, отбеляза Франциск, призовавайки представителите на РПЦ да вървят по този път.Той припомни за своята историческа среща с патриарх Кирил, състояла се на 12 февруари 2016 г. в Куба. Тези преговори „дадоха много добри резултати“, а в патриарха Франциск е видял свой брат. В заключение папата подчерта, че католическата църква уважава РПЦ и няма да се меси в нейните вътрешни дела.", "date": "2018.06.03", "title": "Папа Франциск пожела сближаване на отношенията с Руската църква"}
{"url": "https://www.novinite.bg/articles/160516/Ubiecat-ot-Slanchev-bryag-hvanat-na-GKPP-Lesovo", "text": "Извършителят на убийството в Слънчев бряг снощи е опитал да напусне България. Идеята му е била да премине границата и първоначално да отиде в Гърция. Отправил се е към ГКПП „Лесово“, но там граничарите са го заловили. Това обясни главният секретар на МВР главен комисар Младен Маринов.Той съобщи подробности около предприетите бързи оперативно-издирвателни действия, след тежкото криминално престъпление, извършено снощи. Сигналът е подаден към 21:07 ч. Незабавно към мястото са били насочени полицейски сили. Жертва на престъплението е 54-годишен мъж, 22-годишна млада жена е откарана в болница в тежко състояние.След направен бърз анализ и предприето разследване извършителят на убийството - 37-годишен мъж, е задържан тази нощ на ГКПП „Лесово“ в опит да премине границата. Главен комисар Маринов уточни, че той е с чисто криминално минало, от него е иззето законно притежавано оръжие, дадено му във връзка с извършваната му работа. Тепърва ще се установява дали с това оръжие е извършено престъплението.По думите на главния секретар убийството свидетели на случилото са двама души, пътували на задната седалка на автомобила. Те не са пострадали. Първоначалната версия е свързана с ревност и неизяснени лични отношения. Според Административния ръководител на Бургаска Окръжна прокуратура - Георги Чинев, държавното обвинение ще иска постоянен арест за извършителя на тежкото престъпление, извършено с особена жестокост. Ще му бъдат повдигнати обвинения за убийство и опит за убийство.", "date": "2018.06.03", "title": "Убиецът от Слънчев бряг хванат на ГКПП \"Лесово\""}
