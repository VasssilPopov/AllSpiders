{"url": "https://www.novinite.bg/articles/178634/Nyama-afrikanska-chuma-v-svinefermata-v-Yudelnik", "text": "В индустриалната ферма в Голямо Враново евтаназията на животните ще започне най-рано утре, защото трябва да се осигури допълнителна техника и екипи. На този фон обаче взетите проби в свинекомплекса в Юделник се оказаха отрицателни, съобщава БНТ.Добрата новина е от свинекомплекса тук в Юделник, където се отглеждат над 17 000 прасета. Оказва се, че от взетите 280 проби от животните нито една не е положителна. Това означава, че заразата не е успяла да проникне на територията на фермата.В работата си напредват и екипите, ангажирани с евтаназията на прасетата от свинекомплексите в Бръшлен и Николово, където беше установен вируса. До утре ще бъдат загробени всички 17 000 животни от фермата в Николово.", "date": "2019.07.30", "title": "Няма африканска чума в свинефермата в Юделник"}
{"url": "https://www.novinite.bg/articles/178619/106-mln-amerikanci-i-kanadci-s-otkradnati-lichni-danni-sled-hakerska-ataka", "text": "Личните данни на около 106 милиона лица в САЩ и Канада са били откраднати от хакер, пробил системата за защита на Capital One, разкри компанията. Съобщението дойде, след като предполагаемият хакер беше арестуван, предаде БГНЕС.Според Capital One данните включват имена, адреси и телефонни номера на хората, които са кандидатствали за продуктите му, свързани с кредити, информира Би Би Си. Но хакерът не е получил достъп до номера на сметките за кредитни карти, съобщават от компанията.Capital One каза в изявление, публикувано в понеделник, че са засегнати приблизително 100 милиона души в САЩ и 6 милиона в Канада. В изявлението се добавя, че в САЩ са компрометирани около 140 000 номера на социални осигуровки и 80 000 свързани номера на банкови сметки. В Канада бяха компрометирани и около един милион номера на социални осигуровки, принадлежащи на клиенти на кредитни карти Capital One.Capital One заяви, че хакерът е успял да “използва” уязвимост на конфигурацията в инфраструктурата на компанията. Те добавиха, че е малко вероятно информацията да е била използвана за измама, но те ще продължат да разследват нарушението.Хакерът успя да получи лична информация от кандидатите за кредитни карти, включително кредитни резултати, лимити, салда, история на плащанията и информация за контакт.Ричард Д. Феърбанк, председател и изпълнителен директор на компанията, заяви: „Докато съм благодарен, че извършителят е бил хванат, но и дълбоко съжалявам за случилото се. Искрено се извинявам за разбираемото притеснение, което този инцидент трябва да е предизвикал у засегнатите и съм ангажиран да поправя ситуацията.”Capital One ще уведоми засегнатите и ще им предостави безплатен мониторинг на кредита и защита на идентичността им.", "date": "2019.07.30", "title": "106 млн. американци и канадци с откраднати лични данни след хакерска атака"}
{"url": "https://www.novinite.bg/articles/178622/17-jertvi-sled-padane-na-voenen-pakistanski-samolet-v-jilishten-rajon", "text": "Най-малко 17 души загинаха при катастрофа на малък самолет на авиационния корпус на пакистанската армия, предаде Нова ТВ. Инцидентът станал в жилищен район в град Равалпинди във вторник сутринта по време на рутинен тренировъчен полет.Сред загиналите са двама пилоти, трима членове на екипажа, както и 10-има цивилни. Ранените са 12.След катастрофата в района на търговски комплекс избухнал голям пожар, който засегнал няколко къщи.Причината за авиоинцидента все още не е ясна.", "date": "2019.07.30", "title": "17 жертви след падане на военен пакистански самолет в жилищен район"}
{"url": "https://www.novinite.bg/articles/178618/Sobstvenikat-na-TAD-Grup-be-zadarjan-na-stolichnoto-letishte", "text": "Собственика на фирмата за киберсигурност \"ТАД Груп\" Иван Тодоров бе арестуван на летище „София“, съобщи БНР. Той беше обявен за издирване с Европейска заповед за арест, в рамките на досъдебното производство, което се води срещу него, търговския директор на фирмата и служителя ѝ Кристиян Бойков във връзка изтичането на лични данни от Националната агенция за приходите.Иван Тодоров беше в чужбина и беше заявил, че ще се върне доброволно и ще съдейства на властите в страната при разследването на случая.", "date": "2019.07.30", "title": "Собственикът на ТАД Груп бе задържан на столичното летище"}
{"url": "https://www.novinite.bg/articles/178626/Arestuvan-skochi-ot-prozorec-na-rajonno-i-pochina", "text": "Арестуван се опита да избяга от полицията и скочи от прозорец на едно от пловдивските районни. Вследствие на това мъжът е починал по-късно в болница.Към 16:00 часа вчера на улица в града полицаи спрели за проверка група от три лица. При вида на униформените единият от тях - 30-годишен, криминално проявен за грабежи и наркотици, изхвърлил найлонови пликчета със суха зелена тревиста маса и бяло прахообразно вещество. След извършения на място оглед тримата са отведени в ареста на 06 РУ. По първоначални данни, късно вечерта 30-годишният арестант е поискал да ползва санитарно помещение. Бил е придружен от полицейски служител, но възползвайки се от притворената врата, скочил през прозореца от третия етаж. Незабавно е пристигнал екип на спешна помощ, мъжът е транспортиран в болница, където по-късно е починал от получените при падането наранявания.По случая е образувано досъдебно производство, уведомена е прокуратурата. Със заповед на министър Младен Маринов започва проверка, която ще изяснява всички факти и обстоятелства по случая. Проверката е възложена на Дирекция „Инспекторат“ - МВР. ", "date": "2019.07.30", "title": "Арестуван скочи от прозорец на районно и почина"}
{"url": "https://www.novinite.bg/articles/178627/Garciya-priklyuchva-s-populizma-stava-otnovo-silna-darjava-obyavi-Micotakis", "text": "Гърция избра да се развива. Неотдавнашните избори затвориха вратата за популизма, демагогията и дадоха силен мандат за политика, която има за цел да извади страната от кризата. Това заяви гръцкият премиер Кириакос Мицотакис, предаде БГНЕС.Той е на посещение в Кипър, където разговаря с президента Никос Анастасиадис.Според Мицотакис най-важното е, че в Гърция се „завръща оптимизмът и надеждата за горда и стабилна държава“.„С оптимизъм гледаме към бъдещето. За силна Гърция, а силна Гърция означава силен Кипър. Силна Гърция означава силен елинизъм навсякъде по света“, подчерта Мицотакис.Той заяви, че отношенията с Турция и разрешаването на кипърския въпрос са приоритетни цели на Атина във външната политика.„Уверявам ви, че този национален приоритет има подкрепата не само на политическото и държавното ръководство на Гърция, а и на всички гърци“, добави той. ", "date": "2019.07.30", "title": "Гърция приключва с популизма, става отново силна държава, обяви Мицотакис"}
{"url": "https://www.novinite.bg/articles/178633/Lichnite-danni-na-18-hil-italianci-iztekoha-v-internet", "text": "Лична информация, включваща 18 000 имена и други данни, беше публикувана анонимно \"на чужд уебсайт\", заяви във вторник италианската платежна система Nexi SpA и добави, че в публикацията се съдържа твърдението, че списъкът се отнася до нейни клиенти.Въпреки че са били публикувани адреси и социално осигурителни номера, в анонимния документ не е имало финансови подробности като пароли или номера на кредитни карти, които са били \"незабавно премахнати\" с оглед на разпореждане срещу споменатия чужд уебсайт, се казва в специалното изявление на Nexi Spa, предаде БНР.\"В много случаи информацията не съвпада с тази, която е в действителната база данни\", заяви италианската компания за платежни услуги.Компанията Nexi Spa обслужва клиенти в рамките на Италия и предлага редица услуги като дигитално фактуриране, обработка на плащания с кредитни карти, онлайн плащане и други свързани услуги.Италианската компания обаче заявява, че не е открила следи за хакерски пробив и настоява, че сърцевината на нейната платежна система не е компрометирана. Nexi Spa също така посочи, че инцидентът е докладван на властите.Акциите на Nexi Spa се понижават с 2,35% към 9,53 евро за една акция, като непосредствено след новината поевтиняха за кратко до осемдневно  дъно.Компанията беше листвана на борсата в Милано на 16-и април тази година и акциите ѝ тогава се сринаха първоначално под тяхната индикативна цена от 9 евро до 8,29 евро за акция, преди обаче да поскъпнат предпазливо с 5,78% до връх от 9,97 евро през вчерашната търговия.", "date": "2019.07.30", "title": "Личните данни на 18 хил. италианци изтекоха в интернет"}
{"url": "https://www.novinite.bg/articles/178620/2943-trudovi-zlopoluki-prez-2018-g-84-ot-tyah-s-fatalen-kraj", "text": "През периода 2018-2019 г. в България са регистрирани общо 4305 трудови злополуки. Това заявява социалният министър Бисер Петков, предаде БГНЕС.Разпределението по вид и тежест на злополуката показва, че общо за 2018 г. злополуките са 2943, за 2019 г. – 1362. Трудовите злополуки, предизвикали смърт за 2018 г. са 84, а за 2019 г. – 24. Общият брой злополуки с временна неработоспособност е 4090, от които 2794 са за 2018 г. и 1296 за. 2019 г. Към настоящия момент се уточняват последствията на 53 злополуки, съобщава Петков.Към необратимите увреждания, се отнасят и част от злополуките, при които видът на увреждането е травматична ампутация (загуба на част от тялото). Общият брой на тези злополуки с такова увреждане е 95. Разпределението им по години е 61 броя за 2018 г. и 34 броя за 2019 г., се казва още в отговора на министъра.  ", "date": "2019.07.30", "title": "2943 трудови злополуки през 2018 г., 84 от тях с фатален край"}
{"url": "https://www.novinite.bg/articles/178617/Dneven-horoskop-za-vtornik", "text": "Вашите комуникационни умения ще ви изумят днес. Ще завържете разговор с човек, с когото обикновено не бихте разменили нито една дума. Тази промяна във вас е положителна и ефектът ще продължи дълго.Опитайте да направите реалистични планове. Амбициите са нещо хубаво, но е добре да бъдат в рамките на реалността. Съвсем скоро ще разрешите някои проблеми и ще се справите с интересни проекти.Ще постигнете голям напредък днес. Заслужавате всичко, което ще получите, тъй като сте се трудили много, за да стигнете до тук. Когато всичко вече е факт, отпуснете се и се радвайте на успеха.Представителите на останалите зодии могат да намерят дневния си хороскоп ", "date": "2019.07.30", "title": "Дневен хороскоп за вторник"}
{"url": "https://www.novinite.bg/articles/178636/Kompresor-gramna-v-gradski-avtobus-v-Belgrad-rani-chetirima", "text": "Експлозия е избухнала в автобус №78 на градския транспорт в Белград. При инцидента има ранени, съобщават сръбските медии, цитирани от БГНЕС, предаде Нова ТВ. Четирима души са ранени, според N1-Сърбия. Те са превозени с линейки до Центъра за спешна помощ. На място са изпратени три линейки.Инцидентът е причинен от компресора за въздух на средната врата, който се е взривил. При силната експлозия са счупени страничните прозорци на автобуса. ", "date": "2019.07.30", "title": "Компресор гръмна в градски автобус в Белград, рани четирима"}
{"url": "https://www.novinite.bg/articles/178638/Hvanaha-3-tona-kokain-v-Panama", "text": "Властите в Панама задържаха около 3 тона кокаин, предаде БНТ. За последните няколко дни органите на реда задържат втора голяма пратка наркотици.Според официалната информация са задържани 94 пакета прахообразно вещество. Няма задържани, те са успели да избягат при нахлуването на полицията. Само за почивните дни за заловени над 7 тона кокаин, чиято пазарна стойност се изчислява на 70 милиона долара.", "date": "2019.07.30", "title": "Хванаха 3 тона кокаин в Панама"}
{"url": "https://www.novinite.bg/articles/178639/Ot-Vashington-SASht-shte-otchetat-spad-na-BVP-zaradi-krizata-s-Boeing-737-MAX", "text": "Решението за спирането на експлоатацията на самолетите Boeing 737 MAX ще доведе до спад на американския брутен вътрешен продукт с 0,4 процентни пункта през второто тримесечие на текущата година. Това се казва в изявление на Министерството на финансите на САЩ, предадоха БГНЕС и БНТ.„Икономическият съвет към Белия дом оценява загубите от спирането на експлоатация на самолетите Boeing 737 MAX на 0,4 процентни пункта от растежа на брутния вътрешен продукт през второто тримесечие“, се казва в съобщението.В същото време се отбелязва, че „реалният брутен вътрешен продукт на годишна база през второто тримесечие на 2019 година е нараснал с 2,1%“.Полетите на Boeing 737 MAX бяха спрени в САЩ и много други държави, след като два от самолетите претърпяха катастрофи. През март, Boeing 737 MAX, на авиокомпания Ethiopian Airlines, със 157 души на борда се разби, а през ноември 2018 година катастрофира същият модел самолет на индонезийската Lion Air.След двете катастрофи, около 20 държави затвориха своето въздушно пространство за полети на самолети от този модел, а много авиокомпании прекратиха експлоатацията им. В САЩ Федералното авиационно управление също въведе забрана за експлоатацията на Boeing 737 MAX.", "date": "2019.07.30", "title": "От Вашингтон: САЩ ще отчетат спад на БВП заради кризата с Boeing 737 MAX"}
{"url": "https://www.novinite.bg/articles/178614/Oblachno-s-valeji-sledobed-na-mesta-i-znachitelni", "text": " Днес облачността ще е променлива, по-често значителна - купеста и купесто-дъждовна. След обяд, главно в планинските райони на Източна и Южна България, ще превали и прегърми; на отделни места валежите ще са интензивни. Вятърът ще остане от север-северозапад, слаб до умерен. Максималните температури ще са между 27 и 32 градуса, сочи прогнозата на НИМХ.Атмосферното налягане ще се повиши, но ще остане малко по-ниско от средното за месеца.В планините облачността ще е променлива, по-често значителна. Ще има краткотрайни валежи, по-интензивни по старопланинското било и на места в Рило-Родопската област. Вятърът ще е предимно умерен, от северозапад, към края на деня - от север-северозапад. Максимална температура на 1200 м - около 21 градуса, на 2000 м - около 14.По Черноморието ще има временни увеличения на облачността и на места по крайбрежието ще превали краткотраен дъжд. Вятърът ще е от север-северозапад, слаб до умерен. Максимални температури - между 27 и 31 градуса. Температурата на морската вода е около 26. Вълнението на морето ще бъде 1-2 бала. ", "date": "2019.07.30", "title": "Облачно с валежи, следобед на места и значителни"}
{"url": "https://www.novinite.bg/articles/178631/NOI-plashta-parite-za-bremenni-i-malki-deca-v-chetvartak", "text": "Националният осигурителен институт (НОИ) ще изплати дължимите обезщетения за бременност и раждане и отглеждане на малко дете за месец юли 2019 г. на 1 август тази година.", "date": "2019.07.30", "title": "НОИ плаща парите за бременни и малки деца в четвъртък"}
{"url": "https://www.novinite.bg/articles/178629/Gracki-seizmolog-stresna-albanskiya-prezident", "text": "Албанският президент Илир Мета предупреди, че апокалиптично земетресение ще разтърси Балканите. В качеството си на председател на Съвета за национална сигурност той е изпратил писмо до албанския премиер Еди Рама, вицепремиера Ерион Браче и министърката на отбраната Олта Джачка. Мета е поискал от институциите актуална информация за този природен феномен, който е прогнозиран от гръцкия сеизмолог Акис Целентис, съобщава телевизия „Топ чанел“, предаде БГНЕС.„Сеизмологът Целентис предупреждава за апокалиптично земетресение, което се очаква да разлюлее Балканите, то ще бъде 30 пъти по-силно от това, което удари региона на гръцката столица Атина преди няколко дни. Нашата страна е една от най-сеизмично активните в Европа. По тази причина Албания е заплашена от този природен феномен“, се казва в писмото на Мета.Той е поискал информация за мерките, които могат да бъдат предприети и е изразил готовност да свика Съвета за национална сигурност. ", "date": "2019.07.30", "title": "Гръцки сеизмолог стресна албанския президент"}
{"url": "https://www.novinite.bg/articles/178615/Publikuvat-se-dogovorite-za-novite-iztrebiteli", "text": "В “Държавен вестник” се очаква да бъде публикувано решението за договора за новите изтребители F-16, както и промените в държавния бюджет и договора за индустриално сътрудничество, предаде БГНЕС.Публикуването на документите е последният етап от българската процедура по договора със САЩ за новите самолети.България ще купи 8 изтребителя. Очаква се първите самолети да бъдат доставени до средата на 2023 г., 4 бойни самолета ще бъдат доставени до края на 2023-та, а последните през първото тримесечие на 2024 г. Оперативна готовност на самолетите трябва да е постигната в края на петата година от датата на влизане в сила на договора.Стойността на проекта е 2,2 милиарда лева, като затова държавата емитира и държавен дълг, за да може да допълни сумата от вече гласуваните 1,8 млрд. лева, припомня БНР.Очаква се парите да бъдат депозирани в банката на Федералния резерв. Процент и половина ще е доходността им, обясниха от МО.Решението за ратификацията на договора мина и през ветото на президента Румен Радев. Той разкритикува факта, че ратификацията е минала бързо на две четения в един ден без да има по-задълбочен дебат. Спомена още, че се поемат задължения, свързани със скрити и неясни разходи.Въпреки критиките ветото беше преодоляно със 128 гласа, дадени от ГЕРБ, “Обединени патриоти” (ВМРО), ДПС и двама независими.Вето на договора за индустриалното сътрудничество и актуализацията на бюджета не последваха.  ", "date": "2019.07.30", "title": "Публикуват се договорите за новите изтребители"}
{"url": "https://www.novinite.bg/articles/178624/Borisov-nastoyava-za-oshte-po-aktivno-ikonomichesko-satrudnichestvo-s-Kipar", "text": "Министър-председателят Бойко Борисов се срещна с председателя на Камарата на представителите на Република Кипър Димитрис Силурис. По време на разговора им в Министерския съвет двамата дадоха отлична оценка на българо-кипърските отношения, които се развиват стабилно, в дух на приятелство и сътрудничество от установяването им досега.Според премиера Борисов политическият диалог между България и Кипър е изключително полезен, защото мотивира активната работа във всички сфери от взаимен интерес. Българският министър-председател изрази надежда, че занапред ще се разшири още повече спектъра на посещения на ресорни министри между двете държави. Борисов изтъкна потенциала на подписаните през последните години двустранни споразумения в областта на земеделието, туризма, енергетиката, културата, образованието и науката, корабоплаването.Република Кипър е важен търговско-икономически партньор на България, отбеляза още премиерът Борисов и обърна внимание, че през последните години има стабилен ръст на двустранния стокообмен. По думите му трябва да се търсят възможности за увеличаване на търговския обмен, вкюлчително чрез съвместно излизане на трети пазари. Министър-председателят Бойко Борисов посочи още, че членството в Европейския съюз е също много солидна база за развитието на партньорството между България и Кипър. ", "date": "2019.07.30", "title": "Борисов настоява за още по-активно икономическо сътрудничество с Кипър"}
{"url": "https://www.novinite.bg/articles/178616/Otnovo-ogranichavat-dvijenieto-na-detelinata-na-Trakiya-pri-133-i-km", "text": "От 7:30 ч. до 19:00 ч. днес отново се ограничава движението и по пътната връзка Бургас - Раковски на пътен възел „Пловдив Изток“ при 133-ти км на магистрала „Тракия“ в района на Войводиново поради извършване на текущи ремонтни дейности. Няма да се спира движението по основното трасе на автомагистралата.Обходният маршрут за Раковски е от пътен възел „Белозем“ при км 150 на „Тракия“ по път Шишманци - Раковски.През април т.г. бяха ремонтирани общо 5 бр. пътни връзки на пътен възел „Пловдив Изток“. На съоръжението поетапно се ремонтират останалите 3 пътни връзки /София-Пловдив, Бургас-Раковски и Раковски-Бургас/.Необходимо е шофьорите да карат внимателно, със съобразена скорост и да спазват пътната сигнализация.", "date": "2019.07.30", "title": "Отново ограничават движението на детелината на „Тракия“ при 133-и км"}
{"url": "https://www.novinite.bg/articles/178621/Vazstanovena-e-prodajbata-na-mesechni-vinetki-za-tovarni-avtomobili", "text": "Възстановена е продажбата на месечни електронни винетки за пътни превозни средства с обща технически допустима максимална маса над 3,5 тона. Услугата е достъпна в познатите канали за покупка на електронни винетки – сайта  , мобилното приложение, терминалите за самотаксуване и на касите на областните пътни управления.Продажбата на месечни винетки за тежкотоварни автомобили беше прекъсната на 17 юли 2019 г. съгласно разпоредбите на действащия към момента Закон за пътищата. В бр. 60 на „Държавен вестник“ от 30 юли 2019 г. бяха обнародвани и влизат в сила промените в Закона за пътищата, с които търговската експлоатация на системата за електронно събиране на пътни такси на база изминато разстояние – тол, се отлага за не по-късно от 1 март 2020 г. и съответно се възстановяват месечните винетки за товарните превозни средства.До въвеждането на тол системата тежкотоварните автомобили ще ползват републиканската пътна мрежа със заплащане на винетка – месечна, седмична или дневна.", "date": "2019.07.30", "title": "Възстановена е продажбата на месечни винетки за товарни автомобили"}
{"url": "https://www.novinite.bg/articles/178623/Spirat-dvijenieto-po-Hemus-za-po-nyakolko-minuti", "text": "Във връзка с планирана подмяна на далекопроводи, ОДМВР- София информира водачите на моторни превозни средства, че днес- 30 юли, за времето от 9 до 16 часа, в района на 52 км на автомагистрала \"Хемус\" – между Правец и тунел \"Правешки ханове\", движението и в двете посоки ще бъде спирано пет пъти за около 5 минути. Екипи на Пътна полиция ще регулират движението в участъка.", "date": "2019.07.30", "title": "Спират движението по „Хемус“ за по няколко минути"}
{"url": "https://www.novinite.bg/articles/178628/Zaradi-chumata-po-svinete-Rusenci-zaryazaha-svinskoto-minavat-na-pile-i-riba", "text": "В Русенско - най-силно засегнатия от Африканска чума по свинете регион, расте търсенето на пилешко месо и риба, предаде БНТ. Голям хипермаркет в града е разтрогнал договора си за доставка на свинско месо с една от трите индустриални ферми, които бяха обявени за огнище на заразата.Управителят на магазина Борислав Дончев съобщи, че договорът за доставка на свинско месо е прекратен преди седмица. „Ние наблюдаваме постоянно какво се случва в Русенска област и при първата обявена епидемия в първия свинекомплекс, ние се насочихме към алтернативни доставчици на месо от региони, в които няма чума“, обясни той пред камерата на Националната телевизия.Магазинът, който има собствена тренажорна за месо, не е променил контрола, тъй като и досега проверките за качеството на продаването на месо са подробни.", "date": "2019.07.30", "title": "Заради чумата по свинете: Русенци зарязаха свинското, минават на пиле и риба"}
{"url": "https://www.novinite.bg/articles/178625/Prasetata-otglejdani-po-dvorovete-sazdavat-mnogo-po-golyama-opasnost-ot-tezi-v-svinefermite", "text": "Основната опасност за разпространение на Африканската чума по свинете са задните дворове. Домашните прасета се пускат по улицата, до бунищата, където ходят дивите прасета и заразата се предава. Това обясни в Сутрешния блок на БНТ изпълнителният директор на Българската агенция за безопасност на храните Дамян Илиев. „Трябва да се свикне с това, че ако има заболели в заден двор, в 20-километровите зони, опасността за индустриалните ферми е изключително висока“, обясни още той.Илиев посочи, че основните усилия сега са заразата да не стигне до големите свинеферми. „Опитваме се да не допуснем вируса в индустрията, защото влязъл в търговската мрежа, опаковките на такова месо се превръщат в нещото, което го пренася“, отбеляза шефът на БАБХ.Той обясни, че поставянето във фризери на месото на вече заразени животни не е решение, тъй като вирусът е много устойчив и може да издържи около година при замразяване. „Съветваме стопаните да ги сваряват. Здраво варене, висока температура. Това може да гарантира, че самия продукт няма опасния вирус в себе си. Но продължава рискът за опаковката“, казва Илиев.Той съобщи, че инкубационния период за вируса на Африканска чума по свинете е от 1 седмица до 10 дни, през който заразените животни не проявяват симптоми.  ", "date": "2019.07.30", "title": "Прасетата, отглеждани по дворовете, създават много по-голяма опасност от тези в свинефермите"}
{"url": "https://www.novinite.bg/articles/178632/Spirat-proverkite-v-svinevadnite-stopanstva-v-cyalata-strana", "text": "ДФ „Земеделие“ преустановява физическите проверки на място в свиневъдните стопанства на територията на цялата страна. Забраната е разпоредена със Заповед на изпълнителния директор на ДФЗ – РА Васил Грудев. Тя е част от кризисните мерки, предприети от държавата, за превенция и преодоляване разпространението на Африканската чума по свинете (АЧС).При планиране на проверките на място ДФЗ ежедневно ще проследява информацията за актуалната епизоотична ситуация на официалния сайт на Българска агенция по безопасност на храните (БАБХ).Преди извършване на посещение на място при кандидатите за финансово подпомагане на ДФЗ, ще бъде съблюдавана публикуваната информация от БАБХ както по отношение местоположението на свиневъдни обекти, така и във връзка с наложените ограничения за придвижване на хора и транспортни средства.", "date": "2019.07.30", "title": "Спират проверките в свиневъдните стопанства в цялата страна"}
{"url": "https://www.novinite.bg/articles/178630/Zavodat-na-Volkswagen-u-nas-oshte-ne-e-izgubena-kauza", "text": "България продължава да има шанс да получи голямата инвестиция, която готви германският автомобилен гигант Volkswagen. Въпреки слуховете, че конкурентът ни Турция вече е избран за победител в надпреварата с нас, се оказва, че това не е така. „Все още няма окончателно решение за новия завод на Volkswagen”, заяви за ДПА премиерът на германската провинция Долна Саксония - Щефан Вайл, предаде Нова телевизия. Той е и член на Надзорния съвет на компанията.ДПА припомня, че наскоро автомобилният концерн отрече, че вече е избрал Турция за място на новия си завод. Така България остава в надпреварата.\"Независимо какво решение се вземе, то ще бъде икономическо, а не политическо“, заявява още Щефан Вайл. Според него, окончателният избор ще бъде направен на някоя от следващите срещи на Надзорния съвет, а процесът може да продължи до есента.", "date": "2019.07.30", "title": "Заводът на Volkswagen у нас още не е изгубена кауза"}
{"url": "https://www.novinite.bg/articles/178640/Bolni-ot-afrikanska-chuma-divi-praseta-veche-i-v-Yujna-Balgariya", "text": "Потвърдиха първи случай на африканска чума в Пловдивска област. В тази връзка е свикано извънредно заседание на Областната епизоотична комисия, съобщава Нова телевизия.Положителната проба е излязла днес. По предварителна информация са заразени 2 диви прасета, които са били отстреляни близо до хижа „Здравец” в Родопите в неделя. Пробите са изпратени в референтната лаборатория в София.След приключване на извънредната среща ще бъдат направени изявления на специалистите за мерките за профилактика, ограничаване и ликвидиране на опасността от африканска чума по свинете в Област Пловдив.", "date": "2019.07.30", "title": "Болни от африканска чума диви прасета вече и в Южна България"}
{"url": "https://www.novinite.bg/articles/178637/V-Kipar-zapochna-likvidaciyata-na-zastrahovatelnata-kompaniya-Olimpipk", "text": "Днес, 30.07.2019 г.,  компетентният съд в Никозия, Република Кипър постанови решение за откриване на производство по ликвидация на “Olympic Insurance Co. Ltd“, дружеството, извършващо дейност на територията на Република България чрез „Застрахователна компания Олимпик - клон България” , съобщиха от Комисията за финансов надзор. Съдът назначи двама постоянни ликвидатори, като това са досегашният неин временен ликвидатор Павлос Накузи, както и официален представител на Република Кипър.Следващият етап е надзорният орган върху застраховането на Република Кипър да информира надзорните органи на всички други държави-членки на Европейския съюз за решението за откриване на производство за ликвидация, включително на конкретните последици, произтичащи от това производство.Извлечение от решението за откриване на производството за ликвидация ще бъде публикувано в официалния вестник на Република Кипър, както и в официалния  вестник на Европейския съюз.Комисията за финансов надзор на Република България своевременно ще публикува точна и изчерпателна информация  във връзка с откриването на производството за ликвидация на страницата си: . Актуална информация може да бъде получена и чрез информационния център на Комисията: 0800 40 444 (безплатен телефонен номер).КФН носи отговорност пред българското общество да следи постоянно развитието на ситуацията и да оповестява публично всяка важна информация, свързана на първо място с интереса на българските потребители/кредитори на дружеството. На второ място, КФН се ангажира да комуникира действията, които надзорният орган върху застраховането на Република Кипър или назначенитe ликвидатори на „Olympic Insurance Co. Ltd“ предприемат. На трето място, Комисията има и ангажимент да изисква от всички институции, които имат отношение към случая, оказване на необходимото съдействие на лицата, които имат застрахователни вземания, произтичащи от договори със „Застрахователна компания Олимпик - клон България”.", "date": "2019.07.30", "title": "В Кипър започна ликвидацията на застрахователната компания „Олимпипк“"}
