{"url": "http://www.novinite.bg/articles/159039/Cacarov-pita-Ako-skriem-cigarite-v-magazina-zashto-alkoholat-da-se-vijda", "text": "Главният прокурор Сотир Цацаров съзря лицемерие зад идеята за пълна забрана на рекламите на цигари и скриването им от магазинната мрежа, които се лансират от неправителствени организации.\"Всички сме наясно, че наясно, че цигарите са опасни за здравето. Тази реклама трябва да показва съвсем ясно опасността от тютюнопушенето. Ако подобно нещо се прави, то трябва да се прави без лицемерие. Ако заключим цигарите в каси по супермаркетите и не ги показваме, защо щандовете за алкохол се показват. Ако правим нещо трябва да го правим с равна мяра за всички, не трябва да се ощетява единият сектор, а другият - не. Колкото са вредни цигарите, толкова е вреден и алкохолът“, каза обвинител №1 и призова за повече реализъм, вместо лицемерие.Според него усилията на МВР и прокуратурата трябва да се съсредоточат върху търговията с насипен тютюн.", "date": "2018.04.23", "title": "Цацаров пита: Ако скрием цигарите в магазина, защо алкохолът да се вижда"}
{"url": "http://www.novinite.bg/articles/159046/Armenskiyat-premier-podade-ostavka", "text": "Арменският министър-председател Серж Саркисян подаде оставка на фона на масови протести срещу неговото назначение, предаде \"Франс прес\", цитирана от БГНЕС.", "date": "2018.04.23", "title": "Арменският премиер подаде оставка"}
{"url": "http://www.novinite.bg/articles/159016/Ot-7-do-30-gradusa-dajd-vav-Varna-i-Shumen", "text": "Днешният ден ще е топъл и предимно слънчев, с температури от 7 до 30 градуса.Около и след обяд над североизточните и планинските райони на Югозападна България ще се развие купеста облачност, но само на отделни места ще превали, възможно е и да прегърми. Ще духа слаб северозападен вятър, в Източна България той ще се ориентира от изток-югоизток.Минималните температури ще са между 7° и 12°,максималните - предимно между 25° и 30°.В София ще е предимно слънчево, с температури между 7 и 26 градуса.В Пловдив ще е слънчево и ясно, а градусите ще са от 9 до 29.Във Варна ще има променлива облачност, възможно е и да превали. Термометрите ще сочат между 12 и 22 градуса. В Бургас минималната температура ще е 10, а максималната - 23 градуса.Дъжд се очаква и над Шумен, където прогнозата е за температури от 7 до 26 градуса.Във Видин и Сандански градусите ще достигнат 30.Над планините ще бъде предимно слънчево и топло. В следобедните часове ще се развие купеста облачност, на отделни места в Рило-Родопска област ще превали, възможно е и да прегърми. Ще духа слаб до умерен северозападен вятър. Максималната температура на височина 1200 метра ще е около 18°, на 2000 метра – около 11°.Над Черноморието ще бъде предимно слънчево. Около и след обяд ще се развие купеста облачност, на отделни места по Северното Черноморие ще превали, възможно е и да прегърми. Ще духа слаб до умерен вятър, който ще се ориентира от изток-североизток. Ще се затопли и максималните температури ще са между 18° и 23°. Температурата на морската вода е 12-13°. Вълнението на морето ще е 1-2 бала.Днешният ден ще продължи 13 часа и 45 минути. Слънцето ще изгрее в 6:33 и ще залезе в 20:18 ч.", "date": "2018.04.23", "title": "От 7 до 30 градуса, дъжд във Варна и Шумен"}
{"url": "http://www.novinite.bg/articles/159045/Fandakova-Predvijdame-da-pochistim-85-km-rechni-korita-tazi-godina", "text": "През 2018 г. предвиждаме да почистим 85 км речни корита\". Това заяви кметът на София Йорданка Фандъкова след проверката на язовир \"Искър\", цитирана от Агенция „Фокус“.Тя изрази надежда, че по този начин столицата се подготвя за природните бедствия.\"За мен най-важна задача е превенцията, затова и предприемаме почистване на речни корита на територията на цялата Столична община. Миналата година почистихме 120 км речни корита, заедно с 5 км от река Искър в район \"Кремиковци\", заяви Фандъкова. ", "date": "2018.04.23", "title": "Фандъкова: Предвиждаме да почистим 85 км речни корита тази година"}
{"url": "http://www.novinite.bg/articles/159025/Hilyadi-pyaha-Oblache-le-byalo-sas-Silvi-Vartan", "text": "Емблематичната за поколения българи певица - Силви Вартан, изнесе два грандиозни концерта, с които разчувства своите фенове и остави у тях спомен, който ще помнят завинаги. Концертите се проведоха на 19 април в ДКС, Варна и на 21 април в зала 1 на НДК, София, като част от прощалното турне на певицата, озаглавено „Силви Завинаги“. Пълни зали, верни почитатели и най-обичаните песни на Вартан в едно двучасово шоу, което като машина на времето водеше публиката през музиката на Силви от 60-те до днес. Най-емоционалният момент и акцент в програмата беше изпълнението на песента „Облаче ле бяло“, което накара многохилядната публика да запее с нея.„Не мога да опиша щастието, което изпитах от срещата си с толкова много хора в България по време на турнето ми. Вие сте изключителна публика и аз винаги ще ви нося в сърцето си и ще се връщам към тези безценни моменти, които споделихме. Благодаря ви! За мен беше чест!“, сподели Силви Вартан.Над 32 песни и редица оригинални клипове на Силви Вартан бяха споделени с българската публика във Варна и София. От сцената прозвучаха песни като „ La Maritza”, “La plus belle pour aller danser”, “Comme un Garçon”, “Nicolas” и още много други. Специална част от концертите бяха посветени и на първата истинка силна любов на певицата - Джони Холидей. Но най-затрогващият и личен момент за всички беше изпълението на песента „Облаче ле бяло“. След концертите Силви Вартан се срещна със свои почитатели и поговориха за любовта на живота ѝ - музиката.Концертите се проведоха под патронажа на Министър-председателя на Република България Бойко Борисов. Събитието в София е част от Календара на културните събития на Столична община за 2018 г.Събраните средства от концерта ще бъдат инвестирани в подкрепа развитието на млади артисти и осигуряването достъпа им до творческите индустрии в рамките на предстоящия Международен фестивал на късометражно кино In The Palace Short Film Festival! Очаквайте подробности за тазгодишното издание на събитието скоро. ", "date": "2018.04.23", "title": "Хиляди пяха „Облаче ле бяло“ със Силви Вартан"}
{"url": "http://www.novinite.bg/articles/159017/Maj-prostrelyan-v-glavata-e-priet-v-bolnicata-v-Burgas", "text": "Млад мъж е открит с огнестрелна рана в главата на 22 април в подземния гараж на бл. 161 в бургаския жк \"Славейков\". Сигналът е получен около 22.35 ч. във Второ Районно управление-Бургас, съобщиха от МВР. Своевременно дошлите на място полицейски служители са посрещнати от 30- годишна жена, която заявила, че пострадалият е приятелят й - 30-годишен от Силистра, с който малко по-рано в компанията на свои познати празнували рожден ден. Около 21.30 ч. младият мъж заявил, че излиза за малко навън. След като се забавил приятелите му започнали да го търсят и го открили в безпомощно състояние в подземния паркинг на кооперацията. При извършения оглед на местопроизшествието е намерен и иззет боен пистолет с патрон в цевта, заглушител, пълнител с четири патрона и две гилзи. В жилището на простреляния в същия блок еоткрита бележка. Иззети са видеозаписи от камерите, с които е оборудвана сградата и подземния паркинг. Първоначално събраните факти показват, че най-вероятно се касае за самопрострелване, но саназначени експертизи за установяване на детайли по инцидента.Пострадалият 30-годишен мъж е откаран в УМБАЛ-Бургас, настанен е в реанимация с опасност за живота. По случая е образувано досъдебно производство.", "date": "2018.04.23", "title": "Мъж, прострелян в главата, е приет в болницата в Бургас"}
{"url": "http://www.novinite.bg/articles/159018/Ot-257-balgarski-grada-samo-25-uvelichili-broya-na-naselenieto-si-prez-2017-a", "text": "Пет областни центъра са увеличили през миналата година броя на жителите си. Към Варна, Велико Търново, Пловдив и София, които увеличиха населението си и през 2016 г., се присъединява Кърджали. Това показва проверка на БТА на данните за населението по градове и пол към 31 декември 2017 г. на Националния статистически институт. Според справката от общо 257 български града само 25 са увеличили броя на населението си през изминалата година, като за сравнение през 2016 г. техният брой е бил 23. В останалите 232 града населението намалява с различен брой хора, показват данните. През миналата година българските градове, чието население е под 1000 души, се увеличават с още един и стават шест. В групата на Мелник, Маджарово, Плиска, Китен и Клисура вече е и Брусарци. Най-голямо увеличение на населението има столицата, най-малко - в Разлог Според данните през 2017 г. най-голямото увеличение на населението е регистрирано в София. Броят на жителите в столицата се е увеличил спрямо предходната година с 2391 души и достига 1 238 438 души. След София най-голямо е увеличението на населението в Пловдив с 1789 души, с което градът под тепетата вече има население от 345 213. Третият по големина град в страната - Варна, увеличава през 2017 г. жителите си с 677, а общото население на града е 335 854 души. Велико Търново за втора поредна година бележи ръст на жителите си. През миналата година старопрестолният град увеличава жители с 302 и достига 68 780 жители. Кърджали пък през 2017 г. увеличава населението си със 160 души и има 43 182 жители. В необластните градове най-голямо увеличение на населението има в Симеоновград, чиито жители към края на миналата година са с 566 повече. С повече от 100 души през миналата година населението си увеличават три града - Несебър (с 201), Банско (със 168) и Ардино (със 120), сочат данните.", "date": "2018.04.23", "title": "От 257 български града само 25 увеличили броя на населението си през 2017-а"}
{"url": "http://www.novinite.bg/articles/159021/Pochitame-sv-machenica-Aleksandra-dnes", "text": "Християните почитат днес света мъченица Александра и св. мчк. Лазар Български. Света Александра била съпруга на император Диоклетиан и изповядвала езическите ритуали. Тя станала свидетел как измъчвали Свети Георги, а той останал с несломена вяра. Видяла как Господ изцерявал неговите рани и той отново бил невредим. Свети Георги не изпитвал никакъв страх и открито казвал на своите мъчители, че е християнин и вярва в Христа. Света Александра видяла и как мечът убил младия смел войн Свети Георги. Тя станала християнка.  Не минало много време и император Диоклетиан открил, че и неговата съпруга е християнка. Затова я изпратил в тъмница. Въпреки, че била с царски произход, Диоклетиан не се поколебал да я подложи на мъчения и накрая да я осъди на смърт. И Света Александра била екзекутирана с меч през 303 година.За Света Александра се заговорило отново, след като след няколко века в гръцки манастир открили нейното житие, заедно с канон в нейна чест.Св. мчк Лазар БългарскиСвети Лазар бил българин от село Дебелдял на 14 км. от Габрово. Още като момче той оставил родното си място и отишъл в Мала Азия, където бил нает за овчар в село Соми. Като християнин обаче той бил хвърлен в тъмница и подложен на жестоки мъчения. Лазар ги понасял стоически заради вярата си в Христа. Затова бил убит на 23 април 1802 г. на 28-годишна възраст. Над мощите на св. Лазар ставали много чудеса. ", "date": "2018.04.23", "title": "Почитаме св. мъченица Александра днес"}
{"url": "http://www.novinite.bg/articles/159024/Muzikantite-ot-BNR-na-protest-zaradi-unizitelno-nisko-zaplashtane", "text": "Творците от музикалните състави на Българското национално радио излязоха на протест пред сградата му на \"Драган Цанков\" тази сутрин.Уникалните музиканти и изпълнители от четирите състава - Симфоничния оркестър, Смесения хор, Биг бенда на радиото и Оркестъра за народна музика - искат увеличение на бюджета на БНР в частта за музикалните му състави, което да доведе до 50-процентно повишение на заплатите им.Сега те са далеч под средната заплата за София.Най-ниската основна заплата е 570 лева, а средната е 660.В същото време, това са елитни състави, които създават музикалната памет на нацията.Към протеста се присъедини и генералният директор на БНР и председател на Управителния съвет Александър Велев.Той припомни как парите за увеличение в БНР били пренасочени към БНТ и призна, че ако даде исканото увеличение, това трябва да стане за сметка на проекти.\"Миналата година успяхме да увеличим заплатите с 5% с наши средства, но това е безкрайно малко. За 20% увеличение са необходими 420 хил. лева годишно, за 50% - около милион\", каза Велев пред БТВ.А това са уникални оркестри.Утре музикантите ще протестират пред Министерството на финансите, а в сряда, когато е заседанието на правителството, ще изразят несъгласието си с водената политика към тях пред сградата на Министерския съвет.", "date": "2018.04.23", "title": "Музикантите от БНР на протест заради унизително ниско заплащане"}
{"url": "http://www.novinite.bg/articles/159028/Zdravnite-ministri-ot-ES-obsajdat-dostapa-do-lekarstva", "text": "Министрите на здравеопазването на държавите от Европейския съюз (ЕС) обсъждатздравословното хранене за децата и достъпа до лекарства на неформална среща в НДК. В началото на заседанието вицепремиерът по демографската политика Валери Симеонов подчерта, че българското правителство дава приоритет на здравната политика като една от ключовите за демографски растеж. Всяка икономика има нужда от здраво, работоспособно и добре образовано поколение, което е предпоставка за икономически растеж. Той на свой ред осигурява необходимите средства за здравеопазване, социална политика, образование и култура, допълни Симеонов.Вицепремиерът изрази убедеността си, че само добре функционираща икономика може да осигури достатъчно инвестиции в публичните сектори и дългосрочна инвестиция в основния капитал на всяка нация - хората. \"За нас е важно да гарантираме, че всички останали политики поставятакцент и върху здравето на хората\", допълни Симеонов. Приоритетите в сферата на здравеопазването по време на нашето председателство бяха дефинирани именно в този контекст. В общата демографска ситуация в Европа темата за здравословното хранене на децата като инвестиция в здраво поколение и здраво бъдеще на ЕС за нас е изключително важна, добави още вицепремиерът.Актуална е и темата за лекарствените политики и за нуждата от намиране на баланс между здравето и търговските интереси. По думите на Симеонов, нуждата от намиране на такъв баланс е, за да се осигури ефективна терапия на нуждаещите се, при това на разумна цена.", "date": "2018.04.23", "title": "Здравните министри от ЕС обсъждат достъпа до лекарства"}
{"url": "http://www.novinite.bg/articles/159040/Lishiha-Ispaniya-ot-domakinstvo-na-Evropejskoto-po-tejka-atletika-za-mladeji", "text": "Европейската федерация по тежка атлетика лиши испанския град Ла Коруня от правото да провежда юношеското и младежкото първенство на Европа 2018 г. Причината - позициите на страната по въпроса за признаването на независимостта на Косово, информира Агенция \"Фокус\". Испания е една от петте страни-членки на ЕС, които не признават независимостта на Косово. Федерацията взе решение да премести първенството в Полша, след като не успя да получи от правителството на Испания отговор дали ще издаде визи за делегацията на Косово на турнира в Испания. ", "date": "2018.04.23", "title": "Лишиха Испания от домакинство на Европейското по тежка атлетика за младежи"}
{"url": "http://www.novinite.bg/articles/159035/Sadat-reshava-za-aresta-na-zadarjaniya-za-bombata-na-vechnoto-derbi", "text": "Днес изтича 72-часовата мярка за задържане на младежа, арестуван заради хвърлена бомбичка по време на мача ЦСКА-Левски на 18 април, която рани двама служители на МВР. Сега Софийският градски съд ще решава дали да го остави за постоянно под стража. Младежът е обвинен за нанасяне на тежка телесна повреда на повече от един служител на МВР и за хулиганство. Ако бъде признат за виновен, може да получи наказание от 5 до 15 години затвор.След няколко дневно издирване 25-годишният Йордан Исаев сам се предаде в полицията късно вечерта в събота. Преди това младежът опитал да се укрие, но като размислил, придружен от адвокат, сам признал за стореното. Пред униформените служители разказал, че бомбата и маската, която сложил на лицето си, му били дадени от непознат човек.От СДВР уточниха, че още в петък установили самоличността на бомбаджията. Разпознат бил от видеозаписите от камерите на стадиона по татуировка на крака.\"Установихме контакт с него. Той имаше желание в рамките на другата седмица да се предаде, но предприехме такива действия. Той дойде вчера в СДВР с адвокат и направи пълни самопризнания. Първите му думи бяха, че съжалява за стореното\", заяви след ареста шефът на СДВР старши комисар Ивайло ИвановЗадържаният за кървавия инцидент на стадиона до момента не е бил известен на органите, няма криминално досие и не е осъждан. Близък е до твърдото ядро на агитката на Левски и често посещавал мачове на отбора.Инцидентът стана в сряда на почивката между полувремената в супер сблъсъка от 30-ия кръг на Първа лига между ЦСКА и Левски, игран на националния стадион \"Васил Левски\".От Сектор \"Б\" беше хвърлена самоделна бомбичката, която счупи стъклена врата на един от изходите на стадиона и рани двама униформени служители - 24-годишната Гергана Зашева и колегата й Петър Иванов.Гергана Зашева претърпя сложна операция в столичната болница \"Царица Йоанна-ИСУЛ\". Лекарите предупредиха, че едва след няколко месеца ще се разбере дали зрението й ще се възстанови напълно. Колегата й Петър Иванов се отърва по-леки наранявания и без болничен престой. Дни след инцидента той призова привържениците, които правят тези неща, \"да се замислят, че там в публиката може да е и техен роднина”.", "date": "2018.04.23", "title": "Съдът решава за ареста на задържания за бомбата на вечното дерби"}
{"url": "http://www.novinite.bg/articles/159026/Lichni-lekari-izlizat-na-protest-v-Sofiya", "text": "Личните лекари от София излизат днес на протест пред НДК. Те ще изразят недоволството си по време на провеждането на неформалната работна среща на министрите на здравеопазването на страните от ЕС, които ще обсъдят здравословно хранене при децата и ефективността на лекарствата. Общопрактикуващите лекари са внесли декларация в Министерството на здравеопазването, в която настояват за намаляване на административните дейности и задължения, рефлектиращи негативно върху обслужването на пациентите. Лекарите искат да бъде инициирана законодателна промяна на отчетите с описите на касовите бележки, всички освободени от потребителска такса да заплащат пълния размер, а сумите да им бъдат реимбурсирани от съответните институции, заплащане при всяко посещение при лекаря на пълния размер на потребителската такса. Медиците настояват също и за отпадане на 24-часовото разположение на личните лекари.", "date": "2018.04.23", "title": "Лични лекари излизат на протест в София"}
{"url": "http://www.novinite.bg/articles/159031/Falshiv-signal-za-bomba-kraj-Prezidentstvoto-v-Sofiya", "text": "Сигнал за поставено взривно устройство в района на Ротондата и президентството в София е подаден на тел, 112 около 9 ч., съобщи БГНЕС, като се позова на МВР.Анонимен мъжки глас се е обадил да каже, че има бомба в района на Ротондата. Полицейски екипи са отцепили района и са направили проверка. Сигналът се е оказал фалшив.", "date": "2018.04.23", "title": "Фалшив сигнал за бомба край Президентството в София"}
{"url": "http://www.novinite.bg/articles/159033/Spasiha-alpinistka-padnala-ot-skala-nad-selo-Lakatnik", "text": "Екипи на Планинската спасителна служба са оказали помощ на алпинистка в района на с. Лакатник, съобщи агенция „Фокус”, като се позова на ПСС. Инцидентът е станал на 22 април, неделя.Жената е паднала при катерене от скала и е получила фрактура на ребрата. Веднага след инцидента е откарана в столична болница.", "date": "2018.04.23", "title": "Спасиха алпинистка, паднала от скала над село Лакатник"}
{"url": "http://www.novinite.bg/articles/159036/Organizacii-nastoyavat-za-palna-zabrana-na-reklamite-na-tyutyunevi-izdeliya", "text": "Около 47 българи на ден започват да пушат, а други 10 души, които са пушачи или са заобиколени от такива, умират. Данните бяха представени от \"Коалиция за живот без тютюнев дим\" след проведената вчера международна дискусия за прилагане на политиките законтрол на тютюна в България и Европейския съюз. От неправителствената организация настояват за законодателни промени, с които да се въведепълна забрана за рекламирането на тютюневи изделия както в медиите, така и чрез външна реклама.Предложенията за промени са разписани и представени на министерствата на здравеопазването и на икономиката, но все още се търси кой да ги внесе в Народното събрание, стана ясно от думите на д-р Гергана Гешанова, председател на управителния съвет на коалицията. От организацията коментираха и идеята на вицепремиера Валери Симеонов за връщане на пушенето в обособени помещения в заведенията.", "date": "2018.04.23", "title": "Организации настояват за пълна забрана на рекламите на тютюневи изделия"}
{"url": "http://www.novinite.bg/articles/159042/15-ti-mesec-deloto-za-Carskite-konyushni-ne-uspyava-da-tragne-v-sada", "text": "15-ти месец делото за Царските конюшни не успява да тръгне в Софийския градски съд. На днешното заседание адвокатите и на двамата обвинени не се явиха, което доведе до ново отлагане на делото, а съдът постанови да се назначат служебни защитници при ново неявяване. Делото бе внесено в съда в края на януари миналата година. Обвиняеми по него са бившият областен управител на София Веселин Пенев и оценителката Юлия Димитрова-Цекова. Пенев е обвинен за продажбата на т.нар. „Царски конюшни” в центъра на София. Имотът от 7,5 дка е бил продаден в неговия мандат за малко над 650 хил. лева при реална пазарна цена от близо 11 милиона. Цекова пък е обвинена за невярна оценка на стойността на имота. През юни делото бе върнато на прокуратурата. Впоследствие обвинителният акт бе коригиран и отново внесен, а през февруари тази година съдът отново прекрати делото заради грешки в него. В крайна сметка преди месец Софийският апелативен съд постанови, че обвиненията са достатъчно ясни и делото може да започне по същество. Следващото заседание е насрочено за 18 юни.", "date": "2018.04.23", "title": "15-ти месец делото за Царските конюшни не успява да тръгне в съда"}
{"url": "http://www.novinite.bg/articles/159044/Voenen-avtomobil-se-preobarna-na-magistrala-Trakiya-kraj-Sliven", "text": "\r\nИнцидентът е станал около обяд на 270-тия километър в посока Бургас. Няма пострадали.\r\nКолата, в която са пътували двама военнослужещи е била ударена в движение отзад от друг автомобил.\r\nПри удара е имало изтичане на голямо количество бензин, затова на място е била изпратена пожарна от Нова Загора. За да предотвратят взрив, пожарникарите източили горивото и обезопасили пътя.\r\nПричина за инцидента е движение с несъобразена скорост на леката кола, ударила военната, казаха от полицията в Сливен.\r\n  ", "date": "2018.04.23", "title": "Военeн автомобил се преобърна на магистрала „Тракия\" край Сливен"}
{"url": "http://www.novinite.bg/articles/159038/Borisov-Bezmilostni-sme-v-borbata-s-kontrabandata-i-korupciyata", "text": "\"Кабинетът е твърдо против тютюнопушенето. Такива рестрикции, които могат да ни вкарат в тъмния сектор, няма да ги подкрепим. Всички наши кампании са против тютюнопушенето и считаме, че това е един от основните фактори за нарушеното здраве на българите\". Това заяви премиерът Бойко Борисов по повод резултатите от проверки за контрабандата с цигари, цитиран от БГНЕС.\"Имам няколко въпроса. Единият е към МВР, той е ясен. В сряда като се видим, трябва да знаем защо тези областни дирекции са допуснали това увеличение. На картата ясно се вижда, че това е по пътя на магистралите или на юг, близко до границите и до лесен транспорт. Това са Хасково, Ямбол. Давам един месец срок, но да напишат какво е предизвикало това увеличение. 0,6% е половин кутия цигари, но за нас това е много, защото има повишение. В следващото тримесечие това трябва да се направи\", каза премиерът. И даде пример с други европейски страни.\"В Ирландия има на 100 кутии – 38 контрабанда. Колежката Тереза Мей има на 100 кутии – 30 кутии контрабанда. Ако е вярно това, като сметнете лева към паунда и нивото на акцизите и митата във Великобритания, измерението би трябвало да е в милиарди. Това ще го повдигна като въпрос на Европейския съвет\", каза Борисов. Той отбеляза и че кабинетът е твърдо против тютюнопушенето.\"Такива рестрикции, които могат да ни вкарат в тъмния сектор, няма да ги подкрепим. Всички наши кампании са против тютюнопушенето и считаме, че това е един от основните фактори за нарушеното здраве на българите. От тази позиция не само няма да мръднем, а и ще бъдем най-строги и настъпателни. Убеден съм, че тютюнопушенето е вредно за човешкото здраве и това е нашата политика. С колегите от МВР ще си вземем всички мерки\", подчерта Борисов. И даде един месец срок.\"Не може в Шумен контрабандата да е 2%, Варна, Бургас – по 4%, а Хасково да ни вдига резултата до 17%. Близо като във Франция е Хасково. Не можем да допускаме такова нещо. Можем да ви уверим, че във всички сфери на борбата с контрабандата и корупцията сме безмилостни и неотстъпчиви. Две години и половина показват именно тази трайна тенденция, както намаляването на външния дълг\", заяви още Борисов. ", "date": "2018.04.23", "title": "Борисов: Безмилостни сме в борбата с контрабандата и корупцията"}
{"url": "http://www.novinite.bg/articles/159041/Premierat-e-protiv-vrashtaneto-na-pusheneto-v-zavedeniya", "text": "Премиерът Бойко Борисов обяви, че е против връщането на разделението в заведенията на салони за пушачи и салони за непушачи.  „Ние в ГЕРБ, понеже навремето го въведохме, сме убедени, както и сега подкрепих всички действия, свързани с борбата срещу тютюнопушенето, увреждащо човешкото здраве. Това ще ми бъде мнението, ако се постави темата. Това е негово мнение (на Валери Симеонов по повод предложението му за отмяна на пълната забрана за тютюнопушене в заведенията), изразил го е. Не сме говорили, но това не значи, че не може да има мнение. Демокрация е, плурализъм на мнения - аз подкрепям това нещо“, каза още той по време на конференция по представянето на резултати от проверки за контрабандата с цигари.Премиерът поздрави институциите за активната има работа в борбата срещу контрабандата на цигари. „Можем да уверим, че във всички сфери на борбата с контрабандата и корупцията сме безмилостни и неотстъпчиви. Две години и половина показват именно тази трайна тенденция, както намаляването на външния дълг“, заяви още той.С приходите от борбата срещу контрабандата на цигари би могло да бъдат продължени различни европейски политики, сред които и кохезионната, смята Борисов. По отношение на краткосрочните мерки за справяне с контрабандата на цигари в страната Борисов увери, че ще бъдат предприети мерки, сред които и тази по-пазарите да има повече полицаи.\"Трябва да разберем защо е това увеличение от 0.6% на контрабандата на цигари за последното тримесечие на 2017 година. Това е половин кутия цигари, но ние трябва да вземем мерки. Колегите от МВР да направят така, че тези дирекции, при които има спад в борбата с контрабандата, да вдигнат нивото. Не можем да допускаме подобно нещо\", призова премиерът по време на форума.Той добави, че в областите, където се отчита по-високи стойности на контрабанда, ще бъдат използвани допълнително полицаи по пазарите за справяне с проблема.", "date": "2018.04.23", "title": "Премиерът е против връщането на пушенето в заведения"}
{"url": "http://www.novinite.bg/articles/159020/Ekspert-Ima-shofori-s-300-400-akta-i-globi-za-40-000-leva", "text": "„Има хора с 300-400 акта, фиша, наказателни постановления. Получават си новото наказателно постановление и продължават да си карат по същия начин. Има хора с по 30 000-40 000 лева наложени глоби. Няма сила, която да ги накара да бъдат по внимателни”. Това коментира в предаването „Здравей, България” Владимир Тодоров, председател на Българската асоциация на пострадалите при катастрофи.Тодоров и бившият председател на транспортната комисия Настимир Ананиев коментираха готвените промени и засилването на наказанията при нарушения на пътя.Едно от предложенията е при три нарушения шофьорът да се явява отново на изпит.„В пекът се пуснаха законите, днес има обществено обсъждане, три дни по-късно законите са 170 страници. За съжаление почти няма ново”, коментира Настимир Ананиев.По думите му донякъде ще бъдат засегнати системните нарушители.„Дава се превишена скорост в населено място с над 50 км/ч. А ако е с над 40 км/ч? И го направиш 20 пъти? Освен това 70% от загиналите са извън населените места. Когато се правят законите трябва да се седне, да се види статистиката”, заяви  Ананиев.„Има разлика за карането с превишена скорост в града и извън населено място. В града е по-опасно”, заяви Тодоров.Велосипедистите вече ще са длъжни да се движат с каска и светлоотразителна жилетка по всяко време, а глобата, ако не го правят, е 30 лева.  Експертите коментираха и случая с автобуса от София за Ловеч, за който зрители на NOVA сигнализираха, че е пътувал претъпкан с правостоящи.„Бих проверил цялата фирма, това е за отнемане на лиценз. Много сериозно нарушение на правилата”, заяви Настимир Ананиев.„Лошото е, че това е трудно доказуемо”, заяви Владимир Тодоров.", "date": "2018.04.23", "title": "Експерт: Има шофьори с 300-400 акта и глоби за 40 000 лева"}
{"url": "http://www.novinite.bg/articles/159037/Osadiha-na-20-godini-zatvor-teroristi-izvarshili-atentat-v-Parij", "text": "Първоинстанционният съд в Брюксел призна днес за виновни Салах Абдеслам и Суфиян Аяри вопит за убийство с терористични подбуди. Двамата бяха осъдени на по 20 години затвор и глоба от по 12 000 евро.Двамата подсъдими участваха в престрелка с полицията през 2016 г. в белгийската столица, четири месеца след атентатите в Париж. Абдеслам е единственият от терористите, ударили френската столица, който оцеля.\r\nПроизнасянето на присъдите се състоя в отсъствието на подсъдимите, както самите те бяха поискали. Абдеслам ще бъде изправен пред съд и във Франция за участието си в атентатите в Париж от ноември 2015 година.\r\n Засега той не е привлечен под отговорност за атентатите в Брюксел от 22 март 2016 г., извършени броени дни след задържането му при продължилото четири месеца издирване. ", "date": "2018.04.23", "title": "Осъдиха на 20 години затвор терористи, извършили атентат в Париж"}
{"url": "http://www.novinite.bg/articles/159022/Remont-na-fuga-spira-dvijenieto-po-platnoto-za-Dupnica-na-magistrala-Struma", "text": "Днес поради ремонт на дилатационна фуга при км 46 се спира движението по платното за Дупница на АМ „Струма“ от пътен възел „Долна Диканя“ при км 36 до пътен възел „Дупница-Север“ при км 51. Движението в посока София ще се извършва без промяна, съобщи Агенция \"Пътна инфраструктура\".По време на ремонтните дейности движението в посока Дупница ще се пренасочва при пътен възел „Долна Диканя“ по път I-1 София-Кулата и при пътен възел „Дупница-Север“ при км 51 пътуващите ще могат да се включат обратно в АМ „Струма“.Ремонтните дейности ще се извършват на два етапа, след приключване на ремонтните дейности в платното за Дупница, ремонтът ще продължи в платното за София.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.23", "title": "Ремонт на фуга спира движението по платното за Дупница на магистрала Струма"}
{"url": "http://www.novinite.bg/articles/159027/Novite-lokomotivi-na-sofijskoto-metro", "text": "Два нови маневрени локомотива от Русе ще обслужват софийското метро. Те са били поръчани специално за нуждите на новоизграждащия се трети лъч на метрополитена, съобщава БГНЕС.Така, броят на русенските машини, обслужващи метрото, става общо четири.Локомотивите развиват скорост до 60км/ч и са произведени на базата на най-успешната серия MDD-3 дизел-хидравлически локомотиви на завода MDD-3. Машините са напълно интегрирани с новите мотриси, които ще бъдат доставени за новоизграждащото се депо „Земляне”.Локомотивите са изцяло самостоятелна разработка на завода производител, чиито машини се използват и в метрата на Пекин, Лондон, Кайро и Австралия.Новите локомотиви ще помагат и в аварийни ситуации - при спиране на електрозахранването в метрото. Тъй като не са на ток, ще могат да влизат в тунелите и да издърпват мотрисите и вагоните с пътниците в тях до най-близката метростанция. ", "date": "2018.04.23", "title": "Новите локомотиви на софийското метро"}
{"url": "http://www.novinite.bg/articles/159034/Patuvane-s-vlak-za-Gergovden-samo-s-rezervaciya", "text": "За Гергьовден ще може да се пътува с влак само с предварителна резервация. От днес БДЖ пуска предварителна продажба на билети за всички бързи влакове през периода на почивните дни.Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване.Предварителната продажба на билети ще се извършва във всички гари и железопътни бюра в страната през периода от 23-и април до 7-и май.Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната страница на БДЖ.Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час.Бързите влакове, за които задължително ще се закупува запазено място за определени дати през празничните дни са:", "date": "2018.04.23", "title": "Пътуване с влак за Гергьовден - само с резервация"}
{"url": "http://www.novinite.bg/articles/159019/Gazprom-shte-stroi-kraj-Baltijsko-more-zavod-za-20-mlrd-dolara", "text": "Руският газов гигант \"Газпром\" планира да изгради край Балтийско море огромен газопреработвателен завод, интегриран с газохимически производствени мощности. Партньор на компанията в този проект е дружеството \"Русгаздобича\", пише \"Ведомости\". Бизнес изданието цитира източник, говорил с мениджъри от \"Русгаздобича\", и топмениджър на фирма - контрагент на \"Газпром\". По думите им бъдещият производствен комплекс ще може да преработва до 45 млрд. кубика газ годишно. Стойността на проекта по предварителни оценки е близо 20 млрд. долара, добавят събеседниците на \"Ведомости\". Представител на \"Газпром\" потвърдил на 22 април за вестника, че се разработва такъв проект. Ако бъде осъществен, той може да стане втори по размер на вложените средства сред всички инвестиционни проекти на \"Газпром\" след газопровода \"Силата на Сибир\" (55 млрд. долара по оценки от 2014 г.), отбелязва руският всекидневник.", "date": "2018.04.23", "title": "„Газпром“ ще строи край Балтийско море завод за 20 млрд. долара"}
{"url": "http://www.novinite.bg/articles/159032/Franciya-ogranichava-sas-zakon-dostapa-na-migranti-do-stranata", "text": "Френският парламент одобри нов спорен имиграционен закон, който затяга правилата за достъп на бежанци.Той скъсява крайните срокове за подаване на молби за убежище, удвоява на 90 дни времето, през което нелегалните мигранти могат да бъдат задържани и въвежда присъда от 1 г. затвор за незаконно влизане на територията на Франция.Президентът Еманюел Макрон одобри мерките, но опозицията смята, че те са отишли твърде далеч.Законът бе приет с 228 гласа срещу 139 и 24-има въздържали се. Левите партии гласуваха \"против\". Обсъжданията се разпростряха и през почивните дни, след като бяха предложени стотици предложения за поправки.Законът предизвика сериозен трус в партията на Макрон. Един от членовете на основаната от президента партия La République en Marche (LREM) - Жан-Мишел Клемон, гласува против, а 14 други се въздържаха. По-късно Клемен обяви, че напуска парламентарната група.Неправителствената организация Human Rights Watch предупреди, че съкращаването на сроковете за подаване на молби за убежище може да има негативно влияние върху най-уязвимите хора, които търсят убежище. Най-вероятно е точно те да пропуснат сроковете.Предстои законът да бъде обсъден в Сената през юни.", "date": "2018.04.23", "title": "Франция ограничава със закон достъпа на мигранти до страната"}
{"url": "http://www.novinite.bg/articles/159023/Dneven-horoskop-za-ponedelnik", "text": "Не бързайте да си вадите прибързани заключения за неща, които сте видели и чули. В крайна сметка не всичко е такова, каквото изглежда привидно.Денят е идеален да се погрижите за дома си - изчистете банята, подредете гардероба или пък се захванете с друга домакинска работа - всичко това ще ви се отдава с лекота днес.Предизвикателството, което звездите ви отправят за днес, е да си държите езика зад зъбите. Буквално. В противен случай необмислените ви и импулсивни реакции почти със сигурност ще ви поставят в неприятна конфронтация.Вижте повече на :", "date": "2018.04.23", "title": "Дневен хороскоп за понеделник"}
{"url": "http://www.novinite.bg/articles/159030/Katastrofa-v-Severna-Koreya-ubi-desetki-kitajski-turisti", "text": "Катастрофа в Северна Корея взе много жертви сред китайски туристи, съобщи Министерството на външните работи на страната, предаде AFP.Китайската държавна телевизия по-рано съобщи чрез туит за повече от 30 загинали при падане на туристически автобус от мост в Северна Корея. Впоследствие съобщението в Туитър беше изтрито.Китайската страна е била информирана за инцидента, станал в неделя вечерта, и от посолството са се отзовали на мястото и ръководят спасителната акция, се казва в изявление на външното министерство.Той е станал в провинция Северен Хванхе, уточнява външното министерство. Групата е пътувала с автобус от град Кесън към столицата Пхенян, според независимият базиран в Сеул уебсайт NK News, който цитира неназован източник на информация.Държавната телевизия излъчва кадри на преобърнатото превозно средство.Десетки хиляди китайски туристи посещават Северна Корея всяка година. Те са и основната част от чуждестранните туристи в страната. Китай и Северна Корея - съюзници от ерата на Студената война - споделят дълга сухопътна граница и извършват полети между двете държави.", "date": "2018.04.23", "title": "Катастрофа в Северна Корея уби десетки китайски туристи"}
{"url": "http://www.novinite.bg/articles/159043/EK-shte-predloji-reglament-za-cifrovi-platformi", "text": "След дълго отлагане, Брюксел атакува гигантите на уеб пространството, съобщава „Монд“, цитиран от БГНЕС.Тази седмица Европейската комисия трябва да предложи регламент за цифрови платформи - Google, App Store, Facebook и други.", "date": "2018.04.23", "title": "ЕК ще предложи регламент за цифрови платформи"}
{"url": "http://www.novinite.bg/articles/159029/Franciya-izprashta-podkrepleniya-na-granicata-s-Italiya", "text": "Вътрешният министър на Франция заяви, че ще изпрати \"значителни\" подкрепления за сигурността на алпийската граница на страната с Италия, предаде БГНЕС.„Извънредно сформираните групи от промигрантски активисти, превърнаха граничните проходи, използвани от мигрантите за преминаване от Италия във Франция, в сцена на \"провокации\" и \"позьорство\", каза Жерар Коломб.„Изправени пред тези неприемливи действия ще бъдем принудени да разположим значителни подкрепления от полицията и жандармерията\", каза министърът.През изминалите дни активисти от малка френска крайнодясна група блокираха ключов планински проход на около 6 километра от италианската граница, който, според тях е \"стратегическа точка за нелегалните мигранти\". Това предизвика яростна реакция от промигрантски активисти.Шествие от френски и италиански промигрантски групи пресече границата на Монженевр, заедно с около 30 мигранти, като това доведе до сблъсък с полицейски служители, съобщи полицейски източник.Вътрешното министерство заяви, че \"е извършено насилие срещу силите за сигурност\".", "date": "2018.04.23", "title": "Франция изпраща подкрепления на границата с Италия"}
