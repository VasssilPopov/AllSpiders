{"url": "https://www.novinite.bg/articles/166556/Kraft-bira-i-bg-divech-na-fermerskiya-pazar-v-Sofiya", "text": "Хубавото време тази неделя събра хиляди столичани пред храм-паметника „Св. Александър Невски“, където се проведе пореден фермерски пазар, предаде Нова тв.На пазара може да се намери абсолютно всичко за трапезата, включително българска крафт бира, бургери и дивечова скара. Всички производители са сертифицирани и стоките са с гарантиран произход и чистота, уверяват от дружеството „Пазцари Юг”, което е организатор на пазара.На последните няколко пазара бяха преброени над 30 000 посетители на ден. До края на годината всеки месец ще има голям фермерски пазар, като кулминацията е предвидена за Коледа. Тогава в допълнение ще има огромен кулинарен фестивал с културна програма и много вкусни изкушения.“Скъсяваме веригата на доставки и даваме възможност на хиляди хора да пазаруват чиста и качествена храна“, заяви изпълнителният директор на “Пазари Юг” ЕАД Николай Попов. Според него въпреки инвазията на големите хранителни вериги, пазарите имат огромно бъдеще, тъй като всичко предлагано на тях е истинско и в пъти по-качествено от изкуствените стоки в магазините. ", "date": "2018.10.28", "title": "Крафт бира и бг дивеч на фермерския пазар в София"}
{"url": "https://www.novinite.bg/articles/166531/Turist-pochina-pri-pohod-v-Rila", "text": "Мъж на 54 години е починал в района на връх Дамга в Рила. Тялото му било открито от дупнишки спасители, тръгнали да го търсят. По първоначална информация мъжът е получил инфаркт.Групата, с която загиналият вървят из планината, се върнала заради ниските температури, без да дочака спасителите.", "date": "2018.10.28", "title": "Турист почина при поход в Рила"}
{"url": "https://www.novinite.bg/articles/166533/Tejko-PTP-otne-jivota-na-dvama-dushi", "text": "Тежка катастрофа затвори снощи пътя Стара Загора - Казанлък. При пътното произшествие са загинали двама души.Инцидентът е станал на моста на река Тунджа, жертвите са мъж и жена.На прав участък лек автомобил \"Фолксваген Голф\" се завърта и се удря челно в \"Мерцедес\".Освен загиналите е пострадал и един гражданин, който е откаран в болницата в Стара Загора без опасност за живота. Изясняват се причините за пътния инцидент.", "date": "2018.10.28", "title": "Тежко ПТП отне живота на двама души"}
{"url": "https://www.novinite.bg/articles/166537/Shoforat-se-blasna-v-darvo-zagina-na-myasto", "text": "Лек автомобил БМВ е самокатастрофирал в дърво в село Лозен. Вследствие на удара водачът е починал на място, съобщават от пресцентъра на МВР.Сигналът за инцидента е подаден в около 9:30 часа. Веднага на мястото са изпратени екипи на полицията, пожарната и Бърза помощ. Извършва се оглед. По случая е образувано досъдебно производство. Работата по установяване на причините за инцидента продължават.", "date": "2018.10.28", "title": "Шофьорът се блъсна в дърво, загина на място"}
{"url": "https://www.novinite.bg/articles/166550/Silistra-s-temperaturen-rekord-dnes", "text": "Максимална температура 29,3 градуса е измерена в Силистра днес, съобщиха от Метеорологичната обсерватория в Силистра.Според специалистите това е температурен рекорд за датата 28 октомври. От 70 години насам на тази дата е било най-топло през 1948 г. - 28,5 градуса.Новата седмица ще започне с топло време за края на октомври и началото на ноември. През нощта времето ще бъде предимно ясно, а в понеделник - предимно слънчево, с разкъсана средна и висока облачност над Западна България. В сутрешните часове на места в източните райони от страната ще има ниска слоеста облачност.", "date": "2018.10.28", "title": "Силистра с температурен рекорд днес"}
{"url": "https://www.novinite.bg/articles/166529/Slachevo-i-toplo-do-27", "text": "Днес ще е предимно слънчево. По-значителни увеличения на облачността ще има над крайните южни райони, но валежи са малко вероятни. Ще продължи да духа до умерен, в югоизточните райони и планините - временно силен вятър от юг-югозапад. Ще се задържи топло с максимални температури между 22° и 27°, в София около 23°.В планините ще бъде предимно слънчево. Значителна ще е облачността над масивите в крайните южни райони и е възможно слабо да превали. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 17°, на 2000 метра – около 10°.По Черноморието ще е предимно слънчево с временни увеличения на облачността. Ще духа слаб до умерен юг-югозападен вятър. Максимални температури на въздуха 21-23°. Температурата на морската вода е около 17°. Вълнението на морето ще бъде 2-3 бала.Атмосферното налягане е близко до средното за месеца и ще остане без съществена промяна.На 28.10.2018 слънцето ще изгрее в 06:55 часа и ще залезе в 17:25 часа. Продължителност на деня 10:30 часа.На 28.10.2018 луната ще изгрее в 20:26 часа и ще залезе в 10:41 часа. Осветеност на диска в 0h UT 87 %. Фаза на луната: след пълнолуние преди последна четвърт.", "date": "2018.10.28", "title": "Слъчево и топло, до 27°"}
{"url": "https://www.novinite.bg/articles/166541/Sastezanie-s-romski-karuci-blokira-pat", "text": "Пътят Казанлък – Черганово бе временно блокиран днес. Не заради ремонт или нещо подобно, а заради улично състезание. Но не какво да е състезание, а с каруци.Близо 150 роми затвориха пътя, за да си правят състезания с каруци, съобщи БГНЕС.За да разтури проявата на място дойде полицейския екип, но първата пристигнала патрулка не се справи с тази задача. Наложи се да се вика подкрепление и едва след като пристигнаха още два полицейски автомобила се се сложи край на \"гонките\" и бе разпръсната събралата се публика.Няма напрежение или сблъсъци. Състезателите обикалят по пътя и в крайпътните ниви. Изключително затруднено е движението в района.", "date": "2018.10.28", "title": "Състезание с ромски каруци блокира път"}
{"url": "https://www.novinite.bg/articles/166546/Prokuraturata-dava-podrobnosti-sled-aresta-na-Banevi-vav-Franciya", "text": "Прокуратурата ще разкрие детайли от схемата за пране на пари, за която са арестувани Николай и Евгения Баневи.Двамата бяха  задържани във френския град Ница на 26 октомври заради подозрения в данъчни престъпления и присвояване. Предстои френските власти да разгледат екстрадирането на семейство Баневи у нас. Обиски и претърсвания в същия ден имаше на много адреси в София и в района на Варна. Проведени бяха и разпити на свидетели в рамките на образувано досъдебно производство. По-рано от Специализираната прокуратура съобщиха, че са започнали разследване в завод „Полимери” АД в Девня, чийто собственик е Банев. Разследването по случая започнало преди около два месеца. По думите на зам. главния прокурор Иван Гешев основната причина за разследването е източването на приватизираното предприятие.„Полимери” АД е приватизирано от Николай Банев през 1998 г. От 2010 г. обаче дружеството не работи, а 2013-а то е обявено в несъстоятелност. Миналата година съдът потвърди, че трябва да бъдат изплатени и заплати на работници, които са останали с неизплатени възнаграждения. През 2017 г. пловдивската фирма \"Хъс\" закупи активите на предприятието за сумата от 14,5 млн. лева.", "date": "2018.10.28", "title": "Прокуратурата дава подробности след ареста на Баневи във Франция"}
{"url": "https://www.novinite.bg/articles/166558/Moryak-zagina-a-drug-e-ranen-pri-remont-na-korab-vav-Varna", "text": "Един моряк е загинал, а друг е ранен при инцидент по време на ремонт на кораба „Българка”. Окръжната прокуратура във Варна води производство под наблюдението на дежурен прокурор и следовател, съобщи зам.-окръжният прокурор Радослав Лазаров, цитиран от агенция „Фокус”.Разследването е по чл. 123 от Наказателния кодекс за причиняване на смърт по непредпазливост, незнание или немарливо изпълнение на занятие продължава. Извършени са неотложните и възможни към момента действия.Корабът „Българка” е собственост на параходство \"Български морски флот\". Инцидентът е станал тази сутрин, предаде бТВ.", "date": "2018.10.28", "title": "Моряк загина, а друг е ранен при ремонт на кораб във Варна"}
{"url": "https://www.novinite.bg/articles/166532/11-zaginaha-pri-strelba-v-sinagoga-v-Pitsbarg", "text": "11 души загинаха при стрелба в синагога в американския град Питсбърг вчера. Ранените са шестима, сред които и четирима полицаи. Двама са в критично състояние.Стрелецът е задържан. Срещу него са повдигнати 29 обвинения, включително за нарушаване на Закона за гражданските права.\"Действията на Робърт Бауърс са възможно най-голямото зло в човешката природа”, коментира главният прокурор на Западна Пенсилавния.В памет на убитите до 31 октомври знамената на правителствените сгради в САЩ ще останат спуснати наполовина.", "date": "2018.10.28", "title": "11 загинаха при стрелба в синагога в Питсбърг"}
{"url": "https://www.novinite.bg/articles/166538/MVnR-osadi-ostro-napadenieto-nad-sinagogata-v-Pitsbarg", "text": "Министерството на външните работи на България взе отношение към стрелбата в синагога в Питсбърг, при която загинаха 11 души и осъди деянието. Ведомството излезе с позиция, която гласи: Остро осъждаме нападението над синагогата \"Дървото на живота\" в американския град Питсбърг. Тази трагедия показва, че антисемитизмът и ксенофобията, омразата и насилието спрямо другия, трябва да бъдат окончателно изкоренени. Историята на спасяването на 50 000 български евреи в най-мрачните времена на Втората световна война показва, че когато цениш човешкия живот толкова, че си готов да застанеш срещу най-силните, ти можеш да победиш злото. Затова и днес трябва да бъдем единни. В този тежък за еврейската общност момент нека и за секунда не забравяме какви последици може да има антисемитизмът - това е посланието от София, където синагогата, джамията, православният и католическият храм са разположени един до друг. Изразяваме съболезнования на близките на загиналите и пожелаваме бързо възстановяване на ранените.  Както вече е известно 46-годишен мъж влезе с автомат и 3 пистолета в синагогат в Питсбърг и откри стрелба. 11 души бяха убити, а 6 са ранени, 2-ма от които са в критично състояние. Непосредствено преди деянието си мъжът написал коментар в социалните мрежи, в който обвинява евреите за нашествието на мигрантите от Централна Америка към САЩ.", "date": "2018.10.28", "title": "МВнР осъди остро нападението над синагогата в Питсбърг"}
{"url": "https://www.novinite.bg/articles/166559/Svetoslav-Ivanov-Uj-komentar", "text": "Отива си една седмица, в която не само майките на \"уж болните\" деца, по думите на вицепремиера Валери Симеонов, видяха нагледно как думите отдавна са изгубили своята тежест. Извинението на Симеонов, с половин уста и след среща с премиера, също няма особено значение, защото как да приемеш извинение от човек, който не вярва в него? И който е заявил в национален ефир само час преди да се извини, че нямало да се извинява.Но, хайде да не се правим на изненадани, защото всеки човек има своята история и своите вярвания, своите страсти и своите бесове. Политическата история на тези хора е пълна с крайни изказвания и категорично отричане на огромни групи от нашето общество. Патриоти, които обръщат често палачинката и които генерират власт и искат власт – дали с нецензурни думи срещу бъдещия си коалиционен партньор, дали със скандали по граници и клекшопове, дали с нападки срещу \"унижените и оскърбените\", ако използваме заглавието от романа на Достоевски.В този смисъл – изненадани ли сте? Наистина ли сте изненадани? Нека бъдем честни, поне със себе си. Конструкцията на българското правителство в момента е резултат от гласуването и негласуването на всички нас и е плод на нашия общ, национален, колективен манталитет. Ние сме разединени и избираме политици, които излъчват разединение. Ние сме пасивни и виртуално шумни, затова получаваме и виртуални решения на иначе реални проблеми, примесени със заплахи за още по-голямо разединение.Например през седмицата чухме работодатели, които заявиха готовност да изкарат 20 000 души навън, за да застанат срещу исканията на друга група хора. Тоест, има личности, готови да ни изправят едни срещу други, за да съхранят уж-стабилността.Те гледат на своите служители като на личности без мнение, готови като по команда да се изправят срещу други свои сънародници в името на някаква политическа цел. И най-лошото е, че със сигурност ще се намерят хора, които да го направят – достатъчно е да бъдат убедени, че заради един или друг, ще останат без хляб. Тогава нищо чудно да видим майки срещу майки и бащи срещу бащи. Вече доста успешно жигосаха една обществена група с клеймо \"умни и красиви\" срещу всички останали. И това страна преди някакви си пет години, но паметта е ретроградно понятие. В днешния свят събитията от преди пет години, изглеждат като от предишна епоха.Мисля си, че уж-стабилността е чумата на българското общество и народопсихология. Да мълчим, за да си взимаме заплатата, колкото и малка да е тя. Да мълчим, защото ще стане още по-зле. Да мълчим, за да не разсърдим някого. Уж-стабилността е голямото общо модерно самозаробване. Да си мълчим, за да не си развалим комфорта, колкото и дискомфортен да е той.Мъчно ми е. И за майките на деца с увреждания, и за майките на тези, които си заминаха, и за тези, които остават и все повече се отвращават от реалността. Колкото и странно да ви звучи – мъчно ми е и за онези политици, които поддържат тази плитка линия, за да не изпаднат от класацията, преглъщайки съвестта си. Някой ден тя ще ви напомни за себе си. Съвестта винаги напомня за себе си. Мъчно ми е за това, в което се превърна обществото ни, потънало в бесове.Но бесовете винаги идват отдолу-нагоре. Те са проекция на общите страсти, или както пише Достоевски в \"Бесове\": Ако един народ не вярва, че истината е единствено в него – той тутакси се превръща в етнографски материал.", "date": "2018.10.28", "title": "Светослав Иванов: Уж коментар"}
{"url": "https://www.novinite.bg/articles/166557/Unikalna-meditaciya-s-glasa-na-Aleksandrina-Pendanchanska", "text": "Уникален български проект в областта на медитацията съчетава за първи път оперно пеене и релаксираща практика. Медитацията е посветена на благодарността и е украсена с гласа на световната оперна прима Александрина Пендачанска, информира Дарик. Автор на проекта е Милена Голева, експерт по йога и медитация. В други свои проекти тя си партнира с Теодосий Спасов и Хилда Казасян. Създаването на водени медитации Милена Голева приема за своя мисия. Според нея това е практиката, с която съвременният човек може да преодолее стреса. До сега е създала 17 аудио медитации, а последната смята за предизвикателство. Идеята за нея се ражда докато самата тя медитира. Медитацията е посветена на благодарността, а гласът на Александрина Пендачанска е вплетен фино и прецизно. Любимите занимания също са вид медитация, затова Милена Голева препоръчва всеки да си има хоби, с което да се разтоварва и зарежда. Тя препоръчва и да мечтаем, защото всяка стъпка в човешката еволюция е започнало като една мечта.", "date": "2018.10.28", "title": "Уникална медитация с гласа на Александрина Пенданчанска"}
{"url": "https://www.novinite.bg/articles/166554/Otlagat-snimkite-na-seriala-Otkradnat-jivot", "text": "Сериалът „Откраднат живот“ е под сериозна въпросителна.Сред актьорите се говори, че актуалният 6-и сезон най-вероятно ще бъде последен, макар че само преди месец екипът обяви, че е поръчан и седми. Причината за края била предстоящ ремонт на сградата, в която се снима основната част от продукцията.Ремонтът на болница „Свети Кирил“ бил отлаган с години, но вече ставал наложителен. Макар екипът на сериала да бил внесъл известни подобрения в сградата в Бояна, те били най-вече козметични – за да изглеждат кабинетите добре на малкия екран.В действителност сградата била стара и се нуждаела от основно обновяване на електрическата мрежа и канализацията, което означавало месеци работа. През това време няма как в „Свети Кирил“ да се снима сериал. Единственият начин „Откраднат живот“ да продължи е работата да се измести другаде. Или трябва да се търси нова сграда, или снимките да се прехвърлят в истинска болница, където да се взимат под наем отделни помещения. И двата варианта били свързани с огромни разходи и не е ясно дали приходите от евентуален седми сезон ще могат да ги покрият.Говори се и за спад на зрителския интерес. Упорито се твърди, че сезон 6 е регистрирал огромен рейтингов срив. Според зрителите заради новите герои сериалът се е разводнил откъм сценарий и става все по-скучен. От Нова обаче твърдят обратното – че продукцията се радва на огромен рейтинг сред активната градска аудитория. ", "date": "2018.10.28", "title": "Отлагат снимките на сериала \"Откраднат живот\"?"}
{"url": "https://www.novinite.bg/articles/166530/Silen-trus-razlyulya-Rumaniya", "text": "Силно земетресение с магнитуд 5,7 е регистрирано в Румъния. То беше усетено и в България.Земният трус е регистриран в 3.38 ч. българско време в нощта срещу неделя. Епицентърът му е до Вранча, на 136 км северно от румънската столица Букурещ, на дълбочина 153 км.Според Европейския средиземноморски сеизмичен център земният трус е с магнитуд 5,7, а според Геофизичния институт на БАН - 5,3.Освен в България, земетресението е почувствано и в Молдова и в района на молдовско-украинската граница, предаде БГНЕС.За момента няма сведения за пострадали и материални щети.А жителите на остров закинтос в южната ни съседка прекараха поредна безсънна нощ след силния трус от петък. Хората в района все още не смеят да се приберат в домовете си. Земята не спира да се люлее от вторични трусове. Вече започна и оглед на щетите по къщите и разцепеното пристанище.", "date": "2018.10.28", "title": "Силен трус разлюля Румъния"}
{"url": "https://www.novinite.bg/articles/166534/Kobrata-pregazi-Fyuri", "text": "Кубрат Пулев заслужено спечели срещу Хюи Фюри по точки след 12 рунда боя в тежка категория, който го прави претендент за поясите на Антъни Джошуа. Софиянецът преби като къче ирландския циганин, който действаше доста мръсно с навеждане на главата и редица гадни номерца, .Пулев записа 26-а победа в 27-ия си мач на професионалния ринг. Фюри допусна втора загуба от 23 срещи.За Кобрата това беше първи мач от 16 месеца. \"Благодаря на тази уникална публика. Българите сме силни, когато сме заедно, и това не е клише. Фюри е доста добър противник. Беше много труден за уцелване, защото беше доста крив и неудобен, но както виждате - учим ги младите и нямам как\", каза Пулев пред \"Диема спорт 2\" след третия си двубой в \"Арена Армеец\".\"Той беше доста бърз. Супер неудобен, супер крив. Не можех да намеря пътя, но въпреки всичко го надиграх. Имах дота повече точни попадения, разочаровах го и той се предаде\", каза още 37-годишният българин.Фюри започна доста по-агресивно мача, като се движеше бързо, пробваше финтове и играеше с двете ръце. Пулев изчакваше, като в началото му беше трудно да скъси дистанцията. В хода на рунда обаче българинът заигра по-активно. Британецът започна често да търси клинчове, но в заключителните секунди получи първия по-сериозен удар.Вторият рунд беше равностоен, но в края му Пулев успя да отвори аркада под лявата вежда на Фюри с хубав ляв прав. В третия рунд 24-годишният британец тръгна много агресивно, но ударите му не носеха големи поражения за съперника.Българският боксьор продължи да доминира благодарение на лявото си кроше. В четвъртия рунд той разклати здраво Фюри, а в петия притисна своя съперник във въжете и му нанесе още няколко солдни удара.В целия мач се стигна само до един критичен момент за Пулев. Той дойде в осмия рунд, когато Фюри разклати съперника с мощен десен прав. Българинът обаче бързо се съвзе и до края на срещата имаше пълно превъзходство.", "date": "2018.10.28", "title": "Кобрата прегази Фюри"}
{"url": "https://www.novinite.bg/articles/166547/Helikopterat-na-sobstvenika-na-Lestar-se-razbi-do-stadiona-na-kluba", "text": "Хеликоптерът на собственика на английския футболен отбор „Лестър” се разби на паркинг край стадиона на клуба в събота вечер, предаде Нова тв. Катастрофата станала минути, след като машината излетяла от терена на спортното съоръжение след мача на „лисиците” срещу „Уест Хем”.Все още няма официална информация за това колко души са били на борба в момента на инцидента. По информация на Би Би Си собственикът на клуба - Вичай Сривадханапрабха, също е бил в разбилия се хеликоптер.Не е ясно и каква е причината за катастрофата. Свидетели разказват, че машината се въртяла безконтролно във въздуха над стадиона „Кинг Пауър” преди да падне.Въпреки че не е известно дали инцидентът е взел жертви, фенове на отбора вече оставят цветя и свещи на злополучното място.", "date": "2018.10.28", "title": "Хеликоптерът на собственика на „Лестър” се разби до стадиона на клуба"}
{"url": "https://www.novinite.bg/articles/166544/Borisov-Tova-e-edin-ot-naj-ambicioznite-byudjeti-na-prehoda", "text": "Премиерът Бойко Борисов похвали бюджета за 2019 г. преди началото на извънредното правителствено заседание, на което макрорамката за догодина. Премиерът го определи като един от най-амбициозните от 30 г. насамя предаде Канал3.\"Правим това заседание днес, за да дебатираме бюджета за следващата година. Старали сме се да го направим така, че абсолютно да отговаря на предизборните обещания и програмата, която имаме с Обединените патриоти.Аз, мисля, че това е един от най-амбициозните бюджети, които са правени от началото на прехода\", отбеляза Борисов.\"Когато договаряхме създаването на правителството, поехме ангажимент БВП да достигне ниво от 110 млрд.\", напомни Борисов. И констатира, че още тази година разчетите показват, че той ще достигне 116 млрд. След като описа секторите с най-голямо завишение на средства за 2019 г., Борисов се обърна със съвет към министрите: \"С нашите опоненти можете само в цифри да говорите!\".", "date": "2018.10.28", "title": "Борисов: Това е един от най-амбициозните бюджети на прехода"}
{"url": "https://www.novinite.bg/articles/166539/Jurnalist-Milionerite-na-prehoda-stanaha-takiva-s-pomoshtta-na-partiyata", "text": "\"Нито едно голямо богатство в България не е заченато без сношение с държавата – било то чрез необезпечени кредити, приватизация или обществени поръчки”. Това заяви в ефира на \"Събуди се” финансовият консултант и юрист Иво Недялков в коментар на последните събития около ареста на семейство Баневи.Журналистът Стефан Ташев изрази мнение, че милионерите на прехода са станали такива с помощта на партията.\"Пълната ревизия на прехода вече е малко закъсняла. Не е лошо да си богат човек в България, стига да спазваш законите”, каза още Ташев.Недялков пък коментира, че разследванията срещу богати хора са някакъв вид отдушник, който политиците предлагат на обществото, у което се е натрупало силно чувство за несправедливост.", "date": "2018.10.28", "title": "Журналист: Милионерите на прехода станаха такива с помощта на партията"}
{"url": "https://www.novinite.bg/articles/166542/Karayancheva-pak-izrigna-sreshtu-Radev", "text": "Председателят на Народното събрание и депутат от ГЕРБ Цвета Караянчева явно се усъмни, че държавният глава Румен Радев лобира за по-широки правомощия на прездинетската институция. В страницата си във Фейсбук тя публикува интересен коментар с размищления по адрес на действията на президента.Ето какво гласи той:От началото на демократичните промени у нас България има петима законно избрани президенти. Една от особеностите на Конституцията ни е, че президентът се избира от всички граждани, а в същото време властта му е по-скоро церемониална. Сигурно в един момент на избрания това започва да му звучи несправедливо. Затова периодически посоченият от суверена държавен глава топва крака в басейна, наречен „Дайте да разширим президентските правомощия“, и размърдва пръсти, за да провери как ще се приемат трептенията, предизвикани от действията му. Досега не са се приемали добре, но това, естествено, не е закон, издялан върху камък – настроенията се променят понякога. Друго се питам. Дали някой от президентите, опипвали почвата за президентска република, са се запитвали дали щяха изобщо да бъдат избрани, ако въпросът пред суверена беше формулиран така: „Кой да управлява страната?“.Защото сега на всички ни е ясно – на всеки пет години гласуваме за фигура, която „олицетворява единството на нацията и представлява Република България в международните отношения“. Изискванията на суверена по този въпрос са едни. По въпроса за управлението – различни. Разбира се, винаги се намира някой недопрочел, който чака на президента да му вдигне пенсията или да разследва кемтрейлса. Но мнозинството български граждани са наясно на кого каква роля отреждат. Та като стане дума как българската политическа класа се е провалила и затова отнякъде е готов да се спусне спасител, чиито сътрудници са прочели книгата „Защо нациите се провалят“…И завършва с хаштаг „Не подценявайте суверена”.", "date": "2018.10.28", "title": "Караянчева пак изригна срещу Радев"}
{"url": "https://www.novinite.bg/articles/166535/Izvanredno-zasedanie-na-MS-dnes-zaradi-Byudjet-2019", "text": "На извънредно заседание в неделя Министерският съвет ще разгледа проектите на бюджетни закони за 2019 г.Министърът на финансите Владислав Горанов и социалният министър Бисер Петков вече представиха параметрите на проекта за държавен бюджет пред членовете на Координационния съвет на КНСБ. Тогава Горанов заяви, че следват фискалната стратегия още от 2014 г., която е предложил самият той за първи път като финансов министър.Националният съвет за тристранно сътрудничество също обсъди проектозакона за бюджета, проекта на актуализирана средносрочна бюджетна прогноза за периода 2019-2021 г., проектозаконите за бюджетите на държавното обществено осигуряване и на Националната здравноосигурителна каса.Темата за парите за догодина беше обсъдена и с главния прокурор Сотир Цацаров.Българската стопанска камара пък излезе с позиция, че не подкрепя внесените за обсъждане в Националния съвет за тристранно сътрудничество проекти на бюджети на Република България, Държавното обществено осигуряване и НЗОК. Основните критики по отношение на държавния бюджет са насочени към липсата на стимули за подобряване на инвестиционния климат, необходимост от децентрализация и повече самостоятелност на общинските финанси.По отношение на Бюджета на ДОО, БСК отново се противопоставя на намеренията за промени в основни параметри на пенсионноосигурителната система. Камарата изразява несъгласие и с предвиденото нарастване на минималните осигурителни доходи (във връзка с необоснования ръст на МРЗ).От БСП обявиха, че внасят алтернативен бюджет за 2019 г. Левицата започва с предложение за данъчната политика. Целта – намаляване на неравенството в доходите на различни групи граждани, мерки срещу сивата икономика и подпомагане на младите семейства и децата.", "date": "2018.10.28", "title": "Извънредно заседание на МС днес заради Бюджет 2019"}
{"url": "https://www.novinite.bg/articles/166543/I-majkite-i-Simeonov-sa-pravi-smyata-Moskov", "text": "Това, което искат майките е правилно и това, което казва Валери Симеонов, че този закон няма да им го даде, също е правилно.Това обяви в интервю за предаването „Тази неделя” по БТВ бившият министър на здравеопазването Петър Москов.По думите му изобщо не е сигурно, че като се дадат нови 150 млн. лева към осигуряваните досега 1.5 млрд. лв., нещо ще се промени. Москов се обяви и срещу задължаването на работодателите да наемат хора с увреждания.Относно заявената амбиция на ДПС за предсрочни избори той обяви, че „БСП и ДПС са развалената храна на българската политическа витрина. И уточни, че проблемът на ДПС е всяко едно мнозинство, в което ги няма.Според Петър Москов в момента предсрочни изборни не са необходими.", "date": "2018.10.28", "title": "И майките, и Симеонов са прави, смята Москов"}
{"url": "https://www.novinite.bg/articles/166549/Toma-Bikov-iznenadan-che-DPS-iskat-predsrochni-izbori", "text": "Депутатът от ГЕРБ Тома Биков подчерта, че се забелязват представители на БСП по време протестите на и за хората с увреждания. „БСП се опитва да паразитира върху една много тежка социална тема\", каза той. Депутатът от ГЕРБ припомни, че с пълно единодушие в парламента са приети законите за хората с увреждания, както и в бюджета са предвидени пари за тяхното осъществяване.За изказването на Валери Симеонов по адрес на майките на деца с увреждания Тома Биков смята, че това е било напълно „ненужно\" и то в момент, в който вече е било постигнато съгласието. „Няма никаква политическа логика в това изказване. Смятам, че г-н Симеонов е осъзнал грешката си и няма да я повтаря\".Биков е изненадан от декларацията на ДПС, с която партията обяви нуждата от предсрочни избори и „вредността\" на сегашното управление. По думите му в момента в България няма нито политическа, нито икономическа криза.В този смисъл предсрочните избори биха породили такава и биха се превърнали от инструмент за решаване на кризи в инструмент за предизвикване на кризи. Кой има полза от криза? Не виждам нито в БСП, нито в ДПС ясна представа за това какво се случва след предсрочните избори конкретно\", коментира депутатът от управляващата партия.Тома Биков подчерта, че каквато и реформа да се направи в здравеопазването, тя трябва да е основана на по-широко съгласие, защото трябва да е дългосрочна.За арестите на бизнесмени от последните месеци Биков коментира: „Фактът, че тези хора са в ареста, а друга част са със заповед за арест, означава, че едва ли има чадър върху тях. Факт е, че те вероятно също подкрепят идеята за предсрочни избори и радикална промяна на модела, защото тази радикална промяна вероятно ще ги изведе от там, където са в момента, и ще ги върне в „Бентлитата\" и в луксозните им имоти. Безпрецедентно е за толкова кратко време толкова мащабни хора да бъдат арестувани. Това е знак към целия едър бизнес, че той трябва да влезе в режим на нормализация отвъд границите на прехода.Тук правителството и управляващото мнозинство трябва да бъде много решително и обединено, защото такива опити са се правили и в предишни години – за дисциплиниране на такъв тип хора, и тези опити са се проваляли, защото тези хора разполагат с огромен финансов ресурс и са способни да разклащат държавата\".", "date": "2018.10.28", "title": "Тома Биков изненадан, че ДПС искат предсрочни избори"}
{"url": "https://www.novinite.bg/articles/166555/Kitaj-izstrelya-genetichna-banka-v-kosmosa", "text": "Китайската компания \"Шанхай Манвей текнолоджи\" изведе в орбита първата в историята космическа генетична банка DSB-01, предаде ТАСС.Изстрелването е било направено от космодрума Тайюан в северната провинция Шанси с помощта на ракетата-носител \"Чанчжън-4\". Генният материал, получен от осем граждани на КНР, ще се съхранява в космоса в продължение на около 1000 години. Той е поставен в специален контейнер, който е устойчив на космическата радиация.Както отчитат китайските специалисти, един ден Земята може да стане непригодна за живот. След около 400 години нашата планета може да стане жертва на изтощаване на ресурсите и да бъде пренаселена до невъзможност за живеене. Благодарение на изведената в космоса генетична банка ще може да бъде създадена нова човешка цивилизация.В най-скоро време компанията \"Шанхай Манвей текнолоджи\" възнамерява да създаде генна банка с милиони образци. Според плановете на компания този генетичен материал ще бъде изпратен на Марс и на аналогичните на Земята планети.", "date": "2018.10.28", "title": "Китай изстреля генетична банка в космоса"}
{"url": "https://www.novinite.bg/articles/166545/Nov-zavod-otvarya-vrati-kraj-Pleven-tarsi-200-rabotnici", "text": "Нов завод край Плевен набира над 200 служители, информира \"Монитор\". Бъдещият им работодател е чуждестранен инвеститор, основен доставчик на производител в Европа.Новината разпространиха от местната община. Производствената база трябва да бъде построена до септември 2019 г. Тя е разположена в Източна индустриална зона на Плевен и ще е с разгърната застроена площ от 30 000 кв. Ще се състои от четири корпуса, всеки с приблизителна площ от 5000 кв. м, първият от които вече е завършен.Началото на производствения процес е планирано да започне още през ноември т.г. като се предвижда до края на годината екипът да наброява над 200 служители.В момента се търсят мотивирани хора за пет отдела: управление на качеството; производствен инженеринг; логистика; счетоводство и IT специалисти; производство. Владеенето на английски и/или немски език е предимство. Община Плевен посочва възможности за търсещите нова работа на своя сайт.", "date": "2018.10.28", "title": "Нов завод отваря врати край Плевен, търси 200 работници"}
{"url": "https://www.novinite.bg/articles/166551/Pravitelstvoto-odobri-trite-byudjetni-zakona-za-2019-g", "text": " Правителството одобри трите бюджетни закона за следващата година. По този начин консолидираната фискална програма ще бъде внесена в понеделник в Народното събрание, заяви финансовият министър Владислав Горанов след заседанието на Министерски съвет, цитиран от БГНЕС.\"Искам да благодаря на колегите от правителството, че успяхме да продължим приоритетите си, начертани по време на предизборната кампания. Смятам, че бюджетът трябва да гарантира изпълнението на приоритетите на правителството, добави Горанов.Проектобюджетът на Държавното обществено осигуряване (ДОО) гарантира финансовата устойчивост на осигурителната система чрез намаляване на дела на финансирането от държавния бюджет чрез увеличаване на приходите от осигурителни вноски. Това каза социалният министър Бисер Петков, предаде репортер на БГНЕС.Това се постига в резултат заложения по-висок ръст на средния осигурителен доход за следващата година в резултат на увеличението на размера на осигурителния доход, върху който ще се осигуряват самоосигуряващите се лица. Бюджетът на ДОО за следващата година гарантира адекватността на всички осигурителни плащания, добави Петков.", "date": "2018.10.28", "title": "Правителството одобри трите бюджетни закона за 2019 г."}
{"url": "https://www.novinite.bg/articles/166553/Banevi-ostavili-18-000-bez-rabota-pri-obekostyavaneto-na-zavod-Polimeri", "text": "Завод „Полимери” е бил „обезкостен”. Така цветисто описа ситуацията с източването на предприятието зам.-главният прокурор Иван Гешев, заради което бяха арестувани бизнесменът Николай Банев и съпругата му Евгения.Именно източването на „Полимери” е предмет на досъдебното производство.„Предприеятието се придобива през първата вълна на приватизацията. Към този момент държавата не е обвързала това с последващ контрол. И няма такъв. Резултатът с „Полимери”, имаме данни и за други предприятия, започва неговото източване и стигаме до откровено рязане на скрап. Резултатът е 1800 души на улицата само от това предприятие. Имам данни и за други – говорим за десетки хиляди съдби. Вие журналистите го наричате бандитска приватизация. Това дело ще онагледи именно тази т.нар. бандитска приватизация, макар че не знам дали приватизация е точната дума”, обяви Гешев.Стана ясно, че в хода на разследването са открити оригиналните документи на офшорни дружества, които са били собственост на семейството. Именно това бил един от начините за източване на предприятието. Парите, които трябвало да му бъдат превеждани, всъщност директно отивали в офшорките. Другият вариант бил пари на ръка.Баневи са привлечени като обвиняеми още и за присвояване и за данъчни измами. Делото обхваща периода 2010-2018. Иначе Специализираната прокуратура е започнала работа по случая преди два месеца след сигнал от ГД „Национална полиция”. След това са възобновени още 4 дела, водени в различни прокуратури в страната. До тогава въпросните дела са били \"срещу неизвестен извършител\", обясниха от прокуратурата.На въпроса защо точно сега се стига до това разследване, Иван Гешев обясни, че в момента има отлично взаимодействие на прокуратурата и другите компетентни институции.\"Другата причина е, че Специализирана прокуратура има правомощия в цялата страна. До този момент колегите са имали отделни парчета от пъзела, които сега можем да сглобим\", каза зам.-главният прокурор.От прокуратурата и полицията потвърдиха, че при претърсването на имението на Баневи са открити голям брой скъпоценности и злато, но това, което е важно за прокуратурата са именно оригиналните документи за офшорките, поясни Гешев. Те стояли зад свръхмодерна врата вътре в самия имот на Баневи за отварянето, на която се наложило да бъде викан отряд \"Кобра\", а ключар се мъчил с часове да я отвори.", "date": "2018.10.28", "title": "Баневи оставили 18 000 без работа при \"обекостяването\" на завод \"Полимери\""}
{"url": "https://www.novinite.bg/articles/166548/Ramadan-Atalaj-Izborite-sa-na-horizonta", "text": "\"Изборите така са налегнали на хоризонта, че много трудно ГЕРБ могат да се измъкнат от този капан, който те самите си създадоха\".Това заяви в предаването \"Неделя 150\" Рамадан Аталай – член на оперативното ръководство и депутат от Парламентарната група на ДПС. Според него това, което се случва на управляващите, идва от техните редици – неадекватното поведение, действия и изказвания. Скандалите, които вървят – всичко те си го правят, категоричен е той.\"Това правителство в този си формат или без този формат е безидейно, без визия за развитието на България, без определени цели. Затова ние се опитваме да направим една програма за ускорено развитие на България. Нека да поставим поне 5 цели на тази нация и всяка политическа формация, която идва на власт, да ги припознае и да се опитаме да обединим нацията. /…/ Докато това правителство в този формат с националистите продължават да вилнеят в изпълнителната власт, нищо добро не чака България. ДПС ще намери всички демократични методи, с които да накараме управляващите да се съгласят с програма в интерес на обществото\", коментира Рамадан Аталай.Според него обаче изборите няма да покажат реалността в България.Обединението на Валери Симеонов с работодатели и синдикати говори много лошо, изказа мнение Аталай и добави:\"Съжалявам цялата нация, че не излиза на площадите. /…/ В българската политика няма място такъв политик, който няма нито политически език, нито някакво възпитание\".Според него Законът за местното самоуправление, предложен от патриотите, е в ущърб на демокрацията.Пазарлъците се водят между ГЕРБ и националистите, каза Аталай и добави: \"Целият пазар в цяла България е в интерес на лобистките закони, които предлагат и едните, и другите\".", "date": "2018.10.28", "title": "Рамадан Аталай: Изборите са на хоризонта"}
{"url": "https://www.novinite.bg/articles/166552/Jelo-Bojchev-Modelat-na-upravlenie-na-stranata-e-izcherpan", "text": "Моделът на управление на страната е изчерпан. Нужно е обединение около няколко идеи, в дългосрочен план, за развитие на страната. Това каза пред БНР народният представител от ПГ на „БСП за България” Жельо Бойчев, съобщиха от пресцентъра на партията.Той добави, че БСП е в подготовка на алтернатива за развитие на страната и радикална промяна на социално – икономическия модел на управление на държавата, имайки предвид „Визия за България”.„По отношение на системата на здравеопазването, ние имаме алтернатива за развитието му. Това, което ни се предлага от ГЕРБ не само не решава проблемите в сектора, напротив, потъваме още повече. И двата модела на Кирил Ананиев са грешни. Първият, за демонополизацията на НЗОК, не решава проблема, който извежда, че нямало пари за здраве, защото демонополизирането на касата не дава допълнително средства, а ги намалява. Тогава ще се стигне до ситуация да има здравни каси за бедни и за богати. Вторият модел, който се предлага, ще промени солидарния здравен модел и ще го направи застрахователен. Сега предлагат още 800 милиона за здравеопазването, без да са затегнали разходването на средствата”, заяви Жельо Бойчев.Според него, в момента, има бели петна на цели територии в България, където хората са затруднени, като достъп до здравеопазване, заради липса на болници. Това е и ограничение на конституционното им право.По темата за хвалбата на премиера, че имало разкриваемост на контрабандата, Бойчев попита къде са контрабандистите. Същевременно няма по-високи приходи от контрабандата. Според него, в момента, има тежка политическа криза.Той коментира и протеста на майките на деца с увреждания като заяви, че е отвратителен опитът на правителството да противопоставя различни групи хора с увреждания - едни на други.", "date": "2018.10.28", "title": "Жельо Бойчев: Моделът на управление на страната е изчерпан"}
{"url": "https://www.novinite.bg/articles/166540/Zemetresenie-lyushna-Izmir", "text": "Земетресение с магнитуд 4,1 по Рихтер бе регистрирано днес в западния турски окръг Измир, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД).Земетресението е регистрирано в 11,15 часа (местно време) на дълбочина 7 километра.Епицентърът на труса е бил в района на град Сеферихисар.По първоначални данни няма ранени хора и разрушения при труса.Тази сутрин в окръг Измир бе регистрирано още едно земетресение с магнитуд 3,4 по Рихтер, съобщава НТВ.Трусът е станал в 7,39 ч. (местно време) в морето недалеч от град Карабурун.", "date": "2018.10.28", "title": "Земетресение люшна Измир"}
{"url": "https://www.novinite.bg/articles/166536/Merkel-Makron-Putin-i-Erdogan-obsadiha-Siriya", "text": "Канцлерът на Германия Ангела Меркел и президентите на Франция, Русия и Турция Еманюел Макрон, Владимир Путин и Реджеп Ердоган се срещнаха в Истанбул. Тема на срещата им бе ситуацията в Сирия и бъдещето на страната след войната. На нея присъства и специалният посланик на ООН по въпросите, свързани със Сирия, Стефан де Мистура.Участниците се договориха за създаване на комисия за конституцията на Сирия. За такава управляващи и опозиция в Дамаск се разбраха още в началото на годината, но тя още не е факт.\"Целта е да прекратим огъня в Сирия и тази трагедия да приключи и мисля, че тази среща дава импулс в тази насока\", обяви Ердоган и призова и други държави да се присъединят към усилията за справяне с кризата в Сирия. Според него съдбата на президента Башар Асад трябва да се реши от сирийците, които са в страната и тези, които в момента са извън нея като бежанци.Меркел призова за избори и заяви, че мирът може да бъде постигнат само с политически средства.\"Нуждаем се от прозрачни избори, които да се проведат с участието на международни наблюдатели. Бежанците също трябва да участват в този процес. Общо решение може да бъде постигнато не с военни инструменти, а само с политически под егидата на ООН\", заяви Меркел.Путин, пък изтъкна, че трябва да се ликвидират всички терористи и заяви, че Русия си запазва правото да помага за това.\"Разчитаме, че турската страна в най-скоро време ще осигури окончателното изтегляне на опозицията от демилитаризираната зона, на въоръжените и военни формирования. Виждаме, че нашите турски партньори правят всичко възможно за постигането на тази цел. В случай, че радикалните елементи пречат за решаването на тази задача, извършват въоръжени провокация от идлибската зона, Русия си запазва правото да окаже решителна подкрепа на сирийското правителство за унищожаването на това огнище на терористична заплаха. Като цяло, въпреки че нивото на насилие в Сирия съществено е намаляло, остава проблемът с ликвидирането на всички струпали се там радикални елементи. Не трябва да се допуска получилите там боен опит бандити да продължат със своята престъпна дейност, създавайки в нашите страни \"спящи клетки\", да вербуват привърженици, да проповядват екстремистка идеология и терор\", заяви Путин.Макрон също открои борбата с тероризма като ключов елемент от справянето с кризата.\"Нашият приоритет е борбата с тероризма. И тази борба продължава. Другият приоритет е оказването на хуманитарна помощ на населението\", каза френският държавен глава потвърди своята позиция, че е \"недопустимо използването на химическо оръжие в Сирия\". Макрон обаче подчерта, че военна операция е неприемлива.", "date": "2018.10.28", "title": "Меркел, Макрон, Путин и Ердоган обсъдиха Сирия"}
