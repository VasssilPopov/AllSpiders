{"url": "http://www.novinite.bg/articles/157489/Balgariya-e-usvoila-samo-16-ot-parite-po-novite-evroprogrami", "text": "Четири години след началото на новия програмен период и три години преди края му България продължава сериозно да изостава в усвояването на европейските структурни и инвестиционни фондове. Към края на 2017 г. страната ни е успяла да използва само 1.587 млрд. евро, или 16% от средствата, които са й отредени от бюджета на ЕС, посочва анализ на финансовото министерство. Важни програми като \"Околна среда\", \"Наука и образование\" и \"Развитие на селските райони\" са далеч под средния процент, а \"Морско дело\" и \"Добро управление\" са с незавидните 0.2% и 6.2%.През втория за страната програмен период (2014 - 2020 г.) България получи достъп до 9.9 млрд. евро, предназначени за финансиране на 10 програми. В сравнение с предишния период (2007 - 2013 г.) този ресурс е с 5.2% по-голям, а заедно с националното съфинансиране общият бюджет по еврофондовете става 11.7 млрд. евро, пише в. \"Сега\".Заради незадоволителното до момента представяне на новите оперативни програми постъпилото по тях финансиране е довело до допълнително нарастване на производството и на брутния вътрешен продукт (БВП) само с 2.1% от 2014 г. насам. Това показва направената от финансовото министерство оценка на макроикономическите ефекти от изпълнението на новите оперативни програми към 31 декември 2017 г. Според анализа на МФ в резултат на европейското финансиране частните инвестиции през последните 4 години са нараснали с 9.6% спрямо нивото при сценарий без еврофондове, а разкритите работни места са с около 80 000 повече. До момента обаче вливането на средствата от ЕС в икономиката е увеличил износа ни пренебрежимо малко - едва с 0.3%, докато резултатът върху вноса е 6.5% допълнителен ръст.Друга голяма програма - \"Околна среда\", както и в предишния период, се представя най-зле. От бюджета й от 1.770 млрд. евро към края на 2017 г. са изплатени само 94.5 млн. евро, или 5.3%. Затова на практика тази програма до момента по никакъв начин не е повлияла за подобряването на българската икономика и стандарта на живот. Подобно е положението и с \"Региони в растеж\", където усвояемостта е 18.2%. ОП \"Наука и образование за интелигентен растеж\" пък, на която изключително много се разчита да повиши качеството на работната сила в България, до момента може да се \"похвали\" с 9.9% усвоени евросредства.\"Отличници\" засега са програмите \"Иновации и конкурентоспособност\" и \"Развитие на човешките ресурси\" с усвояване на средствата от ЕС съответно от 22.6% и 23.1%. Втората програма към момента оказва най-силен ефект върху икономиката на страната - допълнителен ръст на БВП от 1.6%, на частните инвестиции от 4.2% и на заетостта от 3.2%. Разкритите субсидирани работни места по тази програма са причина и за допълнителен ръст на заплатите в страната от 3.2%.", "date": "2018.03.12", "title": "България е усвоила само 16% от парите по новите европрограми"}
{"url": "http://www.novinite.bg/articles/157499/Borisov-shte-pochete-pametta-na-evreite-deportirani-ot-teritoriyata-na-Makedoniya", "text": "Българският премиер Бойко Борисов участва днес въввъзпоменателна церемония по повод 75-годишнината от депортирането на евреите от територията на днешна Република Македония.Стотици хора от еврейската общност в Македония се събраха днес на паметника на жертвите на Холокоста в Скопие, за да почетат паметта на над 11 000 евреи, изпратени в нацистките лагери. Церемонията започна със слово на Берта Николич, която е председател на еврейската общност в Македония. Тя припомни, че между 22 и 25 март хиляди евреи са били депортирани в лагера \"Треблинка\", сред които бебета, малки деца, болни и възрастни хора. Премиерът на Македония Зоран Заев заяви, че днес сме се събрали да почетем онези, които са загубили живота си, а това са евреите от Скопие, Щип и Битоля. В церемонията участва и българският премиер Бойко Борисов, който пък припомни, че българската общност по онова време успява да спаси над 48 000 евреи и българският народ заслужава уважение заради това. \"Днес скърбим за другите и затова сме тук, с поклон, със скръб към убитите\", заяви още Борисов. Накрая българският премиер завърши с това, че скърбим за тези, които не са успели да се измъкнат от нацистката машина.", "date": "2018.03.12", "title": "Борисов ще почете паметта на евреите, депортирани от територията на Македония"}
{"url": "http://www.novinite.bg/articles/157502/Atanasov-Borisov-i-Radev-tryabva-da-pocherpyat-Simeonov-za-neporabenoto-mu-povedenie", "text": "\"В някакъв смисъл Борисов и Румен Радев трябва да почерпят Валери Симеонов, защото той с неговото непоръбено поведение на практика ги остави в сянка и те се свиха като мишки, вместо да защитят суверенитета и честта на българската държава\".Това каза председателят на ДСБ Атанас Атанасов пред бТВ по повод скандала с руския патриарх. До него се стигна, след като Руската православна църква разпространи видеозапис, от които става ясно, че патриарх Кирил е изразил недоволството си пред президента Румен Радев от това, че не се почита достатъчно ролята на руската армия в освобождението на България. Няколко дни по-късно по този повод вицепремиерът Валери Симеонов нарече руския патриарх \"второразрядно съветско ченге\".Той коментира, че видеото с патриарх Кирил е било заснето за \"вътрешна употреба в Русия\", а това показва, че предизборната кампания на Владимир Путин се провежда и на българска територия.На въпрос дали изказването на Симеонов по адрес на патриарх Кирил е опасност за стабилността не само на \"Обединените патриоти\", но и на управляващата коалиция, Атанасов отговори, че те не са преставали \"да се клатят\".Лидерът на ДСБ коментира решението на бившите им коалиционни от ДБГ да замразяват членството си в РБ. По думите му това е това е адекватно действие \"поради липса на опозиционност\".\r\n\r\nПо повод сделката за активите на ЧЕЗ у нас Атанасов коментира, че отвсякъде изскачат факти, които показват, че купувачът е свързан с Бойко Борисов. \"Тези, които стоят зад Върбакови, са една плеяда бивши приятели на Борисов. Там – през Пашата, Каратиста и не знам кой...\", каза той.Според Атанасов държавата няма място в сделката. Тя би трябвало изпреварващо да я контролира и ако има опасност за националната сигурност, да се намеси да не допусне сделката.", "date": "2018.03.12", "title": "Атанасов: Борисов и Радев трябва да почерпят Симеонов за непоръбеното му поведение"}
{"url": "http://www.novinite.bg/articles/157519/Trudovite-zlopoluki-v-stroitelstvoto-namalyavat-konstatira-Inspekciyata-po-truda", "text": "Въпреки увеличението в обема на започналото строителство на нови сгради през 2017 г. трудовите злополуки в сектора, свързани с условията на труд и работния процес, са намалели от 197 до 175 броя, констатират от Изпълнителна агенция „Главна инспекция по труда”.От агенцията посочват още, че смъртните случаи след трудова злополука са се повишили с един брой в сравнение с 2016 г. - от 17 на 18 бр.Положителните данни са на фона на масовото саниране по Националната програма за енергийна ефективност на многофамилни жилищни сгради. При изпълнението на дейностите по нея допълнителен риск за живота и здравето на работещите създават кратките срокове за санирането и необходимостта да се осигури за кратко време голямо количество работна ръка, което води до наемане на неквалифицирани и необучени кадри.С цел подобряване ефективността на контрола, през 2017 г. Инспекцията по труда проведе срещи с експерти от Министерството на регионалното развитие и благоустройството и създаде организация за активно взаимодействие с кметовете – възложители на поръчките. Това гарантира по-бързото идентифициране действителното стартиране на дейностите по програмата на конкретни обекти, с цел своевременно осъществяване на контрол.Данните за трудовия травматизъм показват, че засиленият контрол е най-ефективното средство за превенция и подобряване условията на труд в строителството. Пикът в трудовия травматизъм през последните пет години в сектора е бил през 2014 г., когато са регистрирани 244 бр. злополуки на работното място, от които 22 бр. с фатален изход. Заради резултатите за трудовия травматизъм, както и от контролната дейност, три икономически дейности в строителството са идентифицирани като рискови както по отношение на условията на труд, така и по възникване и изпълнение на трудовите правоотношение – работа без трудов договор, нарушения на разпоредбите, регламентиращи работното време, почивките и отпуските.Поради тази причина ежегодно в плана за дейността на Инспекцията се планира специална мярка, гарантираща засилен контрол при извършване на строително-монтажни дейности. През 2017 г. са извършени 5273 бр. проверки на строителни обекти, което е 11.5% от всички проверки. Спрямо проверките през 2016 г. в сектор „Строителство“, които са били 4662 бр., е отчетен ръст с 13%Установените нарушения са 27 761 бр., от които по осигуряването на здраве и безопасност при работа са 18 750 бр. За отстраняване на нарушенията са предприети 26 072 бр. принудителни административни мерки. В 338 случая в строителството е предприета мярка „спиране“ на машини, съоръжения, обекти, работни места и др., пряко застрашаващи живота и здравето на работещите. Това са 58.6% от всички актове за спиране. Всяко установено и отстранено след намесата на Инспекцията по труда нарушение води до подобряване условията на труд за работещите, а мярката „спиране“ е най-ефективният начин за превенция на тежки трудови инциденти.Най-често в строителството се установяват необезопасени конструктивни отвори на обектите, скелета, временни ел. инсталации и др. По отношение на трудовите правоотношения често се констатират нарушения, свързани с работното време и почивките, но нерядко това става със съгласието на самите работещи, които предпочитат да работят по-дълго без почивка, за да натрупат повече почивни дни и да пътуват до родните си места.Строителството е изключително рисков сектор и по отношение на недекларирания труд. Въпреки затруднения контрол, поради възможността строителните обекти лесно да бъдат напускани от заетите, през 2017 г. инспекторите по труда са установили 853 случая на работа без сключен писмен трудов договор, което е ¼ от всички такива случаи. Често самите работещи предпочитат да работят без договор, за да предотвратят запори на банкови сметки заради дължими суми по кредити и др., загуба на права за социално подпомагане или на обезщетения от социалното осигуряване.Общ контролОбщият брой на извършените проверки от Инспекцията по труда през 2017 г. във всички икономически дейности е 45 645 бр. Проверени са 37 284 бр. предприятия с 1 661 649 заети в тях. Установените нарушения са 195 783 бр., като от тях 96 426 бр. са свързани с трудови правоотношения, а с безопасността и здравето при работа - 97 615 бр.За отстраняване на нарушенията са приложени 188 424 бр. принудителни административни мерки. От тях 186 544 бр. са дадените задължителни за изпълнение предписания. В 577 случая са спрени машини, обекти и работни места, застрашаващи живота и здравето на работещите. Въведен е специален режим на работа при невъзможност за спиране в 52 случая. Отстранени са 54 работници и служители без нужната квалификация и инструктаж за безопасност при работа.Установените случаи на лица, които полагат труд без сключени трудови договори, са 3149 бр. Работодателят няма право да допуска до работното място работници и служители преди да е сключил с тях писмен трудов договор, който е регистриран в НАП.Издадени са 10 732 бр. акта за установяване на административни нарушения. Сумата на влезлите в сила наказателни постановления е 13 518 245 лв.Сумата на установените през годината забавени възнаграждения е 28 млн. лв., като през миналата година благодарение на Инспекцията по труда са изплатени почти 19 млн. лв. забавени заплати.От „Главна инспекция по труда” напомнят на работещите, че най-ефективна защита на правата си могат да получат, ако сигнализират контролните органи на Агенцията, докато полагат труд на работните си места, както и да им съдействат по време на проверката.Практика е сигнали да бъдат подавани, след като работниците бъдат освободени от работа, което ограничава възможностите за ефективна намеса на инспекторите по труда. Важно е също да не разписват документи, с чието съдържание не са съгласни. Най-често те са принуждавани да се разпишат във ведомости за заплати под заплахата, че само така на по-късен етап ще получат забавени възнаграждения. ", "date": "2018.03.12", "title": "Трудовите злополуки в строителството намаляват, констатира Инспекцията по труда"}
{"url": "http://www.novinite.bg/articles/157512/Predlagat-promeni-v-Zakona-za-okolnata-sreda-i-vodite", "text": "Драстично се намаляват сроковете за  издаване на оценка на въздействието върху околната среда, комплексно разрешително и доклад за безопасност при инвестиционно намерение. Това предвиждат промените в Закона за околната среда и водите, които ресорното министерство вече е обявило за обществено обсъждане.Според досега действащите разпоредби срокът за завършване на трите процедури е около година и половина в случите, в които няма обжалване. Ако промените в закона влязат в сила, ще са необходими само девет месеца.Министърът на околната среда и водите Нено Димов коментира за Дарик, че промяната е допълнение към сега действащите разпоредби и няма да доведе до занижен контрол при издаването на екоразрешителните.\"Трите процедури ще останат същите, но това ще бъде до известна степен невидимо за инвеститора, защото органите, които работят по тези три процедури, ще продължат да работят в същия режим като досега, но паралелно, а не едно след друго. И тези части, които съвпадат в различните процедури, ще бъдат извършвани само веднъж. Тоест ако имате обществено обсъждане в един или втори случай, там ще имате обществено обсъждане върху двата едновременно, което не го прави по-маловажно. Ако имате обжалване, ще може да се обжалва всеки един, включително двата или трите етапа в единия случай, а в другия се прави едно след друго. Тоест обединяването не ограничава възможностите, а предимно намалява сроковете от една страна, обема информация от друга и работата на администрацията, която ще бъде паралелна, а не последователна. Така най-вече ще се съкратят сроковете\", каза министърът.В сила ще остане и досега действащата процедура, според която трите разрешителни се издават поотделно, като всеки инвеститор ще има възможност сам да прецени по кой от двата административни пътя да тръгне. Предложението подлежи на обществено обсъждане в срок от 30 дни, след което влиза в Министерския съвет. ", "date": "2018.03.12", "title": "Предлагат промени в Закона за околната среда и водите"}
{"url": "http://www.novinite.bg/articles/157495/Speshno-umuvat-za-transporten-dostap-v-rajona-na-smolyanskoto-svlachishte", "text": "На спешно заседание днес в Смолянската областна администрация ще се търси решение заосигуряване на транспортен достъп на населението в засегнатите села от свлачището край село Тикале. Прокарването на обходен маршрут засега се забавя, заради несъгласие от страна на собственици на земи по предвиденото за временен път трасе.Мнозина от жителите на 11-те засегнати села пътуват всяка сутрин до Смолян на работа или училище, а след затварянето на пътя Мадан-Смолян, маршрутът им се удължава с минимум 30 км.Пешеходното преминаване през района на свлачището по пътя Смолян-Мадан също е опасно, информират от Областната администрация. Предстои да бъде поставена сигнализация на пътя, която да предупреждава за забраната за движение.Стотици жители на селата в района преминават ежедневно през свличащия се терен, за да стигнат до работните си места или на училище в Смолян. Достъпът на 11 села до областния град е прекъснат от активизираното през миналата седмица свлачище при с. Тикале. Според данни на АПИ, това е най-мащабното в страната свлачище върху главен път.", "date": "2018.03.12", "title": "Спешно умуват за транспортен достъп в района на смолянското свлачище"}
{"url": "http://www.novinite.bg/articles/157521/Speshni-merki-za-ukrepvane-na-digite-vav-Vidinsko", "text": "Спешни мерки за укрепване на дигите предприемат във Видинско. Наводнените райони посетиха различни институции, отговарящи при бедствия. Междувременно се отчита и лек спад на разлялата се река Тимок в Брегово.Проблемът идва от високите води на река Тимок, идващи от Сърбия. Залети са близо 7 хиляди декара обработваеми земи, водата настъпва и към къщите на хората. \"Има част от дигата, която липсва и не е довършена и там вместо да влезе в коритото на река Тимок, тази вода идва на това място”, каза кметът на Брегово Милчо Лалов.По спешност представители на различни институции посетиха бедстващите места във Видинско, за да се запознаят със ситуацията.\"Това, което мога да кажа, е, че сме предприели прединвестиционни проучвания още от сутринта за изработване на работен проект, за да коригираме котата на дигата, за да имаме цялостно решение на проблема\", обясни Снежина Динева от \"Напоителни системи\".В следващите дни ще има дъждове и това ще усложни ситуацията, предупредиха от пожарната.Специалисти взеха и проби на питейната вода в Брегово. Резултатите ще бъдат готови до дни.", "date": "2018.03.12", "title": "Спешни мерки за укрепване на дигите във Видинско"}
{"url": "http://www.novinite.bg/articles/157520/Patyat-mejdu-Smolyan-i-Madan-ostava-zatvoren", "text": "Пътят между Смолян и Мадан остава затворен. Това решиха експерти на заседание при областния управител на Смолян. Затрупаното от огромното свлачище шосе няма да е достъпно за автомобили и дори за пешеходци. Единственият онходен маршрут е през Смилян и Рудозем.Сутрин тясната пътека през свлачището е по-натоварена и от главната улица в Смолян. Ученици и работници преминават и бързат пеша към областния град.11 населени места засега остават без връзка с областния град. А затвореният път не е единственият проблем. Камъните блокират пътя на противопожарните автомобили и на линейките, които трябва да реагират бързо при критична ситуация.„Прекъсна и електрозахранването. В процес на прекъсване е и водоподаването”, каза кметът на село Търън Явор Говедаров.Отварянето на затрупания път е опасно. Становището е на експертите на Агенция “Пътна инфраструктура”.„В областта имаме двама много добри геолози. Те отказаха да се подпишат да пуснем пътя”, каз Марияна Цекова, зам.-кмет на Смолян.Междувременно вече се изгражда обход за леки коли през село Влахово.Разчистването на трасето на обхода е изключително трудно. Работи се в планината с тежки машини. Властите уверяват, че този път трябва да е готов до няколко дни.„Това не е нещо, което може да стане с щракане на пръсти. Ще са необходими около седмица, а може и малко повече”, каза зам.-областният управител Адриян Петров.Дотогава единствената връзка между Смолян и 11-те села по поречието на Черна река остава маршрутът през Смилян и Рудозем.", "date": "2018.03.12", "title": "Пътят между Смолян и Мадан остава затворен"}
{"url": "http://www.novinite.bg/articles/157490/Manolova-KEVR-byaga-ot-otgovornost-za-ChEZ", "text": "Имам ясна позиция още от първия ден, когато започна този скандал. Тревогата ми, грижата ми е през интересите на българските потребители. Тази сделка показа всички дефекти на непрозрачното вземане на важни за българските граждани решения. Това заяви омбудсманът Мая Манолова в ефира на БНТ по темата за сделката с ЧЕЗ.Аз твърдя, че контролните органи трябва да си свършат работата и да има промени в българското законодателство. Единствените, които обясняват, че нищо не могат да направят, са КЕВР. Ясно е, че става дума за еквилибристика. КЕВР трябва да прояви активност и да събере нужната информация. Ако се анализира, че на КЕВР ѝ липсват правомощия да контролира тази сделка, би следвало те да ѝ бъдат предоставени чрез промени в законодателството, коментира Маналова.Тази сделка се използва доста добре за вътрешнополитически противоречия. КЕВР бягат от отговорност. Те се боят да поемат отговорност в интерес на българските граждани, каза още омбудсманът по темата. ", "date": "2018.03.12", "title": "Манолова: КЕВР бяга от отговорност за ЧЕЗ"}
{"url": "http://www.novinite.bg/articles/157492/Specsadat-dade-hod-na-deloto-sreshtu-Daniel-Mitov-i-Hristo-Angelichin", "text": "Специализираният наказателен съд даде ход на делото срещу бившия външен министър Даниел Митов и заместника му Христо Ангеличин, информира БГНЕС.Митов е обвинен за престъпление по служба, а Ангеличин в безстопанственост. Първоначално бившият министър бе с мярка за неотклонение „подписка”, но по-късно съдът я отмени и двамата с Ангеличин остават без мярка за неотклонение по време на съдебния процес.По време на днешното заседание беше прочетен обвинителният акт срещу двамата. Бе определена следваща дата за заседание - 21 март от 10 ч., когато ще бъдат призовани за изслушване 10 свидетели от общо 18.Припомняме, че Даниел Митов е обвинен в това, че в периода от 15.01.2016 г. до 22.07.2016 г., като министър на външните работи, не изпълнил служебните си задължения с цел да набави облага за търговско дружество и от това МВнР е било ощетено с 494 458,03 лв. Христо Ангеличин е обвинен в това, че от 15.01.2016 г. до 22.07.2016 г., като зам.-министър на външните работи, не е упражнил достатъчен контрол върху работата на дирекция „Управление на собствеността и материално-техническо осигуряване” в МВнР. В резултат на това са последвали значителни щети за Министерство на външните работи в размер на 494 458,03 лева , изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение.Вместо да се спази закона,МВнР сключило две споразумения с Министерството на земеделието и храните, по силата на които са ползвали услугите на търговско дружество чрез министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ. ", "date": "2018.03.12", "title": "Спецсъдът даде ход на делото срещу Даниел Митов и Христо Ангеличин"}
{"url": "http://www.novinite.bg/articles/157481/Predstavitel-na-Inerkom-koyato-shte-kupuva-ChEZ-govori-pred-Rojters", "text": "Инерком България не смята, че придобиването на държавен дял от страна на българското правителство е единственият начин да се гарантира обществения интерес и доставките на електричество за българските потребители. Това се казва в интервю за Ройтерс на Милена Стоева, председател на борда на директорите на компанията. Българският финансов министър Владислав Горанов заяви по-рано, че българската държава има достатъчно инструменти да регулира доставката на електричество до потребителите, поради което държавното участие в сделката не е необходимо. Редица експерти и анализатори в България са съгласни с това \"Ние сме съгласни с финансовия министър и не смятаме, че държавно придобиване на дял от бизнеса на ЧЕЗ е единственият начин да се гарантира общественият интерес\", казва Стоева пред Ройтерс. Според нея обаче от ЧЕЗ зависи дали българската държава ще има дялово участие при закупуването. От централата на ЧЕЗ в Прага съобщиха, че ще направят детайлен анализ на възможността за потенциално българско държавно участие в продажбата на българските активи на електроразпределителната компания и ще обявят решението си в началото на април. Стоева отказва да оповести стойността на сделката, но отбелязва, че компанията Инерком има активи за около 100 млн. лева (62,9 млн. долара), а също така е поела твърд ангажимент да приключи тази транзакция и смята да го спази.От компанията заявяват, че финансирането на сделката никога не е било обсъждано с руски банки, както и че за сделката ще бъде осигурен значителен дял собствено финансиране. \"От подписването на договора до сега, преговорите с банките вървят добре\", заявява Стоева. Тя не споменава конкретни имена на банки поради строгите клаузи за конфиденциалност на сделката. \"Никакви офшорни компании няма да участват в тази транзакция, желанието ни е да направим прозрачна сделка\", казва още тя.", "date": "2018.03.12", "title": "Представител на Инерком, която ще купува ЧЕЗ, говори пред Ройтерс"}
{"url": "http://www.novinite.bg/articles/157523/Maj-i-jena-ubili-taksimetrov-shofor-za-20-lv-vlizat-v-zatvora", "text": "24-годишната Ренета Козарова от Несебър и 27-годишният й съучастник Космас Джероме от Дългопол получиха ефективни присъди по обвинението на Окръжната прокуратура във Варна за грабеж, придружен с убийството на таксиметровия шофьор Васил Ашиков.Състав на Варненския окръжен съд наложи наказание 20 години лишаване от свобода при строг режим за подсъдимия Космас Джероме, а Ренета побучи 18 години лишаване от свобода също при строг режим.Заради признаване на вината си и всички факти и обстоятелства в обвинителния акт на Окръжната прокуратура във Варна и поисканото съкратено съдебно следствие от подсъдимите с цел получаване на наказание, намалено с една трета, съдът определи Ренета да търпи общо 12 години лишаване от свобода, а съучастникът й – 13,4 години.Състав на Варненския окръжен съд уважи частично гражданските искове на тримата наследници на жертвата в размер на по 120 000 лева. Двамата подсъдими бяха осъдени да заплатят и направените по делото разноски в размер на по близо 4000 лева за всеки. Съдът потвърди и мерките за неотклонение „Задържане под стража“ на Ренета и Космас.Грабежът, който бил предварително планиран от двамата осъдени, бил извършен на 9 срещу 10 април 2017 г. Целта на тежкото криминално престъпление било живеещите на семейни начала подсъдими да си набавят средства за живот. Единственият доход на двойката била социалната пенсия на 27-годишния младеж, който страда от детска церебрална парализа.Приготвили си и кухненски ножове. Ренета трябвало да се качи на предната седалка до шофьора, а Космас – на задната седалка.На разклона за село Каменар, на отбивката за военно поделение, Космас спрял таксито с искане да отиде до тоалетна. Ренета изпуснала нарочно портмонето си в краката на таксиметровия шофьор. Там била и личната карта на Космас. Помолила шофьора да й подаде изтървания портфейл, под предлог че е бременна. Таксиметровият шофьор отказал.Тогава с ножа младата жена нанесла удар в дясната ръка на водача. Той се опитал да го отнеме, но през отворения преден прозорец на таксито Космас нанесъл удар с друг нож в гърба му.След разкриване на престъплението съдебните медици описали в експертизата си над 61 порезни и прободно-порезни наранявания по цялото тяло на жертвата. Двамата го удряли и с дръжка на четка, която намерили в багажника на таксито. Въпреки молбите на 69-годишния таксиметров шофьор да не го убиват, Ренета и Космас нанасяли удари с ножовете до момента, в който жертвата спрял да дава признаци на живот.От автомобила двамата взели 20 лева и мобилния телефон на шофьора. Според съдебната експертиза стойността на ограбеното общо е 55 лева.Двамата се опитали да инсценират нападение над тях пред постовите на военното поделение, които повикали бърза помощ и полицейски екип. След задържането им химическа експертиза установила наличие на метамфетамини в кръвта и урината им. 24-годишната Ренета е с висше образование. И тя, и Космас са с чисто съдебно минало, което е единственото смекчаващо вината обстоятелство за двамата. Като отегчаващи вината обстоятелства представителят на обвинението посочи особената жестокост на престъплението и особено мъчителния начин за смъртта на жертвата, както и употребата на наркотици.В последната си дума, преди да чуят наказанията си, и двамата изразиха твърде формално съжаление за стореното, като дори изразиха съболезнования на близките на таксиметровия шофьор.Съдебният акт на Варненския окръжен съд подлежи на протест и обжалване пред Апелативния съд.", "date": "2018.03.12", "title": "Мъж и жена, убили таксиметров шофьор за 20 лв., влизат в затвора"}
{"url": "http://www.novinite.bg/articles/157497/Sotir-Cacarov-atakuva-v-KS-promenite-v-Zakona-za-chastnata-ohranitelna-dejnost", "text": "Главният прокурор Сотир Цацаров отправи искане до Конституционния съд /КС/ за обявяване за противоконституционни на разпоредби от Закона за частната охранителна дейност, обнародвани на 30 януари, поради противоречието им с принципите на правовата държава, съобщиха от пресцентъра на прокуратурата.Разпоредбите се отнасят до охраната на урабинизирана територия, като нов вид охранителна дейност. В тях се регламентира същността и начина на осъществяване, сключването на договори за охрана и обособяване на екипи за реализирането на тази охрана. Основният аргумент на главния прокурор е, че опазването на обществения ред, който включва и защитата от престъпни посегателства спрямо гражданите и техните имущества, е конституционен и законов ангажимент на МС и МВР.\"Наред с това недопустимо се засягат /прехвърлят се/ правомощия на държавата, реализирани от МС и конкретно от Министерството на вътрешните работи по опазване на обществения ред и националната сигурност, като тези правомощия се възлагат на търговци\", се казва още в мотивите към искането до КС.В искането се сочи още, че с атакуваните разпоредби на законово ниво се позволява неограничено въздействие от страна на частни охранители върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други. ", "date": "2018.03.12", "title": "Сотир Цацаров атакува в КС промените в Закона за частната охранителна дейност"}
{"url": "http://www.novinite.bg/articles/157491/Manolova-KEVR-byaga-ot-otgovornost-za-ChEZ", "text": "Имам ясна позиция още от първия ден, когато започна този скандал. Тревогата ми, грижата ми е през интересите на българските потребители. Тази сделка показа всички дефекти на непрозрачното вземане на важни за българските граждани решения. Това заяви омбудсманът Мая Манолова в ефира на БНТ по темата за сделката с ЧЕЗ.Аз твърдя, че контролните органи трябва да си свършат работата и да има промени в българското законодателство. Единствените, които обясняват, че нищо не могат да направят, са КЕВР. Ясно е, че става дума за еквилибристика. КЕВР трябва да прояви активност и да събере нужната информация. Ако се анализира, че на КЕВР ѝ липсват правомощия да контролира тази сделка, би следвало те да ѝ бъдат предоставени чрез промени в законодателството, коментира Маналова.Тази сделка се използва доста добре за вътрешнополитически противоречия. КЕВР бягат от отговорност. Те се боят да поемат отговорност в интерес на българските граждани, каза още омбудсманът по темата. ", "date": "2018.03.12", "title": "Манолова: КЕВР бяга от отговорност за ЧЕЗ"}
{"url": "http://www.novinite.bg/articles/157518/Prokuraturata-si-zatvori-ochite-za-novite-ekspertizi-za-tragediyata-v-Hitrino", "text": "Новите експертизи за жп трагедията в село Хитрино изобщо не вълнуват българската прокуратура.Според държавното обвинение представената днес от компанията \"Булмаркет\" експертиза, в която се твърди, че причина за железопътната катастрофа в с. Хитрино е незаключена стрелка на релсовия път, няма характер на доказателствено средство в съдебния процес.Затова от цацаровото ведомство не намират основания за промяна на изводите, основани на експертизи, назначени в хода на проведеното разследване и сочещи високата скорост на навлизане на влаковата композиция в района на гарата като основна причина за инцидента.От държавното обвинение обаче изобщо не коментират факта, че звеното за разследване на тежки жп инциденти е структура на подчинение на министър Московски, който също така е принципал на държавната НКЖИ, която според новите доказателства е основният виновник за загиналите хора и опустошенията в село Хитрино.Представените днес експертизи от Румъния и Франция на компанията превозвач \"Булмаркет\" сочат, че въпреки че влакът се е движел с превишена скорост от 79 км/ч, при изправни релси той би дерайлирал едва при значително по-високата скорост от 111,5 км./ч.Освен това и друга структура на Министерството на транспорта на Ивайло Московски не си е свършила работата. Изпълнителна агенция \"Железопътна администрация\" не е забранила за движение на територията на страната на опасната цистерна, която дерайлира и предизвика трагедията. В Германия и Франция тези возила са забранени, но не и у нас. Затова превозвачът \"Булмаркет\" не е могъл да откаже приемането на цистерните, които са приети с редовни документи от клиент в румъния, въпреки че стените им са били тройно по-тънки от действащите евронорми в момента. ", "date": "2018.03.12", "title": "Прокуратурата си затвори очите за новите експертизи за трагедията в Хитрино"}
{"url": "http://www.novinite.bg/articles/157522/Vnesoha-v-sada-obvinitelen-akt-sreshtu-Moskov", "text": "Софийска градска прокуратура внесе в Специализирания наказателен съд обвинителен акт срещу бившия министър на здравеопазването Петър Москов, неговия заместник Адам Персенски и още трима души от „Бул Био НЦЗПБ“ ЕООД във връзка с ваксините „Пентаксим“, „Еувакс Б“ и „Тетадиф\". Това съобщиха от пресцентъра на Прокуратурата. Петър Москов е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от Министерство на здравеопазването на Турция - 100 хил. дози ваксина за деца „Пентаксим -0.5 мл.“ и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не биха могли да отговорят на нуждите на имунизационния календар в страната, обясняват от прокуратурата. От действията на Москов са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца. Това определя деянието като особено „тежък случай“, отбелязват от обвинението. Деянието на Петър Москов съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода“ от 3 до 10 г. Второто обвинение срещу Москов е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ“ ЕООД за дарение на 5 000 000 дози ваксини „БЦЖ“. От това са произтекли значителни вреди за „Бул Био“ ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи. Третото обвинение на Петър Москов е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ“ ЕООД, не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв. В резултат на престъпното бездействие на Москов е допуснато в база на „Бул Био“ в кв. Суходол, гр. София, да бъде произведена и съхранявана ваксина „Тетадиф“, без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био“ ЕООД.Така са осъществени значителни разходи за производството на ваксината, без да са спазени нормативните изисквания, се казва в съобщението. Така описаното деяние съставлява престъпление по чл. 219, ал. 4, вр. с ал. 2 от НК и ако бъде признат за виновен, Петър Москов може да получи наказание „лишаване от свобода“ от 3 до 10 г., съобщават от прокуратурата. На съд е предаден и бившият заместник-министър Адам Персенски по обвинение, че на 9 юли 2015 г., като длъжностно лице, в съучастие като помагач на Москов, умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б“, като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК.За това деяние се предвижда наказание „лишаване от свобода“ от 3 до 10 г. , се казва в съобщението. Престъпните действия на Адам Персенски се изразявали в осъществяване на среща в резиденцията на Р Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Адам Персенски е участвал в работна група за изготвяне на същото Споразумение. На 19 юли 2015 г. Адам Персенски е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на България, се казва в съобщението. Второто обвинение на Адам Персенски е за това, че в качеството си на длъжностно лице е подбудил и подпомогнал на Любомир Димитров (управител на „Бул Био“ ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био“ ЕООД в размер на 427 788, 31 лв. с ДДС. Деянието съставлява престъпление по чл. 220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода“ от 1 до 6 г. Управителят на „Бул Био“ АД Любомир Димитров е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф“, без нужните разрешения в периода 20 юни 2016 – 1 юли 2016 г. , се казва в съобщението. Второто престъпление е осъществено в периода 9 ноември 2015 – 27 ноември 2015 г., когато Л.Д. е допуснал разпиляване на имуществото на „Бул Био“ ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК. Щетата е формирана от направените производствени разходи във връзка с производство на ваксина „Тетадиф“ , предназначена за Турция, без да е наличен изричен договор и разрешение от страна на Изпълнителната агенция по лекарствата, съобщават от прокуратурата. За това престъпление законът предвижда наказание „лишаване от свобода“ от 3 до 10 г. Третото обвинение на Любомир Димитров е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ“ (250 000 ампули по 20 дози) в полза на Министерството на здравеопазването. От това е произлязла значителна вреда за „Бул Био“ ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода“ от 1 до 6 г.На съд е предаден и завеждащ отдел в „Бул Био НЦЗПБ“ ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/, се отбелязва в съобщението. Деянията са осъществени във връзка с незаконно производството на ваксината „Тетадиф“ и безплатния й износ за Турция. На съд е предадена и завеждащата отдел „Качествен контрол“ в „Бул Био НЦЗПБ“ ЕООД. Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи, съобщават от държавното обвинение. В една част от тях е отразявано, че партидите с ваксина „БЦЖ“ отговарят на съответните спецификации в разрешението за употреба и на разпоредбите за освобождаване на биологични продукти. В други е посочено, че определена хранителна среда, използвана при ин витро процедури, е отговаряла на изискванията за качество. Тези документи са се използвали пред клинични микробиологични лаборатории в страната. Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода“ до 5 г. Към настоящия момент всички обвиняеми са с мярка за неотклонение „подписка“. ", "date": "2018.03.12", "title": "Внесоха в съда обвинителен акт срещу Москов"}
{"url": "http://www.novinite.bg/articles/157482/Izprashtame-grupa-na-tazgodishnata-Evroviziya", "text": "Група ще представи България в тазгодишното издание на Евровизия с песента \"Bones\" (Кости). В изпълнението й са включени петима артисти - Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл. Те са част от групата „Equinox“, създадена специално за „Евровизия“. Двете имена с чуждо звучене са на популярни американски изпълнители - единият участва в „Америка търси талант“ през 2017 г., като достига до полуфиналите на предаването и се превръща в интернет сензация, а другият работи с актуални изпълнители като Дуа Липа. Композитор на песента „Bones“ е Борислав Миланов, благодарение на когото България достигна до второто и четвъртото място на „Евровизия“ в последните две издания. Страната ни ще излезе на сцената на музикалния форум по време на първия полуфинал на 8 май в португалската столица Лисабон.В 63-о издание на форума ще се включат представители на 42 държави, обединени от мотото „All Aboard!“ („Всички на борда!“)", "date": "2018.03.12", "title": "Изпращаме група на тазгодишната Евровизия"}
{"url": "http://www.novinite.bg/articles/157525/Zapochvat-proverki-za-detski-stolcheta-i-kolani-na-zadnite-sedalki", "text": "От 12 до 18 март започва полицейска операция за установяване на нарушители, които не използват обезопасителни системи - колани, каски за мотористите и детски столчета.Контролът за установяване на такива нарушения ще бъде засилен в цялата страна. Акцент ще има и върху пътниците, които се возят на задните седалки на автомобила. От миналата година има промени в закона като вече и самият водач носи отговорност и ще бъде глобяван, ако пътниците нямат колан.Много българи слагат колани, когато се возят на предната седалка. Процентът не е такъв за тези, които се возят отзад. Лош е и процентът за детските обезопасителни системи.Глобата за непоставяне на колан, непоставяне на каска и неизползване на столче за дете е 50 лв. Същата глоба се налага и на водача, ако някой от пътниците е без колан. Това не означава, че ако трима от пътниците са без колан, водачът ще бъде глобен с по 50 лв. за всеки, а общо глобата ще бъде на тази стойност.\"Очакваме гражданите да се научат да ползват тези обезопасителни системи, не само когато има такива операции, а постоянно. Нека всички в автомобилите да използват колани, защото това спасява живот”, обясни главен инспектор Росен Рапчев от отдел „Пътна полиция”.", "date": "2018.03.12", "title": "Започват проверки за детски столчета и колани на задните седалки"}
{"url": "http://www.novinite.bg/articles/157486/Napadenie-do-rezidenciyata-na-iranskiya-poslanik-vav-Viena", "text": "Мъж с нож се опита да нападне охраната на резиденцията на иранския посланик във Виена. Нападателят бил застрелян от австрийски войник, който бил на пост. От полицията съобщиха, че починалият мъж е 26-годишен австрийски гражданин. Мотивите му за нападението, обаче, все още не са ясни. Според говорител на виенската полиция късно снощи 26-годишен австрийски гражданин без предупреждение нападнал войника, който бил на пост сам. При възникналата схватка войникът стрелял четири пъти в нападателя, ранявайки го фатално. Той починал на местопроизшествието.В австрийската столица миналата седмица четирима души бяха ранени при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец. ", "date": "2018.03.12", "title": "Нападение до резиденцията на иранския посланик във Виена"}
{"url": "http://www.novinite.bg/articles/157498/Zastrelyaha-napadatel-s-noj-pred-rezidenciyata-na-iranskiya-poslanik-vav-Viena", "text": "Австрийски войник застреля нападател, който го атакувал с нож, пред резиденцията на иранския посланик във Виена, предаде ДПА.Според говорител на виенската полиция късно снощи 26-годишен австрийски гражданин нападнал войника, който бил на пост сам. 23-годишен австрийски войник първо е опитал да спре атаката с лютив газ.При възникналата схватка войникът стрелял четири пъти в нападателя, ранявайки го фатално. Тойпочинал на местопроизшествието.Войникът има порязвания по дясната ръка, но защитната жилетка е предотвратила по-сериозни наранявания. Австрийското вътрешно разузнаване и агенция за борба с тероризма разследват инцидента.В австрийската столица миналата седмица четирима души бяха ранени при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец.   ", "date": "2018.03.12", "title": "Застреляха нападател с нож пред резиденцията на иранския посланик във Виена"}
{"url": "http://www.novinite.bg/articles/157500/Severna-Koreya-potana-v-malchanie-za-badeshtata-sreshta-na-Tramp-i-Kim-Chen-un", "text": "Новината за планираната среща между американския президент Доналд Тръмп и севернокорейския лидер Ким Чен-ун разтърси света, но държавните медии в Северна Корея досега не са съобщили нищо за нея, предаде Асошиейтед прес.Пхенян е изненадващо мълчалив след поредицата важни, вероятно дори исторически събития от последните месеци.По същество севернокорейските власти от повече от месец не позволяват на представители на чуждестранни медии да посещават страната и въпреки че говорят за подобряване на междукорейските отношения, се придържат към същия гневен тон, насочен срещу САЩ и в подкрепа на ядрените оръжия, както и при ракетните опити миналата година.Служители в Сеул казват, че Пхенян не информира и тях. \"Що се отнася до срещата на върха между Северна Корея и САЩ, няма официален отговор от севернокорейското правителство. Затова мислим, че Северна Корея подхожда предпазливо към въпроса, тъй като се нуждае от време, за да подготви позицията си\", каза говорител на южнокорейското министерство на националното обединение.За севернокорейските медии не е необичайно да се бавят със съобщаването на новините. Тъй като са държавни, всички вестници, радиа, телевизии и официалната информационна агенция неизменно се придържат към официалната позиция. Както отбеляза южнокорейският говорител, понякога е нужно известно време, докато се реши каква да бъде официалната позиция.Възможно е също така севернокорейското правителство да се бави, защото се тревожи, че предложението за срещата може да пропадне, а това може да е трудно да се обясни на обществеността.Досега обаче единственото официално съобщение за севернокорейското предложение за среща с Тръмп в замяна на мораториум върху ракетните и ядрените опити е дошло от Южна Корея.Севернокорейският вестник \"Нодон синмун\" - печатният орган на Корейската трудова партия, публикува само няколко абзаца за посещението на висши южнокорейски представители миналата седмица.Той не спомена нищо за каквито и да е планове за среща на върха, да не говорим за някакви условия или изявления за това дали Ким сериозно обмисля да се откаже от ядрените си оръжия, отбелязва Асошиейтед прес.", "date": "2018.03.12", "title": "Северна Корея потъна в мълчание за бъдещата среща на Тръмп и Ким Чен-ун"}
{"url": "http://www.novinite.bg/articles/157504/Slovashkiyat-vatreshen-ministar-Robert-Kalinyak-podava-ostavka", "text": "Словашкият министър на вътрешните работи Роберт Калиняк обяви днес, че подава оставка, предаде Ройтерс.Калиняк, който е близък политически съюзник на премиера Роберт Фицо от неговата социалдемократическа партия \"Смер\" (\"Посока\"), отстъпи пред исканията на един от по-малките партньори в управляващата коалиция - партията \"Мост-Хид\" (\"Мост\") - на фона на политическата криза, избухнала в страната след убийството на разследващия журналист Ян Куциак и неговата годеница.\"Важно е да бъде запазена стабилността, затова реших да подам оставка като вицепремиер и вътрешен министър\", обяви той на пресконференция.Очаква се днес партия \"Мост-Хид\", която представлява унгарското етническо малцинство в Словакия, да реши дали ще остане в управляващата коалиция. ", "date": "2018.03.12", "title": "Словашкият вътрешен министър Роберт Калиняк подава оставка"}
{"url": "http://www.novinite.bg/articles/157505/EK-dava-obyasneniya-zaradi-Chudovishteto-na-Yunker", "text": "Смяната на генералния секретар на Европейската комисия доведе до най-тежкия трус в комисията под председателството на Жан-Клод Юнкер. Европейският парламент обсъжда днес избора на Мартин Зелмайер. Той е шеф на кабинета на Юнкер и е определян от наблюдателите като “сивият кардинал”. Може ли институцията, гарантираща върховенството на закона и налагаща в страните изисквания за прозрачна и неопетнена политика, да преживее продцедура, която постава под въпрос точно тези принципи? Отговорите ще разберем тази вечер по време на дебат в Европарламента където ЕК е привикана да даде обяснения.Всичко започна на 21 февруари с назначението на т. н. \"сив кардинал\" в Комисията и шеф на кабинета на Жан-Клод Юнкер. Мартин Зелмайер е известен и с прозвищата “Чудовището на Юнкер” и “Распутин на Брюксел”.Процедурата предизвика голям скандал и възмущение сред водещите европейски медии, които го определиха като “преврат в Комисията”, \"калинка в системата” и “пост по мярка\", с който се връзват ръцете на всеки следващ председател на ЕК след Юнкер.Някои евродепутати поискаха главата на Зелмайер, а почти всички политически формации в Европарламента заподозряха злоупотреба и предизвикаха разследване.От името на Комисията назначението ще оправдава комисарят Гюнтер Йотингер. Ако депутатите не останат удовлетворени от неговите обяснения, експерти в Брюксел предвиждат оставка на Зелмайер, която може да повлече и Юнкер.", "date": "2018.03.12", "title": "ЕК дава обяснения заради \"Чудовището на Юнкер\""}
{"url": "http://www.novinite.bg/articles/157513/Pochti-edna-treta-ot-istoricheskiya-centar-na-Veneciya-e-pod-voda", "text": "Почти една трета от историческия център на Венеция се оказа под вода в резултат на лошото време, предаде АНСА.Миналата нощ на редица места нивото на водата достигна 199 сантиметра. Средното ниво на покачването на водата в града е 119 сантиметра, а за критично се смята ниво от 120 сантиметра.Проливни дъждове обхванаха северните области на страната, а в южните области се установи нетипично за сезона топло време. Топлата вълна там последва сибирските студове, донесли на Апенините сняг, дори в столицата Рим, както и бурни ветрове.Според прогнозите в идните дни се очаква ново захлаждане. ", "date": "2018.03.12", "title": "Почти една трета от историческия център на Венеция е под вода"}
{"url": "http://www.novinite.bg/articles/157516/Irak-planira-da-namali-vnosa-na-petrolni-produkti-s-25", "text": "Иракското министерство на петрола съобщи днес, че страната ще намали вноса на петролни продукти с 25 процента, тъй като рафинериите са възстановени след боевете с бойците от групировката \"Ислямска държава\", предаде Ройтерс. Ирак произвежда повече петролни продукти и като обработва газов кондензат, отбеляза в съобщение министърът на петрола Джабар ал Луайби, без да определя точна дата за намаляването на вноса.\r\n\r\n\r\n\r\n", "date": "2018.03.12", "title": "Ирак планира да намали вноса на петролни продукти с 25%"}
{"url": "http://www.novinite.bg/articles/157524/Dvama-dushi-ot-britanskiya-parlament-sa-v-bolnica-sled-poluchavane-na-podozritelen-paket", "text": "Двама души са откарани в болница превантивно, след като в сградата на британския парламент беше получен подозрителен пакет, съобщи агенция Ройтерс като се позова на лондонската полиция.Органите на реда водят разследване във връзка с възможен инцидент с неизвестно вещество, съобщи пресслужбата на законодателния орган.От полицията съобщиха, че става дума за „подозрителен колет”. На място са пристигнали полицейски инспектори и пакетът се проучва, уточниха от Скотланд ярд, предаде БГНЕС.", "date": "2018.03.12", "title": "Двама души от британския парламент са в болница след получаване на подозрителен пакет"}
{"url": "http://www.novinite.bg/articles/157515/Balgarite-sa-sred-evropejcite-koito-naj-malko-vyarvat-v-novinite", "text": "Българите са сред европейците, които най-малко вярват на новините, показват данни от проучване на Евробарометър, представени днес от Европейската комисия.Едва четири на сто от българите заявяват, че вярват на вестниците безрезервно (10 на сто е средното доверие в ЕС). Близо половината българи (41 на сто) заявяват, че напълно не вярват на този източник на информация (27 на сто в ЕС), а 43 на сто имат известно доверие (63 на сто в ЕС).На новините онлайн се доверяват напълно само два процента от българите и пет на сто от останалите в ЕС. У нас 39 на сто изобщо не вярват на новините в интернет (33 на сто в ЕС), докато известно доверие имат 33 на сто (47 процента в ЕС).На новините по българските телевизии изцяло вярват 13 на сто от зрителите (12 на сто в ЕС). Известно доверие имат 70 на сто от зрителите (66 на сто в ЕС), а недоверие изразяват 27 на сто (29 процента в ЕС).Всеки десети българин вярва напълно на вестите по радиото (15 на сто в ЕС), като по-скоро вярват 59 на сто, а доверие нямат 23 процента. На новини от видеоплатформи вярват 27 на сто от българите, а недоверие изразяват 42 на сто (48 на сто в ЕС).Всеки ден 40 на сто от българите попадат на подвеждаща новина (37 на сто в ЕС). Едва 14 на сто от българите вярват, че могат да различат фалшива новина (15 на сто в ЕС). За 69 на сто от българите и за 44 на сто от останалите европейци фалшивите новини са проблем.Мнозинството от българите (над 40 на сто) и останалите в ЕС са на мнение, че борбата с фалшивите новини следва да се води най-вече от журналистите, редакциите и властите.", "date": "2018.03.12", "title": "Българите са сред европейците, които най-малко вярват в новините"}
{"url": "http://www.novinite.bg/articles/157478/Posreshtame-sedmicata-sas-slance", "text": "Днес, след временното намаление на облачността, около обяд от запад тя отново ще започне да се увеличава, а от северозапад ще започнат и валежи, които до края на деня ще обхванат западната половина от страната. Ще духа слаб, в Източна България до умерен вятър от юг-югозапад. Максималните температури ще са между 19° и 24°, в София - около 20°. В планините облачността също ще се увеличи. Привечер ще започнат превалявания от дъжд, над 2300 метра от слаб сняг. Ще духа умерен, по билата временно до силен югозападен вятър. Максималната температура на височина 1200 метра ще бъде 14°, на 2000 метра – около 6°.По Черноморието ще преобладава слънчево време, но след обяд ще започне да се увеличва. Привечер на отделни места ще превали дъжд. Ще духа слаб до умерен вятър от юг-югозапад, който след обяд ще се ориентира от югоизток. Максимални температури между 19° и 22°. Температурата на морската вода е 6-7°. Вълнението на морето ще бъде 1-2 бала.", "date": "2018.03.12", "title": "Посрещаме седмицата със слънце"}
{"url": "http://www.novinite.bg/articles/157517/Pochina-ruskiyat-aktor-Oleg-Tabakov", "text": "На 82 години почина Олег Табаков, актьор, театрален и кино режисьор, народен артист на СССР. През последните месеци той беше в болница в тежко състояние, съобщи „Сега”.Табаков е основател на театър \"Съвременник\", ръководител на театрите \"Табакерка\" и МХТ \"Чехов\", ректор на театралната школа към МХАТ от 1986 до 2000 г.Повечето от филмите с негово участие са част от руската кинокласика: \"17 мига от пролетта\", \"Война и мир\", \"Д'Артанян и тримата мускетари\", \"Няколко дни от живота на Обломов\", \"Човекът от булеварда на Капуцините\", \"Москва не вярва на сълзи\" и много други.", "date": "2018.03.12", "title": "Почина руският актьор Олег Табаков"}
{"url": "http://www.novinite.bg/articles/157479/Ungarskiyat-spektakal-The-Station-na-scenata-na-NDK", "text": "Една история, която няма да ви разказва за щастливо семейство, което чака на гарата. Това обещава спектакълът „The station“, част от международна програма „Мигриращото тяло“ на ДНК – пространство за съвременен танц и пърформанс, който можете да гледате на 13 март (вторник) от 19:30 часа. Хореограф на спектакъла е Ференц Фехер, който работи основно в жанровете съвременен танц, танцов театър или physical theatre. Той е един от най-интересните и своеобразни унгарски хореографи и изпълнители. След дългогодишна кариера като изпълнител през 2007 г. Ференц започва да прави собствени хореографии, които ползват различни техники и естетики от танцовия театър, съвременния танц, бойните изкуства, хип-хоп, свободен стил танц и други. Критици определят хореографиите му като „анимирани от някаква мистериозна сила – изумително органична и в същото време механична“. Като част от гостуването на унгарските артисти, ще се проведе и уъркшоп, воден от Фехер. В своята движенческа практика Ференц Фехер използва личния си движенчески речник, който развива през годините. Стилът му комбинира физически танц и анималистични движения. Ателието е фокусирано върху развиване на движенческите практики на професионалните танцьори. Участниците ще бъдат провокирани да ползват въображението си заедно с физическото тяло за генерирането на нови движенчески идеи и постигането на синхронизирано общо движение на целия ансамбъл от изпълнители. Уъркшопът е насочен към професионалисти и учащи в сферата на сценичните изпълнителски изкуства и ще бъде воден на английски език. Участието е без такса и с предварително записване с кратка автобиография изпратена на dnk@ndk.bg. Билети за спектакъла „The station“ можете да закупите от касите на Билетен център и на място в ДНК час преди началото. Резервации могат да бъдат направени на ndk.bg.", "date": "2018.03.12", "title": "Унгарският спектакъл „The Station” на сцената на НДК"}
{"url": "http://www.novinite.bg/articles/157484/Ima-li-porochni-praktiki-pri-finansiraneto-na-balgarski-filmi", "text": "Напрежение в редиците на българското кино. Над 100 режисьори, продуценти и автори на музика искат промяна в \"порочните практики\" при финансирането на български филми. В писмо до министерството на културата, до парламента и до Националния филмов център, кинодейците посочват, че \"кухи асоциации с фантомна членска маса\" определят кои филми ще бъдат финансирани от държавния бюджет и кои не. Как се стигна до това напрежение, и то в момент, в който българските филми отново връщат зрителите в киносалона?„Проблемът е, че законът, по който се регламентира съществуването на държавната помощ за български кино, е доста стар. От друга страна проблемите могат да бъдат определени в две посоки – размерът на финансиране, който не дава възможност да се произвеждат повече филми, които да покрият поколенческия диапазон на различните автори, както и регламентът, по който тези пари се разпределят от художествени комисии, съставени главно то членове на асоциации, които не представляват нищо повече от един имейл лист”, коментира режисьорът Виктор Божинов, подписал се под отвореното писмо и директора на Националния филмов център Жана Караиванова.„Има проблем с асоциациите. Той се състои не толкова в това, че са кухи, а в това, че едни и същи членове са във всички асоциации. Това е на базата на закон, който е несъвършен и задължително трябва да бъде променен”, коментира директорът на Националния филмов център Жана Караиванова.„Парите за кино са много малко. Има много талантливи хора. Бумът на българското кино се дължи на факта, че талантливите хора нямат желание да изоставят тази професия, иначе трудно се правят филми. Това, че са успешни, е благодарение на упорството на създателите им. Тази година имахме два филма в „Берлинале” – единият закри „Берлинале”, а другият спечели „Златна мечка”. „Възвишение”, „Вездесъщият”, „Воевода” са финансирани от Националния филмов център”, добави Жана Караиванова.", "date": "2018.03.12", "title": "Има ли \"порочни практики\" при финансирането на български филми"}
{"url": "http://www.novinite.bg/articles/157480/Ogranichavat-dvijenieto-v-stolicata-idnite-dni", "text": "От 08.00 до 24.00 часа на 14.03.2018 г. се забранява престоят и паркирането на пътни превозни средства, с изключение на автомобилите на снимачния екип на паркинга пред Национален исторически музей – 15 /петнадесет/ паркоместа.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.03.12", "title": "Ограничават движението в столицата идните дни"}
{"url": "http://www.novinite.bg/articles/157483/Bedstvenoto-polojenie-v-obshtina-Bregovo-ostava-v-sila", "text": "Втора община обяви бедствено положение. След Хайредин тревога е обявена и във видинското село Брегово. Река Тимок заля 7000 декара земя. Остават още 20-30 см, за да прелеят дигите. Свикан е кризисен щаб. Ако водите продължат да прииждат най-застрашените хора ще бъдат евакуирани. Има и притеснения заради опасността от замърсяване с тежки метали от мината в сръбския град Бор. Местните се опасяват от екокатастрофа. \"Има залети дворни места. Може да се наложи евакуация. Имаме готовност да приютим хората в две сгради\", заяви пред NOVA кметът на Брегово Милчо Лалов. \"Откакто се вдигна нивото на Тимок, пием и готвим само с минерална вода\", обясни местна жителка. От Регионалната здравна инспекция заявиха, че до момента не е имало проблем с местната питейна вода.", "date": "2018.03.12", "title": "Бедственото положение в община Брегово остава в сила"}
{"url": "http://www.novinite.bg/articles/157485/Pojar-gori-kraj-Carigradsko-shose-v-stolicata", "text": "Пожар гори в района на бул. \"Цариградско шосе\" в столицата. Пламнал е цех за производство на пластмасови тръби. Няма пострадали.Сигналът за пожара е подаден тази сутрин към 08.29 часа. На място са пристигнали четири автомобила на пожарната. На този етап няма данни за опасност на съседни сгради.По първоначални данни огънят е тръгнал от машина за шприц.", "date": "2018.03.12", "title": "Пожар гори край \"Цариградско шосе\" в столицата"}
{"url": "http://www.novinite.bg/articles/157514/Avtomobil-se-preobarna-zaradi-visoka-skorost-dvama-postradaha", "text": "Двама души са пострадали в катастрофа на пътя Добрич-Варна. Инцидентът е станал на 11 март, около 16:10 часа. Водачът на лека кола \"Опел\" - на 18 г., поради движение с несъобразена скорост загубил контрол над автомобила. Той излетял извън пътя, блъснал се в шахта и се преобърнал няколко пъти в нива. Шофьорът е получил сътресение на мозъка и е настанен за наблюдение в МБАЛ \"Св. Анна\" без опасност за живота. Пострадал е също 72-годишен пътник в автомобила, който е с фрактура на ръката.", "date": "2018.03.12", "title": "Автомобил се преобърна заради висока скорост, двама пострадаха"}
{"url": "http://www.novinite.bg/articles/157494/Izdirvat-maj-skochil-v-reka-sled-katastrofa-v-Roman", "text": "На 11 март, през нощта в 01:45 часа в полицията в Роман се явили трима души, които съобщили, че са видели мъж да скача от моста на река Малък Искър в Роман.Свидетелите съобщили още, че скочилият е мъж на 30 г., живущ в София. Служителите на МВР започнали незабавно издирванея - обход по поречието на река Малък Искър. На около 100 метра преди моста те открили лек автомобил „Фолксваген“.Автомобилът е бил извън пътното платно, претърпял катастрофа. Поискано е съдействие от водолази от пожарната в Монтана, които са извършили обход на река Малък Искър и част от река Искър- до ВЕЦ-Кунино. До момента не е открит труп. Издирването продължава.", "date": "2018.03.12", "title": "Издирват мъж, скочил в река след катастрофа в Роман"}
{"url": "http://www.novinite.bg/articles/157496/Obarkanite-poslaniya-sled-sreshtata-na-prezidenta-Radev-i-patriarh-Kiril", "text": "При срещата си с руския патриарх Кирил българският президент Румен Радев твърдо отстоял своите позиции, което силно впечатлило главата на руската православна църква.  След като на 4 март Кирил Московски заговорил за принизяване на ролята на Русия в руско-турската освободителна война, Радев заявил, че както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност. Това съобщи отец Николай Георгиев, говорител на Светия Синод, уточнявайки, че го прави, за да внесе яснота в \"обърканите послания\", тъй като лично е присъствал на срещата. Стигнало се до момента, в който патриарх Кирил сам предложил да приключи темата, която отворил, след като президентът му напомнил за тезата на самия патриарх за силата на мълчанието.В края на разговора патриарх Кирил отправил благословията си към българския президент, но Радев завил, че вече я е получил - при встъпването си в длъжност от мъдрия български патриарх Неофит.При срещата си с руския патриарх Кирил българският президент Румен Радев твърдо отстоял своите позиции, което силно впечатлило главата на руската православна църква.  След като на 4 март Кирил Московски заговорил за принизяване на ролята на Русия в руско-турската освободителна война, Радев заявил, че както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност. Това съобщи отец Николай Георгиев, говорител на Светия Синод, уточнявайки, че го прави, за да внесе яснота в \"обърканите послания\", тъй като лично е присъствал на срещата. Стигнало се до момента, в който патриарх Кирил сам предложил да приключи темата, която отворил, след като президентът му напомнил за тезата на самия патриарх за силата на мълчанието.В края на разговора патриарх Кирил отправил благословията си към българския президент, но Радев завил, че вече я е получил - при встъпването си в длъжност от мъдрия български патриарх Неофит.", "date": "2018.03.12", "title": "\"Обърканите послания\" след срещата на президента Радев и патриарх Кирил"}
{"url": "http://www.novinite.bg/articles/157501/Nezaklyuchena-strelka-na-relsoviya-pat-e-prichina-za-tragediyata-v-Hitrino", "text": "Не високата скорост, а незаключена стрелка на релсовия път е причина за трагедията в Хитрино, каза Светослав Първанов - заместник-управител на \"Булмаркет\". Той цитира експертиза, поръчана от фирмата в чужбина, защото български експерти отказали с мотив, че биха били в конфликт на интереси. Цистерната с пропилен не е отговаряла на условията за безопасност и не е трябвало да се движи, пише в заключението. Като цяло жп инфрастрктурата също не била добра. Два пъти е подавано напрежение в съборената контактна мрежа и така се е стигнало до волтови дъги, които е възможно да са причинили взрива, каза Първанов. ", "date": "2018.03.12", "title": "Незаключена стрелка на релсовия път е причина за трагедията в Хитрино"}
{"url": "http://www.novinite.bg/articles/157503/Hilyadi-balgari-shte-patuvat-za-velkidenskite-praznici", "text": "Хиляди на път за велкиденските празници. Това очаква туристическият бранш месец преди един от най-големите християнски празници.Около 280 хиляди души се очаква да тръгнат на път в страната за 4-те почивни дни. Още 50 хиляди са избрали да празнуват извън България.В същото време у нас пък ще дойдат с 20 хиляди повече чуждестранни туристи. Очакванията са за около 190 хиляди гости.За почивката си българите са готови да платят средно между 160 и 180 лева на човек.", "date": "2018.03.12", "title": "Хиляди българи ще пътуват за велкиденските празници"}
{"url": "http://www.novinite.bg/articles/157510/Nova-vazdushna-elektroprovodna-liniya-shte-bade-izgradena-mejdu-Balgariya-i-Garciya", "text": "Нова въздушна електропроводна линия ще бъде изградена между България и Гърция. Трасето на електропровода ще свързва подстанциите „Марица-изток“ в България и „Неа Санта“ в Гърция, съобщиха от МРРБ. Проектът е част от приоритетния електроенергиен коридор „Север-юг“ и е определен за национален обект и обект с национално значение. Предвидено е въздушният електропровод да поддържа високо напрежение от 400 kV.Енергийният проект представлява елемент на техническата инфраструктура извън границите на урбанизираните територии и ще бъде изграден на териториите на общините Симеоновград, Хасково, Харманли, Кърджали, Момчилград и Кирково. Изграждането на електропровода ще допринесе за увеличаване на електропреносните възможности на енергийната система в региона, както и на сигурността на обмена на електроенергия между двете държави.  ", "date": "2018.03.12", "title": "Нова въздушна електропроводна линия ще бъде изградена между България и Гърция"}
{"url": "http://www.novinite.bg/articles/157508/Horata-s-uvrejdaniya-shte-poluchavat-po-nov-red-medicinski-izdeliya", "text": "Промени в нормативната уредба предвиждат Агенцията за социално подпомагане вече да не дава пари на ръка за медицински изделия и помощни средства на хората с увреждания.С промените се предлага парите за покупка, изработка или ремонт на медицинските изделия за хората в неравностойно положение да бъдат превеждани на производителите и търговците, регистрирани в специализиран държавен регистър.Промените предвиждат още добавката за социална интеграция и целевата помощ за медицински изделия да се отпуска по настоящ адрес. Едно от изискванията е медицинските изделия по индивидуална мярка да бъдат изработвани по поръчка за конкретния пациент. Лимитите на цените на някои медицински изделия също ще се променят.Капка Панайотова от Центъра за независим живот коментира днес пред БНР предложените нормативни промени, като заяви, че  това, което се случва в момента е недобре забравено старо, а промяната не адресира злоупотребите.Според Панайотова трябва да се постави въпросът за срока на ползване на техническите средства от хората с увреждания. Тя посочи, че действащият правилник определя 6-годишен срок на ползване на рингова инвалидна количка и 10-годишен на елетрическа.Тя посочи като основен проблем липсата на прецизност в предписването на медицинските средства и помощните изделия от отговорните лекарските комисии.Предложените изменения в нормативната уредба са в период на обществено обсъждане, като се очаква те да бъдат гласувани в началото на април. ", "date": "2018.03.12", "title": "Хората с увреждания ще получават по нов ред медицински изделия"}
{"url": "http://www.novinite.bg/articles/157506/Petkova-Prioritet-na-kabineta-e-da-nameri-naj-dobroto-reshenie-za-AEC-Belene", "text": "Приоритет на българското правителство е да намери най-доброто решение, свързано с реализация на оборудването на АЕЦ \"Белене\". Това е казала пред журналисти министърът на енергетиката Теменужка Петкова, която е инспектирала на място изграждането на съоръженията, необходими за съхранение на доставеното оборудване за централата, съобщиха от министерството.В проверката е участвал и изпълнителният директор на НЕК Петър Илиев. По мнението на енергийния министър платените вече над 3 млрд. лв. пари на българските данъкоплатци за този проект задължават за него да бъде намерено най-доброто решение.Министър Петкова е припомнила взетото неотдавна решение на Народното събрание, съгласно което до края на юни трябва да бъдат предложени варианти за реализация на оборудването. За изпълнение на тази задача в министерството вече е създадена работна група, към която ще бъдат включени и експерти от всички компании с отношение към процеса - НЕК, БЕХ, АЕЦ \"Козлодуй\", ДП РАО.По думите на министър Петкова, сериозната задача, която стои за разрешаване, е финансирането на проекта, така че да бъде гарантирана неговата реализация на пазарен принцип без държавни гаранции. Във връзка с това енергийният министър е припомнила, че преди дни Европейската инвестиционна банка е проявила интерес да участва във финансирането на проекта. Тя е припомнила, че през миналата седмица от Ижорските заводи са били доставени материалите, свързани с преконсервация на оборудването, така че процесът се изпълнява според инструкциите на производителите.", "date": "2018.03.12", "title": "Петкова: Приоритет на кабинета е да намери най-доброто решение за АЕЦ \"Белене\""}
{"url": "http://www.novinite.bg/articles/157487/DBG-iska-ostavkata-na-pravitelstvoto", "text": "\"Движение България на гражданите\" поиска оставката на правителството и предсрочни избори. Това заяви зам.-председателят му Найден Зеленогорски пред Нова тв.\"Части от Реформаторски блок имат по-различно отношение към правителството. В подобна среда няма как да се работи ефективно, без препотвърджаване на решението за опозиционност на РБ и ефективни действия в тази посока\", каза той по повод решението на Националния съвет на ДБГ за замразяване на членството в РБ.Според него кабинетът демонстрира \"национал-популизъм\", а в парламента \"има само скандали и не се осъществяват никакви политики\".Идеите за одържавяване на ЧЕЗ или военни предприятия са недопустими, смята той.По думите му \"демокрацията е застрашена, има опити за феодализиране на общини, а управлението замете важни реформи\", например машинното и електронно гласуване.\"И Оруел не може да напише драма като тази с ЧЕЗ - заяви Зеленогорски. Очевидно е, че зад тази дама има схема, която никой не иска да разкрие. Когато се спре тока на 3 млн. българи, защото фирмата не може да се справи, институциите може и да се сетят, че имат задължения, отговори на въпрос за сделката за ЧЕЗ.\"", "date": "2018.03.12", "title": "ДБГ иска оставката на правителството"}
{"url": "http://www.novinite.bg/articles/157507/Zapochna-rekonstrukciya-na-osnovniya-peshehoden-most-kam-gradskiya-park-v-Yambol", "text": "В Ямбол започна цялостна реконструкция и обновяване на основния пешеходен мост към градския парк.Съоръжението не е ремонтирано отпреди повече от 50 години и ще придобие нов облик с изграждането на парапети, енергоспестяващо осветление, декоративна настилка, паркова мебел, изцяло ще бъде променено и пространството в началото на парка, информираха от общинския пресцентър.Обновяването на моста е част от проекта по програмата за Трансгранично сътрудничество България - Турция \"Ямбол и Одрин - градове на Тунджа\".По проекта са предвидени редица съвместни прояви за популяризиране на културното наследство и традиционните обичаи на партниращите си градове и за развитието на туризма.Общата стойност на проекта е около 500 000 евро. Ремонтните работи трябва да завършат за четири месеца.", "date": "2018.03.12", "title": "Започна реконструкция на основния пешеходен мост към градския парк в Ямбол"}
{"url": "http://www.novinite.bg/articles/157511/Slujitel-na-NKJI-zagina-pri-incident", "text": "Служител на Национална компания \"Железопътна инфраструктура\" е загинал при изпълнение на служебните си задължения, съобщават от държавната фирма. Трагичният инцидент е станал в междугарието Пловдив разпределителна изток - Крумово.В 10.30 ч., подбивна машина, преминаваща транзит по път 2 в посока Димитровград, ударила служителя на НКЖИ. Загиналият е изпълнявал служебните си задължения във връзка с извършвания текущ ремонт на стрелки по път 1 в участъка.Случаят се разследва от специализираните органи и НКЖИ.Движението на влаковете в района на инцидента е преустановено.По тази причина престояват два бързи и един пътнически влак. Това са бързият влак 1621 София - Свиленград, който престоява в Пловдив, бързият влак 8610 Бургас - София, който престоява в Катуница и пътническият влак 10142 Свиленград - Пловдив, който престоява в гара Крумово.Отменени са пътническите влакове Пловдив - Асеновград - Пловдив и Пловдив - Пещера - Пловдив. За пътниците от тези влакове е осигурен превоз с автобуси.", "date": "2018.03.12", "title": "Служител на НКЖИ загина при инцидент"}
{"url": "http://www.novinite.bg/articles/157493/Proveryavat-za-kolani-v-kolite-i-za-kaski-motocikletistite", "text": "Започва специализирана полицейска операция у нас, организирана от TISPOL, информира МВР. Целта е контрол за използването на обезапасителни средства от водачите и пътниците в моторните превозни средства.В рамките на операцията пътните полицаи ще следят за използването на обезопасителни колани от пътниците и водачите на МПС, на каски от водачите и пътниците на мотоциклети и на обезопасителни столчета в колите при превозването на деца.По данни на TISPOL неизползването на обезопасителни средства значително увеличава риска от смърт или траен травматизъм при настъпването на пътен инцидент.По време на проверките пътните полицаи ще следят и за наличието на валидна застраховка \"Гражданска отговорност\". ", "date": "2018.03.12", "title": "Проверяват за колани в колите и за каски мотоциклетистите"}
{"url": "http://www.novinite.bg/articles/157488/V-Makedoniya-Borisov-i-Zaev-pochitat-pametta-na-deportiranite-evrei", "text": "Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония, съобщи правителственият пресцентър.В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи.Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност.В рамките на посещението са планирани и двустранни разговори между премиерите Борисов и Заев.\"Това нещо се случва за първи път - официален представител, при това премиер на Република България, да присъства на възпоменателна церемония по повод депортирането на евреите. И това ще стане на мястото, откъдето е започнала депортацията - Монопола. Това е историческо събитие и поздравяваме храбростта и куража на Борисов да дойде в този ден в Република Македония\", заяви пред БГНЕС в навечерието на визитата Горан Садикарийо, главен и изпълнителен директор на Фонда на Холокоста и Мемориалния център на Холокоста в Скопие.\"Ветровете в България се променят. И вече не се говори само за спасяването на българските евреи, но и за депортацията на тези от Тракия, Македония и Пирот. Става въпрос за над 11 000 евреи\", добави той.", "date": "2018.03.12", "title": "В Македония Борисов и Заев почитат паметта на депортираните евреи"}
