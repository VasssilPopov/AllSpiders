{"url": "http://www.novinite.bg/articles/160061/KZP-Dostavchici-na-telekomunikacionni-uslugi-ogranichavat-pravata-na-potrebitelite", "text": "В шест от десет проверени сайта на доставчици на телекомуникационни услуги Комисията за защита на потребителите (КЗП) е установила различен тип неравноправни клаузи, съобщи нейният председател Димитър Маргаритов в ефира TV+.Поводът за проверката е информация на Европейската комисия за констатирани от националните контролни органи в страните-членки Исландия, Норвегия и Лихтенщайн редица нарушения при прегледани 207 уебсайта на търговци в сектора в рамките на кампанията Sweep 2017.Темата е избрана с оглед обстоятелството, че според Индекса на Европейския съюз за развитие на пазарите на дребно в предходната година потребителите търпят най-много щети от търговци на далекосъобщителни услуги.Консатираните при българските доставчици неравноправни клаузи се изразяват основно в ограничаване договорната автономия на потребителите, както и в предвиждането на възможност да им се спират услугите при задължения към същия оператор по други договори или дори към различен търговец, обясни Маргаритов.Председателят на КЗП припомни, че Комисията има произнасяния по подобни казуси, включително потвърдени със съдебни решения. Според него преодоляването на новите случаи ще стъпи на този опит и нарушенията бързо ще бъдат изчистени.Към момента само един от операторите не се е съобразил с дадените от Комисията препоръки за отстраняване на несправедливите уговорки и срещу него предстои завеждане на колективен иск в съда за прогласяването им за нищожни, каза още Димитър Маргаритов.Той уточни, че кампанията на КЗП е двуфазна: от една страна, чрез скрининг на сайтовете се събира статистическа информация, от друга – при установяване на нарушения институцията в съответната държава налага санкции.Председателят на КЗП изрази предположение, че този пропуск може да се дължи на обстоятелството, че изискването е сравнително ново и някои оператори все още не са запознати с него. В същото време е важно потребителите да разполагат с тази информация, тъй като помирителното производство дава възможоност за бързо, безплатно и ефикасно уреждане на даден казус с помощта на националните правоприлагащи институции.Димитър Маргаритов обясни, че потребителите могат да се възползват от процедурата, като подадат заявление в Комисията за защита на потребителите, а експертите насочат случая към съответната секторна помирителна комисия в зависимост от характера на проблема.След образуването на помирителното призводство се обменя информация между страните, като това може да стане неприсъствено, и на следващ етап Комисията предлага на страните проект на споразумение, което предстои те да приемат.Той коментира още, че съгласно данните от проверката България стои сходно с другите участващи в нея страни. ", "date": "2018.05.21", "title": "КЗП: Доставчици на телекомуникационни услуги ограничават правата на потребителите"}
{"url": "http://www.novinite.bg/articles/160037/Tomislav-Donchev-Zakonat-Makron-protivorechi-na-evropejskite-principi", "text": "\"Въпросният пакет (\"Закона Макрон\"), който изключително много с основание притеснява нашите превозвачи, не само е в ущърб на България и на българския транспортен бизнес\". Това заяви за \"Здравей, България\" вицепремиерът Томислав Дончев. \"Аз твърдя, че той противоречи на редица европейски принципи, включително и този за свободното движение на хора. Как ще вменяваме на един превозвач на колко седмици къде да ходи? Той може да не иска да се прибере вкъщи. Може да реши да види тъща си в Испания\", изтъкна той във връзка с промените в планове за мобилност, станали известни като Закона \"Макрон\".Припомняме, че преди дни по време на Срещата на върха в София европейските лидери бяха посрещнати от недоволните превозвачи с мащабни протести с камиони и автобуси. Те негодуваха срещу регламента, който предвижда тираджиите да се прибират в родината си поне веднъж на 3 седмици, задължително да отсядат в хотели, а командировъчните им да са в размер според правилата в страната, в която се намират. Вицепремиерът коментира и срещата на върха ЕС-Западни Балкани, която се проведе миналата седмица в София: „Това събитие само по себе си е успех. На него беше свършена много работа, а това, което съвсем не бива да се забравя, че и след него има да се върши много работа. Темата ни беше изключително удачно избрана”.„И тук обичайно фокусираме разговора – кой колко пари ще дава. Чухме, 10 милиарда за свързаност, за инфраструктура – това е добре. Това е т.нар. „хибридно финансиране”. Най-голямата задача обаче е друга и тя е двустранна – първо, това е един процес, който трябва да тече през следващите години. Говорим за реформи в самите държави. Второ, работа с гражданите, които трябва да бъдат убедени, че нямат друга приемлива алтернатива”, коментира Дончев. „Членството в ЕС не е само формален акт. И ако то няма дълбока подкрепа, нищо няма да се получи. Същият процес трябва да тече и в самите държави-членки”, категоричен бе той. ", "date": "2018.05.21", "title": "Томислав Дончев: \"Законът Макрон\" противоречи на европейските принципи"}
{"url": "http://www.novinite.bg/articles/160038/Rozoproizvoditeli-planirat-da-zatvaryat-patishta-i-dnes", "text": "\r\nПродължават протестите на производителите на розов цвят. Въпреки вчерашната среща с министъра на земеделието, фермерите не се отказват от исканията си. И днес планират да затварят пътища.\r\nРозопроизводителите са разделени в действията си, част от тях няма да протестират. В Стрелча ще има недоволни ще затворят пътя до Панагюрище. До 13,30 имат право на стачни действия.\r\nОт Карловско и Сопот ще се срещнат с омбудсмана Мая Манолова, която ще направи опити да им помогне.\r\nОсновно протестиращите не са доволни от изкупната цена тази година.\r\n  ", "date": "2018.05.21", "title": "Розопроизводители планират да затварят пътища и днес"}
{"url": "http://www.novinite.bg/articles/160054/Mlad-voenen-namushka-policaj", "text": "45-годишен мъж почина, след като беше намушкан от млад военен след скандал в Пловдив. Около 23 часа вечерта в неделя между двамата мъже избухва скандал, след което военният вади нож и пробожда опонента си. Намушканият е полицай, той бил закаран в тежко състояние в болница, където починал.  Улицата, на която се е разиграла случката, е отцепена от военна полиция повече от 12 часа.Причина за скандала между двамата е жена.Задържани са нападателят и съпругата му, която имала отношения с убития.", "date": "2018.05.21", "title": "Млад военен намушка полицай"}
{"url": "http://www.novinite.bg/articles/160039/Balgariya-se-nujdae-ot-preki-dostavki-na-ruski-gaz-zayavi-Radev", "text": "България не може да закупи допълнително от Русия изтребители МиГ, тъй като според утвърдените от българското правителство изисквания самолетите трябва да са произведени и да са на въоръжение поне в една страна членка на НАТО или ЕС.Това е заявил президентът президентът Румен Радев в интервю за руския в. \"Комерсант\", съобщава БТА. По думите на Радев изискването е логично, от гледна точка на съюзническите задължения на България, \"така че нека бъдем реалисти - покупката на допълнителни изтребители МиГ е невъзможна\", посочва Радев.Президентът подчертава, че въпреки че България е член на НАТО, тя продължава да охранява въздушното си пространство с изтребители Миг-29, и във връзка с това е необходимо да се осигури своевременната им техническа поддръжка.Пред \"Комерсант\" Радев заяви, че България се нуждае от преки доставки на руски газ през Черно море. \"Може да наречем това \"Български поток\", заявява президентът Радев.Радев изтъква, че такъв път за доставка на гориво ще отговаря на нуждите за енергийна сигурност и ефективност не само за България, но и на целия Европейски съюз.Президентът посочва, че такъв подход се диктува от здравия разум. \"Както за Русия, така и за България логичен избор за разширяване на доставките на руски природен газ в Европа е път през българска територия. Затова е в наш общ интерес да получим пряко руски газ на черноморското крайбрежие на България\", посочва българският държавен глава.В интервюто Радев съобщава, че ще покани руския президент Владимир Путин да посети България през 2018 г.Днес президентът Радев започва двудневно работно посещение в Русия. През първия ден е планирана среща с руския премиер Дмитрий Медведев, а утре са разговорите на българския държавен глава с руския му домакин Владимир Путин в Сочи.", "date": "2018.05.21", "title": "България се нуждае от преки доставки на руски газ, заяви Радев"}
{"url": "http://www.novinite.bg/articles/160048/GERB-vnasya-signal-v-prokuraturata-sreshtu-Tasko-Ermenkov", "text": "Представители на ГЕРБ ще внесат днес в Съдебната палата в София, сигнал срещу народния представител от БСП Таско Ерменков. Това съобщиха от партията.Причината е публикация на Таско Ерменков, в която той твърди, че водата в София е \"отровна\" и така предизвика смут сред жителите на столицата.", "date": "2018.05.21", "title": "ГЕРБ внася сигнал в прокуратурата срещу Таско Ерменков"}
{"url": "http://www.novinite.bg/articles/160058/GERB-iska-ostavkata-na-Tasko-Ermenkov-zaradi-skandala-s-vodata-v-Sofiya", "text": "ГЕРБ иска оставката на депутата от БСП Таско Ерменков заради публикацията му, че водата в София е отровна.\"Надяваме се акцията на Таско Ерменков да не е координирана с БСП, но за да имаме доказателства, призоваваме опозицията да поиска оставката му\", коментира днес депутатът от ГЕРБ Тома Биков.От управляващата партия поискаха още БСП да се разграничат от социалиста, а ако той не подаде оставка - да бъде изключен от парламентарната група на партията. ГЕРБ нарекоха действията на Ерменков провокация към национална националната сигурност на България.\"Не може Таско Ерменков за елементарни политически цели да употребява такива инструменти\", каза председателят на правната комисия и депутат от ГЕРБ Данаил Кирилов при внасянето на сигнала до главния прокурор срещу народния представител от БСП, след като през почивните дни социалистът написа във Фейсбук, че получил информация, че водата в столицата е отровна. Кирилов каза още, че главният прокурор би могъл да поиска снемане на имунитета на социалиста.Вчера от Софийска вода опровергаха информацията на депутата от БСП със съобщение до медиите, в което се казва, че \"питейната вода в София е чиста, сигурна и с отлични качества\".", "date": "2018.05.21", "title": "ГЕРБ иска оставката на Таско Ерменков заради скандала с водата в София"}
{"url": "http://www.novinite.bg/articles/160047/Jena-ot-Silistra-okachi-torbichka-s-5500-leva-na-portata-na-doma-si", "text": "74-годишна жена от Силистра е станала жертва на телефонна измама. На 19 май в областния град тя се доверила на телефонно обаждане, че полицията се нуждае от помощта й за залавяне на измамници и окачила торбичка с 5500 лв. на портата на дома си. По случая е образувано досъдебно производство.От полицията отново призовават: \"Не давайте пари на непознати! Не съществува практика полицията да иска пари от гражданите за изпълнение на служебните си задачи. Имайте предвид, че всяко телефонно обаждане с искане на пари под различни предлози е измама! Не се доверявайте, свържете се с близките си или сигнализирайте на тел.112.\"", "date": "2018.05.21", "title": "Жена от Силистра окачи торбичка с 5500 лева на портата на дома си"}
{"url": "http://www.novinite.bg/articles/160034/Selo-Galiche-ne-si-izbra-kmet", "text": "Врачанското село Галиче не успя да си избере кмет на провелите се в неделя извънредни местни избори.С най-много гласове е кандидатът на БСП Веселин Тушинов  - 388. 369 жители на селото са подкрепили Страхил Стоянов, издигнат от ГЕРБ. Двамата са допуснати до участие във втори тур на изборите, който ще се проведе в следващата неделя - 27 май. Вчера пред урните застанаха 908 от имащите право на глас близо 1500 жители на Галиче.На 7 февруари т.г. Върховният административен съд (ВАС) прекрати окончателно правомощията на кмета на село Галиче Ценко Чоков. Съдът остави в сила решението на Административния съд във Враца, с което са прекратени предварително правомощията на Ценко Чоков като кмет на село Галиче.Съдът споделя извода на решаващия съд, че за периода след 24 ноември 2016 г. кмета на населеното място е отсъствал неоснователно от работа, тъй като няма данни за този период той да бил в законно разрешен отпуск.", "date": "2018.05.21", "title": "Село Галиче не си избра кмет"}
{"url": "http://www.novinite.bg/articles/160045/Prezidentat-Rumen-Radev-pristigna-na-rabotno-poseshtenie-v-Rusiya", "text": "\r\nПрезидентът Румен Радев пристигна на двудневно работно посещение в Русия, в рамките на което утре ще се срещне с руския президент Владимир Путин в Сочи.\r\nПрограмата на визитата на българския държавен глава днес включва среща с премиера Дмитрий Медведев в руската столица. Президентът Радев ще участва в отбелязването на Дните на българската култура в Москва.\r\nВ Болшой театър той ще присъства на оперната постановка \"Зигфрид\" от Рихард Вагнер на Софийската опера и балет. В сградата на българското посолство в руската столица Румен Радев ще разговаря с видни български и руски културни дейци.\r\nВ делегацията на българския държавен глава са съпредседателят на Групата за приятелство България - Русия в Народното събрание Красимир Велчев, председателят на Комисията по икономическа политика и туризъм Петър Кънев, представители на местната власт, учени, културни дейци.\r\n  ", "date": "2018.05.21", "title": "Президентът Румен Радев пристигна на работно посещение в Русия"}
{"url": "http://www.novinite.bg/articles/160067/Premierat-na-Rusiya-ochakva-i-Bojko-Borisov-da-go-poseti-v-Moskva", "text": "Руският премиер Дмитрий Медведев очаква визита и на българския министър-председател Бойко Борисов. Това каза самият Медведев след срещата му с президента Румен Радев в Москва. \"В резултат на вашата визита се надявам да предвижим отношенията ни на друго ниво\", каза Медведев на Радев, цитиран от \"Дневник\".Българският и руският народ са свързани от приятелство и духовна близост, но е нужно активизиране на търговско-икономическата дейност, тъй като стокообменът намалява и трябва да му се даде по-голяма динамика, каза още Медведев. Българският президент обяви, че визитата му в Руската федерация възстановява прекъснатия диалог на най-високо ниво. ", "date": "2018.05.21", "title": "Премиерът на Русия очаква и Бойко Борисов да го посети в Москва"}
{"url": "http://www.novinite.bg/articles/160066/MVR-otkri-oranjeriya-za-kanabis-s-nad-60-saksii-i-35-kg-treva", "text": "След получен сигнал за пожар в къща в Костинброд, полицията там откри оранжерия за марихуана.Вчера в полицията бил получен сигнал за пожар в къща в Костинброд. Огънят бил потушен от екипи на пожарната служба. При последвалия оглед от дежурно – оперативна група в различни помещения на първия и втория етаж, били открити множество найлонови торби, съдържащи суха зелена тревиста маса, реагираща при направения наркополеви тест на марихуана, както и електронна везна.В една от стаите на втория етаж криминалистите установили оборудвана с климатици, въздуховоди, вентилатори и лампи с високо напрежение нарколаборатория за отглеждане на канабис, откъдето са иззети общо 67 саксии от растението, достигнало различен етап на развитие.В друго помещение, пригодено като сушилна, служителите намерили три чувала със суха зелена тревиста маса, с тегло около 35 кг. В хода на разследването по случая е установен и задържан собственикът на къщата – И.П. /35г./ от Костинброд. Мъжът е с криминални регистрации в полицията.По случая е образувано досъдебно производство, материалите са докладвани на Районната прокуратура.", "date": "2018.05.21", "title": "МВР откри оранжерия за канабис с над 60 саксии и 35 кг трева"}
{"url": "http://www.novinite.bg/articles/160063/BSP-sezira-prokuraturata-zaradi-izborite-v-selo-Galiche", "text": "БСП сезира прокуратурата заради вчерашните избори в село Галиче. Зам.-председателят на БСП Кирил Добрев оповести нарушения на Изборния кодекс, които са се случили там. По думите му замесени са депутатът от ГЕРБ Красен Кръстев и баща му Георги Кръстев. „В с. Галиче бащата на депутат от ГЕРБ е председател на секционна избирателна комисия. Въпросният човек решава, че към 17:30 ч. изборният процес е приключил. Отварят урната, преброяват бюлетините и записват гласовете. В протокола за час на приключване на изборния ден се записва 20:00 ч., а за час на приключване на попълване на протокол - 20:15 ч. Това е грубо нарушение на Изборния кодекс“, каза Добрев. По думите му резултатите от изборите там показват, че от 52 гласа има 4 невалидни бюлетини, 44 гласа са за ГЕРБ, един за патриотите и 3 за БСП. „Галиче е олицетворение на това как ГЕРБ правят и печелят избори 10 години, но вече с иновативни политики. Те се тестват първо в изборния процес. Това е една подвижна секция, в която едни хора обикалят други хора уж с основанието да упражнят по-лесно правото си на глас“, коментира Добрев.За сравнение той посочи, че в областен град като Силистра чрез подвижна избирателна секция гласуват между 12 и 20 души.„Вчера за пореден път имаме нагъл и арогантен случай на газене на изборните правила. Схемата \"мама, татко и аз\", която се вихри на национално ниво, вече започва да работи и на изборно ниво по малките населени места“, коментира още Добрев.", "date": "2018.05.21", "title": "БСП сезира прокуратурата заради изборите в село Галиче"}
{"url": "http://www.novinite.bg/articles/160051/Galap-Pochti-50-ot-palnoletnite-imat-problemi-s-praviloto-za-palniya-i-kratkiya-chlen", "text": "Почти половината пълнолетни българи имат проблеми с правилото за пълния и краткия член. 53% например знаят (а някои вероятно налучкват), че се пише „Магазинът се премести“, но останалите или мислят, че е „магазина“ (16%), или се надяват и двете да са верни (15%), или пък признават, че не знаят (16%). Това е изводът в навечерието на деня, в който честваме просветата и културата, а заедно с нея – и грамотността. Колкото до другата традиция по това време на годината - абитуриентските балове – повечето пълнолетни българи не харесват начина, по който те се провеждат напоследък (56% се изказват негативно, а 27% - позитивно; останалите се колебаят). Младите обаче по-скоро си го харесват. И млади, и стари по-скоро са на мнението, че не е нужно да си чел много книги, за да живееш добре – 53% се съгласяват с това мнение, а 35% не се съгласяват. Останалите се колебаят. Това са част от изводите от предизвикателните и любопитни въпроси, които „Галъп интернешънъл“ зададе в навечерието на Деня на българската просвета и култура и на славянската писменост. Агенцията заложи няколко индикатора в редовното си ежемесечно изследване „лице в лице“, проведено от 11 до 18 май сред 816 души. Изследването е представително за пълнолетното население на страната. Абсолютното максимално отклонение  е ± 3.5% при 50% дялове. 1% от извадката е равен на около 55 хиляди души. Тази изследователска програма е позната като „Политически и икономически индекс на „Галъп интернешънъл“.„Галъп интернешънъл” попита как е правилно да се напише: „Магазина се премести“ или „Магазинът се премести“. Възможна беше и „уловката“ „И двете са верни“. 53% дадоха правилния отговор, 16% заложиха на „магазина“, а 15% - на това, че и двете са верни. 16% казаха, че не знаят.Оказа се, че младите хора отговарят като че ли по-вярно – 61% сред хората на възраст от 18 до 25 години дадоха верния отговор, докато сред хората на възраст над 66 години този дял е 38%. В голяма степен правилно отговаря и групата на хората на възраст от 56 до 65 години. Хората с по-високо образование отговарят и по-правилно.Примерът може би не беше от най-лесните, но пък този тип надписи из българските населени места са разпространени и често обсъждани. Затова и беше любопитно да се разбере каква е картината.Абитуриентските балове и нещата, свързани с тях, явно събуждат по-скоро негативна реакция сред обществото. 56% не одобряват начина, по който те се провеждат сега, а 27% го одобряват. Сред групите на хората на възраст между 18 и 25 години, както и сред тези на възраст между 26 и 35 години, преобладават онези, които харесват начина, по който се провеждат баловете. При най-младите например има близо 70% одобрение. 70% пък е неодобрението в групата 56+.Беше проверено и отношението към твърдението „Не е необходимо да си прочел много книги, за да живееш добре“. Това твърдение звучи двусмислено – то може да е констатация, но може да изразява и съжаление, а дори и одобрение. Точно защото е многозначно, то разкрива достатъчно любопитна обществена картина. На практика няма разлика в отговорите на различните демографски групи.  ", "date": "2018.05.21", "title": "\"Галъп\": Почти 50% от пълнолетните имат проблеми с правилото за пълния и краткия член"}
{"url": "http://www.novinite.bg/articles/160070/Bivshiyat-kmet-na-Tran-opravdan-za-blasnatoto-dete-to-samo768-se-udarilo-v-kolata-mu", "text": "Бившият кмет на Трън Станислав Николов е оправдан от съда по обвинението, че е блъснал с джипа си 6-годишно дете. Съдът прецени, че детето само се ударило в колата на бившия кмет на ГЕРБ.Инцидентът е от 2015 година и още тогава разследващите направиха заключение, че детето, което след инцидента остана без далак, само се врязало в колата на Николов. Именно поради тази причина делото първоначално беше прекратено, но след като лидерът на ГЕРБ Бойко Борисов се възмути от поведението на Николов, държавното обвинение отново се задейства.След проверка главният прокурор Сотир Цацаров иззе случая от разследващите в Трън и го възложи на прокуратурата в Перник.Според обвинението скоростта на кмета била 25 км/ч. Прокурорите са на мнение, че Николов не е бил внимателен въпреки предупредителния знак \"Деца\" край училището.Държавното обвинението поиска година и половина затвор за Николов. През лятото на миналата година Николов подаде оставка като кмет на Трън.", "date": "2018.05.21", "title": "Бившият кмет на Трън оправдан за блъснатото дете - то само&#768; се ударило в колата му"}
{"url": "http://www.novinite.bg/articles/160035/Shte-porodi-li-konflikti-novoto-predlojenie-za-ime-na-Makedoniya", "text": "Спорът за името на Македония – една от горещите теми в последните дни. Вчера в официално изявление премиерът на Македония Зоран Заев заяви, че името Република Илинденска Македония е възможният избор – и този вариант е бил обсъден с колегата му Алексис Ципрас по време на срещата им в София. И в двете държави обаче има резерви към предложеното име. Дали то ще сложи край на многогодишния спор или напротив – ще породи нови конфликти? „Името наистина е екстравагантно, защото в света няма държава, чието име да е образувано по подобен начин – със споменаване на историческо събитие чрез народното име на един църковен празник. Точно затова веднага имаше реакция и на двете страни”, коментира в студиото на „Здравей, България” проф. Ангел Димитров, бивш посланик на България в Скопие и понастоящем председател от българска страна на съвместната Българо-македонска комисия.И добави, че в известен смисъл такова име би било по-удобно за Гърция, защото по този начин спорният смисъл се насочвал в друга посока.", "date": "2018.05.21", "title": "Ще породи ли конфликти новото предложение за име на Македония"}
{"url": "http://www.novinite.bg/articles/160036/Arestuvaha-balgarin-vav-Franciya-zaradi-samneniya-za-podgotvyan-atentat", "text": "Българин беше задържан във Франция заради съмнения за подготвян атентат. 48-годишният мъж бил арестуван в събота на железопътната гара в Марсилия.Той е арестуван след като жена съобщила за подозрителното му поведение, а в чантата си е носил електрически материали, които може да се използват за изработване на взривно устройство.Първоначално задържаният отказвал да каже името си, говорил на руски и твърдял, че е чеченец. Едва в неделя властите установили, че мъжът е 48-годишен българин. Полицията го издирвала за опит за убийство.Нещата, които носил не били опасни сами по себе си, но можело да се използват за изработка на взривно устройство.При задържането мъжът не е оказал съпротива, а гарата в Марсилия била затворена за четири часа.", "date": "2018.05.21", "title": "Арестуваха българин във Франция заради съмнения за подготвян атентат"}
{"url": "http://www.novinite.bg/articles/160040/V-SASht-shte-razsledvat-dali-FBR-ne-sa-shpionirali-Tramp-po-vreme-na-kampaniyata-mu", "text": "Американското министерство на правосъдието ще разследва дали ФБР е шпионирало кампанията на Доналд Тръмп с \"неподходящи цели\", съобщава Би Би Си.С пост в социалната мрежа Twitter Тръмп поиска да научи дали предишната администрация на Обама е наредила подобно действие.Първоначално информация за ФБР агенти в кампанията на Тръмп се появиха в американски медии, като те уточняват, че агенти на федералното бюро са се срещали с хора от екипа на американския президент.Заместник-главния прокурор на САЩ Род Розенщайн заяви, че ще се вземат съответните мерки, ако информацията се окаже вярна.Според \"Ню Йорк Таймс\" ФБР шпионирало Тръмп след слуховете за руската намеса в американските избори, но американският президент смята, че федералното бюро го следи още от преди това.", "date": "2018.05.21", "title": "В САЩ ще разследват дали ФБР не са шпионирали Тръмп по време на кампанията му"}
{"url": "http://www.novinite.bg/articles/160043/Andrej-Novakov-tragna-s-TIR-iz-Evropa-za-da-pokaje-che-paketat-za-mobilnost-na-Markon-ne-raboti", "text": "Евродепутатът от групата на ЕНП Андрей Новаков тръгна с ТИР из Европа, за да докаже, че мерките от мобилния пакет на френския президент Макрон са неприложими.За да докаже несъстоятелността на лансираната от Еманюел Макрон политика, Новаков пътува от Холандия до България в кабината на ТИР.„Аз имам чувството, че правилата са правени за делтапланеристи, които прелитат през границите, а не за Сюлейман, който прекарва по 40 тона товар през Алпите”, коментира евродепутатът пред bTV. Новаков днес сутринта пресече българската граница заедно със своя спътник шофьор.Той посочи, че изискването след 72 часа престой в дадена държава да се плащат нейните ставки, не е реалистично, защото има страни като Германия и Франция, които просто не могат да бъдат преминати за толкова време. На други места като Австрия тировете не вървят в петък, събота и неделя, което също е предпоставка да се стигне до по-дълго пребиваване.Цялото си преживяване Новаков сподели под формата на влог във Фейсбук страницата си.По думите му стотици километри се изминават без отбивка за хотел, няма достатъчно охраняеми паркинги, а и търсенето им създава риск от друго нарушение – прекалено дълго време, прекарано от шофьора зад волана.Според Новаков подкрепата за пакета „Макрон” в момента отслабва, докато все повече периферни държави застават в опозиция. Въпреки това положението все още е „буквално 50:50”.Ако бъдат приети, мерките трябва да засегнат и турските тираджии, които често покриват нездравословно големи разстояния без почивка.", "date": "2018.05.21", "title": "Андрей Новаков тръгна с ТИР из Европа, за да покаже, че пакетът за мобилност на Маркон не работи"}
{"url": "http://www.novinite.bg/articles/160044/Maduro-preizbran-za-prezident-na-Venecuela", "text": "Досегашният президент на Венецуела Николас Мадуро е победител на президентските избори, предадоха АФП и Ройтерс. По официални данни Мадуро получава 5,8 млн. гласа, а главният му съперник Енри Фалкон - 1,8 млн. Избирателната активност е достигнала 46,1%.Мадуро извоюва лесна победа на оспорваните избори, въпреки че и двамата му основни съперници ги обявиха за нелегитимни заради множество нередности. \"Ние не признаваме този изборен процес, за нас избори нямаше. Във Венецуела трябва да бъдат организирани нови избори\", каза Фалкон пред журналисти и обвини правителството, че е оказало натиск над избирателите.Фалкон каза, че близо до изборните секции властите са поставили около 13 000 щанда с проправителствена агитация. \"Ние не признаваме изборния процес\", категоричен е опозиционният лидер. Опозицията призова за бойкот на изборите, напомня Ройтерс.Активността на избирателите на президентските избори вчера, след призива на опозицията за бойкот, е достигнала едва 32,3% в 18.00 ч. местно време, когато повечето секции са започнали да затварят врати, посочва Ройтерс. В избирателните списъци са вписани над 20,5 милиона души.На предишните президентски избори през 2015 г. участието на избирателите достигна 80%, напомня Ройтерс. Тогава Николас Мадуро победи с минимална преднина популярния опозиционен политик Енрике Каприлес.В същото време след обявяването на резултата привържениците на Мадуро ликуваха и танцуваха латино танци около президентския дворец Мирафлорес в центъра на Каракас.", "date": "2018.05.21", "title": "Мадуро преизбран за президент на Венецуела"}
{"url": "http://www.novinite.bg/articles/160064/Prokuraturata-shte-proveryava-skriti-li-sa-patnite-znaci-zad-darveta", "text": "Прокуратурата започва проверка на пътните знаци и маркировки. Акцентът е не само върху това дали има поставен съобразен със закона знак, а и доколко той не е скрит от храсти и клони и е видим за шофьорите, става ясно от съобщение на прокуратурата. ВАП организира проверка за законност по спазване на Закона за пътищата и подзаконови нормативни актове - Наредба № 18 от 23.07.2001 г. за сигнализация на пътищата с пътни знаци, Наредба № 2 от 2001 г. за сигнализация на пътищата с пътна маркировка и др., уточняват от обвинението. При установяване на конкретни случаи на ограничаване на възможността за възприемане на пътните знаци, на отделните видове табели и т. н. от оправомощените органи се предприемат мерките, изискуеми от закона.Освен това при проверката е нужно да се установи съответствието на пътната маркировка с нормативните условия, като при отклонения от тях следва спешно да се поднови. Срокът за извършване на проверката е двумесечен и през юли във ВАП ще се получи обобщена информация, включваща констатирани нарушения, предприети действия, издадени актове.Целта на проверката е осигуряване на необходими предпоставки за безопасно и удобно движение по републиканските и общинските пътища, особено в летния период на засилено използване.", "date": "2018.05.21", "title": "Прокуратурата ще проверява скрити ли са пътните знаци зад дървета"}
{"url": "http://www.novinite.bg/articles/160053/Yaponski-alpinist-zagina-pri-osmiya-si-opit-da-pokori-Everest", "text": "Японският алпинист Нобукадзу Курики загина при осмия си неуспешен опит да изкачи най-високия връх в света - Еверест, предаде Ройтерс. При предишна експедиция 36-годишният катерач след измръзване изгуби върховете на девет от пръстите си. Шерпи са открили тялото му в палатка в лагер на височина 7400 метра във високата 8850 метра планина, съобщи представител на непалските власти.Засега не са известни подробности за инцидента, защото връзката с високопланинския лагер е лоша. Вчера при опит да изкачи Еверест почина и македонският алпинист Георги Петков, припомня Асошиейтед прес.Около 340 алпинисти се опитват да изкачат Еверест този месец. Много от тях успяха миналата седмица, когато времето беше хубаво.", "date": "2018.05.21", "title": "Японски алпинист загина при осмия си опит да покори Еверест"}
{"url": "http://www.novinite.bg/articles/160046/Nadal-oficialno-izmesti-Federer-ot-varha-v-tenisa", "text": "Рафаел Надал отново се върна на върха в световния тенис, измествайки Роджър Федерер от първата позиция. Испанският левичар има 8 770 точки, а Федерер, който не играе в турнирите на клей и този сезон, има в актива си 100 т. по-малко, информира БГНЕС. Александър Зверев запазва третото си място, а Марин Чилич измества Григор Димитров от четвъртото. Десетката допълват Хуан Мартин дел Потро, Кевин Андерсън, Доминик Тийм, Давид Гофен и Джон Иснър.При дамите Симона Халеп остава начело в ранглистата, следвана от Каролин Возняцки и Гарбине Мугуруса. Първата ракета на България Виктория Томова се придвижва с шест позиции нагоре и е 138-а, доближавайки най-доброто си постижение (130-а) отпреди година. В Топ 200 фигурират имената на още две българки - Елица Костова (174) и Сесил Каратанчева (193).  ", "date": "2018.05.21", "title": "Надал официално измести Федерер от върха в тениса"}
{"url": "http://www.novinite.bg/articles/160057/V-Murmansk-shte-zaredyat-s-yadreno-gorivo-parvata-plavashta-AEC", "text": "Единственият в света плаващ ядрен енергоблок (ПЕБ) „Академик Ломоносов“ благополучно акостира в пристанището край Мурманск, на площадката на държавното предприятие „Атомфлот“ (дъщерно поделение на „Росатом“).С това успешно завърши първият етап от транспортирането на плаващата АЕЦ (ПАТЕЦ) от Санкт Петербург, където тя беше построена, до мястото, където ще бъде разположена – град Певек (Чукотски автономен окръг).През следващите месеци в Мурманск реакторите на плаващия енергоблок „Академик Ломоносов“ ще бъдат заредени с ядрено гориво. През 2019 г. плаващата АЕЦ ще бъде изтеглена до морското пристанище на град Певек. Там в момента се изгражда необходимата крайбрежна инфраструктура, включително комплекс от сгради, хидротехнически съоръжения и брегова площадка. Целта е инфраструктурата да осигури безопасен пристан и енергиен мост на мястото, където ще преминават електрическите връзки и откъдето ще се подава електроенергия към брега. Енергоблокът ще стане основна част от първата в света плаваща атомна топлоелектроцентрала (ПАТЕЦ) и ще осигури електроенергия за Чукотския автономен окръг, като замени мощностите на технологично остарелите вече Билибинска АЕЦ и въглищната Чаунска ТЕЦ.Ръководителят на Дирекцията по изграждане и експлоатация на плаващата АЕЦ Виталий Трутнев докладва на генералния директор на руската държавна корпорация „Росатом“ Алексей Лихачов за успешното приключване на първия от двата етапа по транспортирането на енергоблока. В рапорта си Трутнев отбелязва, че плаващият енергоблок „Академик Ломоносов“, в съответствие с програмата за транспортиране, е изтеглен от влекачи до площадката на „Атомфлот“ за продължаване на работите по зареждането с ядрено гориво и извършването на комплексни изпитания.Генералният директор на „Росатом“ Алексей Лихачов заяви: „Ние успешно изтеглихме до Мурманск ядрения енергоблок без ядрено гориво. Тук ще вдъхнем живот на този уникален проект за мобилен ядрен енергоблок, чието изграждане стана възможно единствено благодарение на тясното сътрудничество на редица компании. „Академик Ломоносов“ е уникална разработка на руските учени, която няма аналог в света“, подчерта Лихачов. „Това е първият референтен образец на мобилен източник на ядрена енергия със средна мощност. По нашите прогнози интересът към подобни източници в близките години рязко ще нарасне. На този етап голям интерес проявяват всички островни държави, където по определени причини е невъзможно да бъде създадена мощна инфраструктура за подаване на електроенергия“, посочи още генералният директор на „Росатом“. Плаващият енергоблок (ПЕБ) „Академик Ломоносов“, проект 20870, е основен проект от серия мобилни транспортабилни енергоблокове с малка мощност. Той е предназначен за експлоатация в състава на плаваща атомна топлоелектроцентрала (ПАТЕЦ) и представлява нов клас енергийни източници на базата на руска технология за ядрено корабостроене. Това е уникален и първи в света проект на мобилен транспортабилен енергоблок с малка мощност. Той е предназначен за експлоатация в районите на Крайния Север и Далечния Изток. Основната му цел е да осигурява на енергия за отдалечени промишлени предприятия, пристанищни градове, газови и нефтени платформи, разположени в открито море. Понастоящем „Росатом“ вече разработва второ поколение ПАТЕЦ – оптимизиран плаващ енергоблок (OFPU), който ще бъде по-малък от своя предшественик. Предполага се, че той ще разполага с два реактора тип RITM-200M, всеки с мощност 50 MW.", "date": "2018.05.21", "title": "В Мурманск ще заредят с ядрено гориво първата плаваща АЕЦ"}
{"url": "http://www.novinite.bg/articles/160055/3-godishno-dete-zagina-sled-kato-padna-v-shahta-s-otpadni-vodi-v-Sliven", "text": "3-годишно момиченце, оставено без надзор, загина в Сливен, след като падна в шахта с отпадни води.В неделя родителите взели детето на гости при свои близки в края на града. Часове по-късно открили, че го няма и подали сигнал до полицията, съобщава bTV.С помощта на следови кучета полицията открила детето в пречиствателната станция до село Самуилово - на километър от шахтата, в която момиченцето е паднало.По случая е образувано досъдебно производство.", "date": "2018.05.21", "title": "3-годишно дете загина, след като падна в шахта с отпадни води в Сливен"}
{"url": "http://www.novinite.bg/articles/160059/Nyama-danni-arestuvaniyat-vav-Franciya-balgarin-da-e-podgotvyal-atentat", "text": "Български гражданин е задържан в Марсилия, потвърди Министерството на външните работи, позовавайки се на информация от посолството ни в Париж.От съобщението става ясно, че мъжът е арестуван във връзка с издадена в България Европейска заповед за арест. Самоличността на задържания е установена и е известна на българските компетентни органи. Наложена му е мярка задържане под стража.По информация на дипломатическата ни мисия във Френската република към момента няма потвърдени данни за подготовка на терористичен акт от страна на задържания, съобщиха още от ведомството.", "date": "2018.05.21", "title": "Няма данни арестуваният във Франция българин да е подготвял атентат"}
{"url": "http://www.novinite.bg/articles/160069/Navodneniya-v-Ankara-sled-obilnite-valeji", "text": "\r\nОбилни валежи станаха причина за наводнения в турската столица Анкара. Голяма част от подлезите в мегаполиса останаха под вода.\r\n  ", "date": "2018.05.21", "title": "Наводнения в Анкара след обилните валежи"}
{"url": "http://www.novinite.bg/articles/160060/I-Paragvaj-otkri-posolstvo-v-Erusalim", "text": "\r\nПарагвай откри днес посолство в Ерусалим и стана втората страна, последвала примера на САЩ, предаде Ройтерс. На церемонията по откриването присъстваха парагвайският президент Орасио Картес и израелският премиер Бенямин Нетаняху.\r\n\r\n\r\n\r\n \r\n  ", "date": "2018.05.21", "title": "И Парагвай откри посолство в Ерусалим"}
{"url": "http://www.novinite.bg/articles/160030/Dnes-predi-obyad-nad-po-golyamata-chast-ot-stranata-shte-preobladava-slanchevo-vreme", "text": "Днес преди обяд над по-голямата част от страната ще преобладава слънчево време. По-значителна облачност ще има над Югозападна България. След обяд и до полунощ отново ще се развива купеста и купесто-дъждовна облачност и на места ще има краткотрайни валежи, придружени с гръмотевици. По-интензивни ще са явленията в Западна България, където има условия за градушки. Ще духа до умерен североизточен вятър, който след обяд ще се ориентира от изток-югоизток. Максималните температури ще са между 21° и 26°. Над планините преди обяд ще има разкъсана, над Рило-Родопската облачнст предимно значителна облачност. След обяд ще се развива купеста и купесто-дъждовна облачност. На много места ще има краткотрайни валежи с гръмотевици, като по-значителни ще са валежите в масивите от Западна България. Ще духа умерен до силен югоизточен вятър, по билата – от югозапад. Максималната температура на височина 1200 метра ще е около 15°, на 2000 метра – около 8° .Над Черноморието преди обяд ще е предимно слънчево. След обяд ще се развива купеста облачност, но вероятността за валежи е много малка. Ще духа умерен вятър от север-североизток, който след обяд ще се ориентира от изток-югоизток. Максималните температури ще са 18°-21°. Температурата на морската вода е 18°-23°. Вълнението на морето ще бъде 2-3 бала. ", "date": "2018.05.21", "title": "Днес преди обяд над по-голямата част от страната ще преобладава слънчево време"}
{"url": "http://www.novinite.bg/articles/160049/Chetirima-zadarjani-za-poboya-nad-kmeta-na-Solun", "text": "Гръцката полиция арестува четирима души за побоя над кмета на Солун Янис Бутарис. Сред тях има и едно непълнолетно лице. Вчера бяха задържани две лица - на 36 и 20 години, а днес още двама души, включително и едно 17-годишно момче, съобщиха от полицията. Срещу четиримата ще бъде повдигнато обвинение за нарушаване на обществения ред и нанасяне на побой, предаде АНА-МПА, цитирана от БГНЕС. Днес се очаква и официалната реакция от страна Общинския съвет на Солун по повод инцидента.\"Крайнодесните хулигани ще отговарят за своите действия\", написа зам.-министърът на вътрешните работи Николас Тоскас в Twitter.В събота няколко десетки души нападнаха Бутарис по време на събития в памет на геноцида срещу понтийските гърци. Бутарис трябваше да бяга от митинга, след като десетки го обкръжиха и започнаха да го обиждат, след което няколко души го биха и го замеряха с бутилки с вода. След инцидента Бутарис остана за една нощ в болница.Властите осъдиха като \"фашистко\" нападението. Според политиците популизмът и национализмът открито застрашават демокрацията и обществото.Бутарис се е обявявал за укрепване на търговските връзки с Турция и е заявявал, че основателят на Република Турция Кемал Ататюрк е голям държавен деец, а в Деня за памет за жертвите на геноцида разреши провеждането на гей парад (Thessaloniki Pride). ", "date": "2018.05.21", "title": "Четирима задържани за побоя над кмета на Солун"}
{"url": "http://www.novinite.bg/articles/160032/Vijte-izpitniya-variant-za-zrelostniya-izpit-po-balgarski-ezik-v-12-i-klas", "text": "От над 11 милиона възможни комбинации беше изтеглен рано тази сутрин изпитният вариант за държавния зрелостен изпит по български език и литература в 12-и клас. Темата за писане е 24 и по нея зрелостниците ще пишат интерпретативно съчинение или есе за 41-ия въпрос от матурата по български език и литература, която започва в 8.00 ч. За втора поредна година държавният зрелостен изпит по български език и литература в 12-и клас е в три модула, за да се намалят възможностите за преписване или за изтичане на информация от изпита. Зам.-министърът на образованието препоръча Таня Михайлова призова зрелостниците да работят и по трите модула, като по третия трябва да напишат съчинение или есе. Общо 55 190 зрелостници са заявили желание за участие днес в първия държавен зрелостен изпит по български език и литература, който ще се състои в 651 училища, в над 4200 класни стаи, като в в него ще участват 10 100 квестори. Авторът и произведението за 41-ия въпрос ще бъдат обявени по БНР в 12.00 ч.", "date": "2018.05.21", "title": "Вижте изпитния вариант за зрелостния изпит по български език в 12-и клас"}
{"url": "http://www.novinite.bg/articles/160052/Po-stihotvorenieto-na-Vapcarov-Vyara-pishat-12-klasnicite-na-maturata-po-BEL", "text": "\r\nДнес се провежда матура по български език и литература за 12. клас и националното външно оценяване по български език след 7. клас. Изпитът на абитуриентите започна в 8 сутринта и в този момент той вече приключва, докато седмокласниците все още пишат. Темата за зрелостниците е „Човекът и вярата“ върху стихотворението на Никола Вапцаров „Вяра“. 7-класниците пишат преразказ върху романа на Бранислав Нушич „Седем хайдути и едно магаре“.\r\nИзпитният ден протича нормално, като за сега се знае само за един ученик, заловен с мобилен телефон и работата му най-вероятно ще бъде анулирана.\r\nЕдин компютър, един бутон и 11 милиона изпитни варианта - матурата по български език и литература за дванайсетокласниците, както всяка година, беше генерирана в 5 сутринта в Министерството на образованието. По традиция журналист изтегли изпитния вариант за над 55 хиляди абитуриенти.\r\n\r\nДенят, в който се показва наученото през всичките 12 години в клас. Притеснение, вълнение и очаквания бяха обзели учениците.\r\n\r\n\r\n\r\n\r\n ", "date": "2018.05.21", "title": "По стихотворението на Вапцаров „Вяра“ пишат 12-класниците на матурата по БЕЛ"}
{"url": "http://www.novinite.bg/articles/160065/Planirat-razshirenie-na-metroto-do-Simeonovskiya-lift", "text": "Метрото ще се разширява към Арена Армеец и Цариградско шосе, към Студентски град, от Младост към кварталите северно от Околовръстния път, както и по бул. Царица Йоана до Околовръстния път. Столична община има готови предложения и за удължаване до Симеоновския лифт близо до Околовръстното шосе, обясни главният архитект на София Здравко Здравков. С тези разширения ще се съкрати времето за пътуване на жителите на града, ще се облекчи трафикът, ще се намали замърсяването на въздуха и ще се оптимизират разходите за градския транспорт. Разширението обаче изисква изменение на Общия устройствен план на Столична община. Представянето на проекта за задание ще се проведе 31.05.2018 г. от 18:30 ч. часа в сградата на Направление „Архитектура и градоустройство“ на ул. „Сердика“ № 5. Мнения и предложения могат да се депозират в срок до 22.06.2018 г. в районните администрации или по електронна поща. Обществената дискусия по проекта за задание и постъпилите предложения ще се проведе на 28 юни. ", "date": "2018.05.21", "title": "Планират разширение на метрото до Симеоновския лифт"}
{"url": "http://www.novinite.bg/articles/160068/Ot-utre-puskat-za-dvijenie-edno-ot-lokalnite-platna-na-Severnata-tangenta", "text": "\r\nОт утре ще бъде пуснато за движение едно от локалните платна на Северната скоростна тангента на София между кварталите Илиянци и Требич. Това съобщи кметът на столицата Йорданка Фандъкова. Тя обяви и че предстои да бъдат изградени и връзките на скоростния път с останалите шосета в района.\r\nВръзката между кварталите Требич и Илиянци се прави от години, през пътя се налага да преминават големи камиони, което предизвиква задръствания и отсечката е особено рискова. Една от причините за забавянето на строителството на пътя са отчуждителните процедури, които най-често се обжалват от собственици на имотите в района, обясни Фандъкова. Без двете локални платна на скоростният път, камионите трябва да преминават през тесен подлез под Северната тангента. Йорданка Фандъкова, кмет на София: Четири са обектите, по които работят районните кметове. Освен тук, където сме най-напреднали с пускането на локалните платна и връзката със село Требич, работят кметовете на Подуяне за отчуждаване на източната тангента, връзката с булевард Ботегврадско шосе - там са най-напреднали процедурите по придобиване на земя, заложили сме средства за изграждане, веднага щом те приключат, можем да започнем изграждането, а също така кметът на район \"Сердика\" работи по две отсечки за връзката с Кубратово и бул. \"Илиянци\". ", "date": "2018.05.21", "title": "От утре пускат за движение едно от локалните платна на Северната тангента"}
{"url": "http://www.novinite.bg/articles/160050/Trus-ot-52-po-Rihter-razlyulya-Meksiko", "text": "Земетресение с магнитуд 5,6 по скалата на Рихтер разтърси част на Мексико, съобщи Европейската сеизмологична служба. Епицентърът е бил на 184 км южно от Пуебла де Сарагоса и на 24 км югоизточно от Тлапа де Комонфорт. Огнището е било на 60 км дълбочина. Засега няма данни за жертви или нанесени материални щети.", "date": "2018.05.21", "title": "Трус от 5,2 по Рихтер разлюля Мексико"}
{"url": "http://www.novinite.bg/articles/160062/Pochinal-e-biznesmenat-Yuliyan-Genov", "text": "Бизнесменът Юлиян Генов е починал в събота, съобщи Нери Терзиева в профила си във Фейсбук. Юлиан Генов си е отлетял тази събота, 19 май. Той беше изпреварил времето си с много. И времето му отмъщаваше със звучни плесници. Изправяше се след всяка и, прегънат на две от насрещния ураган, продължаваше напред. Зад него, като в приказката за Дядото и ряпата, уловени здраво за кръста, раменете, очите му, се редяхме ние, които го харесвахме и му вярвахме. Но вятърът нараняваше него, не нас. В друго време, с други властници, Юлиан щеше да е Бил Гейтс или Марк Зукърбърг на България и Европа. А тук и сега той написа книга със заглавие \"Защо толкова малко успяваме\". В нея се съдържа цялата истина, която го уби. Но и рецептата как следващите умни хора на България да оцелеят. ..Сбогом, Шефе! Благодаря за уроците!, написа Нери Терзиева. Юлиян Генов е роден през 1951 г. Той създава компанията ПроСофт през 1991 г. Преподавател в СУ и НБУ. Автор е на книгите “Бегли щрихи от моите пътувания”, “Истинският господар на савана” и \"Защо толкова малко успяваме?”.", "date": "2018.05.21", "title": "Починал е бизнесменът Юлиян Генов"}
{"url": "http://www.novinite.bg/articles/160033/Pokupkata-na-dopalnitelni-iztrebiteli-ot-Rusiya-e-nevazmojna", "text": "България не може да закупи допълнително от Русия изтребители МиГ, тъй като според утвърдените от българското правителство изисквания самолетите трябва да са произведени и да са на въоръжение поне в една страна членка на НАТО или Европейския съюз (ЕС). Коментарът е напрезидента Румен Радев в интервю за руския в. \"Комерсант\", публикувано днес и цитирано от ТАСС. Това изискване е логично от гледна точка на съюзническите задължения на България, \"така че нека бъдем реалисти - покупката на допълнителни изтребители МиГ е невъзможна\", посочва Радев. Президентът подчертава, че въпреки че България е член на НАТО, тя продължава да охранява въздушното си пространство с изтребители Миг-29, и във връзка с това е необходимо да се осигури своевременната им техническа поддръжка.В интервюто Радев съобщава още, че отново ще покани руския президент Владимир Путин да посети България през 2018 г.Днес президентът Радев започва двудневно работно посещение в Русия. През първия ден е планирана среща с руския премиер Дмитрий Медведев, а във вторник са разговорите на българския държавен глава с руския му домакин Владимир Путин в Сочи.", "date": "2018.05.21", "title": "Покупката на допълнителни изтребители от Русия е невъзможна"}
{"url": "http://www.novinite.bg/articles/160041/Sedmoklasnicite-shte-rabotyat-po-variant-2-na-izpita-po-balgarski-ezik", "text": "Седмокласниците ще работят по вариант 2 на изпита по български език и литература от националното външно оценяване.В 8.50 ч. в Министерството на образованието и науката беше изтеглен изпитният вариант (от три възможни) по български език и литература за изпита след 7-ми клас за националното външно оценяване, и за преразказа по непознат текст с дидактическа задача. Изпитът за седмокласниците по български език и литература започва в 10.00 ч. и на него се очаква да се явят 57 129 седмокласници в страната. Националното външно оценяване е в два модула. Продължителността на първия модул от изпита е 60 минути, а на втория - за написването на преразказа, е 90 минути. На 23 май ще се състои националното външно оценяване по математика в 7-ми клас.", "date": "2018.05.21", "title": "Седмокласниците ще работят по вариант 2 на изпита по български език"}
{"url": "http://www.novinite.bg/articles/160042/Tragva-programata-FISP-za-startirashti-firmi-v-Sofiya", "text": "Столична община и Банка ДСК започват Програма за финансиране на иновативни стартиращи предприятия в София, съобщиха от \"Московска\" 33. Програмата ФИСП ще се реализира от Общинския гаранционен фонд за малки и средни предприятия (ОГФМСП) към Столична община, като първата банка-партньор е Банка ДСК.В изпълнение на Програмата, Общинският гаранционен фонд ще издава гаранции по кредити, отпуснати за финансиране на иновативни предприемачески идеи, като за целта ще бъде подписано Рамково споразумение за партньорство между ОГФМСП и Банка ДСК. ", "date": "2018.05.21", "title": "Тръгва програмата ФИСП за стартиращи фирми в София"}
{"url": "http://www.novinite.bg/articles/160031/NDK-otvarya-vrati-pokazvat-zalite-na-Evropredsedatelstvoto", "text": "НДК отваря врати за посетители в понеделник. Всеки, който желае, може да се запознае със залите, в които се проведоха срещи и събития от програмата на Българското председателство на Съвета на ЕС. Българското европредседателство завършва в края на юни, а от началото му досега НДК е посрещнал 17 000 делегати и 186 събития. По време на обиколката всеки един гост ще може да разгледа залите 7 и 9, както и зала 3, където на 17 май се състоя Срещата на върха ЕС-Западни Балкани. НДК отваря врати точно в 9.00 ч., когато могат да влязат първите посетители, а последната група ще влезе в 16.00 ч. Обиколките ще продължават по 45 минути и ще завършват във фоайето на НДК, където на разположение на гостите ще са информационните материали на Българското председателство, Съвета на ЕС и Европейската комисия.Посетителите ще могат да се включат и в знаковите за всяко председателство \"семейни снимки\". В тях ще могат да участват всички желаещи. Снимките ще бъдат публикувани в галерия на сайта на Българското председателство, както подобава за всички срещи на високо ниво. Събитието е публично и ако някой не желае да бъде сниман или снимките да се публикуват, трябва да информира изрично своя гид преди началото на обиколката.Гидове на групите ще бъдат служители на Министерството за Българското председателство на Съвета на ЕС, които от първо лице ще разказват за събитията и ще могат да отговарят на въпроси и за организацията на историческата за България Среща на върха ЕС-Западни Балкани.По време на обиколката хората ще се запознаят и с някои от произведенията на изкуството, изработени специално за интериора на НДК, неизменна част от атмосферата на политическите срещи.При влизането си от вход А4 /откъм пилоните, с надпис \"Делегати\"/ всички посетители ще преминават през проверка за сигурност, задължителна за всяко събитие от Българското председателство. За да преминете по-бързо, не носете остри и опасни предмети, обемни раници, багажи или храна, съветват от министерството за Българското европредседателсто. Гардеробът на Зала 1 ще бъде на разположение на посетителите.От ведомството съветват още хората да ползват градския транспорт, за да се избегнат затруднения с намирането на места за паркиране.", "date": "2018.05.21", "title": "НДК отваря врати, показват залите на Европредседателството"}
{"url": "http://www.novinite.bg/articles/160056/Gotovi-li-sa-koncesionerite-na-plajovete-za-turistite", "text": "Патрулиращи двойки спасители вече има на повечето плажни ивици по Южното Черноморие. Тече и подготовка за активния летен сезон. Ще има ли дефицит на спасители това лято?До края на месец май по всички плажове по родното Черноморие вече има обходни двойки водни спасители, които са се грижат за сигурността и безопасността на първите летовници. Също края на месеца е срока, в който концесионерите на плажните ивици трябва да ги подготвя за началото на активния летен сезон.На Северния плаж в Слънчев бряг от дни има 4 обходни двойки водни спасители. Основната им задача е да дават съвети на най-нетърпеливите летовници.„В момента водата не е особено подходяща за къпане. Температурата е по-малка. Да се внимава като се влиза”, съветва водният спасител Румен Колев.„Не трябва рязко да се влиза във водата. Трябва постепенно”, казва водният спасител Величко Колчев.От 1 юни обаче концесионерите са длъжни да осигурят не само обходни двойки, а да осигурят по двама спасители на всеки пост, които са заявили в министерството на туризма. За голяма част от стопаните на ивиците това се оказва трудно.„Основната причина е, че е сезонна работа. В крайна сметка, последните години хората разчитат и си търсят целогодишна работа”, коментира Кирил Спасов, концесионер на плажна ивица.Друг проблем е възстановяването на пясъчните ивици, които морето унищожи през зимата. То трябва да завърши до края на май.„И съответно по-малките плажове, по-тесните ивици почти бяха така изядени от големите вълни и водата беше стигнала непосредствено до самите хотели. Мъчихме се да подравняваме ивицата”, разказва Кирил Спасов, концесионер на плажна ивица.Същият проблем имат и стопаните на двата къмпинга край Ахелой. Там морето е изяло близо 10 декара пясъчна ивица през годините и сега има реална опасност от отлив на туристи.„Тук преди 22 години беше 18-20-25 метра ивица. Сега, както виждате, това нещо го няма”, обяснява Петър Ангелов, стопанин на къмпинг „Анастасия”.„Идват туристите. Като погледнат, че няма никакъв пясък  и морето всичко е взело, се връщат”, разказва Георги Стоянов, стопанин къмпинг „Ахелой”.Затова са писали писма до областна администрация и всички министерства с настояване държавата да вземе мерки и да помогне за възстановяването на ивицата.", "date": "2018.05.21", "title": "Готови ли са концесионерите на плажовете за туристите"}
