{"url": "https://www.novinite.bg/articles/182260/BNB-Vsyaka-sedmica-u-nas-se-poyavyavat-po-chetirima-novi-milioneri", "text": "Всяка седмица се появяват по четирима нови милионера. В края на септември депозитите на граждани със суми над 1 млн. лв. в тях са 969 броя, което е нов рекорд, сочат данните на БНБ.Само в рамките на едно тримесечие милионерските депозити нараснаха с 53 броя, а за година ръстът им е със 107 броя, или с 12,4%. Общата сума на средствата в милионерските депозити е нараснала с 208 млн. лв. за година, или с близо 10%, съобщава \"Труд\".Най-бързо нарастват влоговете на граждани със суми между 200 хил. и 500 хил. лв. За година те се увеличават с 21,6% и в края на септември са 11,1 хил. броя. На следващо място по ръст са депозитите на домакинства със суми между 500 хил. и 1 млн. лв. Те се увеличават с 19,2% до 1798 броя.Оказва се, че най-бързо нарастват спестяванията в банките на най-заможните граждани. При влоговете на домакинства със суми между 100 хил. и 200 хил. лв. също има сериозен ръст – с 11,8%. При по-малките депозити колкото по-малки са сумите в тях, толкова по-бавен е ръстът им. Като при влоговете до 2500 лв. дори има спад.Явно хората с най-малки спестявания трябва да закриват депозитите си, за да посрещнат някои неотложни разходи.В резултат влоговете на домакинствата намаляват с 89 хил. броя на година и достигат 9,57 млрд. броя. Същевременно общата сума на спестяванията на хората в банките нараства с над 4 млрд. лв. до 53,88 млрд. лв.При спестяванията на бизнеса ситуацията е подобна. Най-бързо нарастват влоговете със суми над 1 млн. лв. За година те се увеличават с с 344 броя, или с 10,3% и в края на септември са 3681 броя.Общата сума на средствата в тях е 13,96 млд. лв., което представляват 55% от всички спестявания на бизнеса в банките. При по-малките влогове на филми ръстът е по-малък, като при тези до 1000 лв. дори има спад.", "date": "2019.11.07", "title": "БНБ: Всяка седмица у нас се появяват по четирима нови милионери"}
{"url": "https://www.novinite.bg/articles/182247/Emanyuel-Makron-NATO-e-v-mozachna-smart", "text": "НАТО преживява “мозъчна смърт”, предупреди френският президент Еманюел Макрон. Според него причината за това е в липса на координация между Европа и САЩ и заради агресивните действия на Турция в Северна Сирия.“Това, което в момента преживяваме, е мозъчната смърт на НАТО”, каза Макрон за списание „Економист“. “Няма координация относно стратегическо вземане на решения между Съединените щати и техните съюзници в НАТО. Няма. Има некоординирани агресивни действия от друг съюзник в НАТО, Турция, в област, в която нашите интереси са застрашени”, добави той.Френският президент предупреди европейските страни, че вече не могат да разчитат на Америка да защитава съюзниците в НАТО.Европа стои на “ръба на пропастта”, каза той, и трябва да започне да мисли за себе си стратегически като геополитическа сила. „В противен случай ние вече няма да контролираме съдбата си.“По време на едночасово интервю, проведено в позлатения му офис в Елисейския дворец в Париж на 21 октомври, президентът твърди, че е крайно време Европа да се „събуди“. Той беше попитан дали вярва в ефективността на член 5 – идеята, че ако един член на НАТО бъде атакуван, всички ще му помогнат, на което отговори: “Не знам, но какво ще означава член 5 утре?”„Трябва да преосмислим какво е НАТО в светлината на ангажиментите на Съединените щати. А Америка показва признаци на обръщане на гръб към нас, като демонстрира остро това със своето неочаквано изтегляне на войски от североизточна Сирия миналия месец, изоставяйки своите кюрдски съюзници“, допълни Макрон.При президента Доналд Тръмп Европа се изправя за пръв път пред американски президент, който „не споделя нашата идея за европейския проект“, каза Макрон. Това се случва, когато Европа е изправена пред възхода на Китай и авторитарния завой на режимите в Русия и Турция. Освен това Европа е отслабена отвътре от Брекзит и политическата нестабилност.Този „токсичен микс“ беше „немислим преди пет години“, твърди Макрон. „Ако не се събудим… съществува значителен риск в дългосрочен план да изчезнем геополитически или поне вече да не контролираме съдбата си. Вярвам в това много дълбоко.”Неотдавнашната дипломатическа дейност на Макрон предизвика голям интерес в чужбина и почти толкова критики. Той беше обвинен, че действа едностранно (като блокира разширяването на ЕС към Западните Балкани) и отива твърде далече (опитвайки се да ръководи директни преговори между Америка и Иран).Френският президент се противопоставя на критиците си, твърдейки, че е „абсурдно“ да се отварят вратите на ЕС за нови членове преди реформирането на процедурите за присъединяване, въпреки че добавя, че е готов на преразглеждане, ако бъдат изпълнени тези условия.Основното послание на Макрон е, че Европа трябва да започне да мисли и да действа не само като икономическа група, чийто основен проект е разширяването на пазара, но и като стратегическа сила. Това трябва да започне с възвръщането на „военен суверенитет“ и възобновяването на диалог с Русия, въпреки подозренията на Полша и други страни, които някога бяха под съветско владичество. Ако това не се случи, казва Макрон, би било „огромна грешка“.", "date": "2019.11.07", "title": "Еманюел Макрон: НАТО е в мозъчна смърт"}
{"url": "https://www.novinite.bg/articles/182259/Znakovo-Rumen-Radev-sloji-prat-v-kolelata-na-Geshev-za-posta-glaven-prokuror", "text": "Президентът Румен Радев върна на Висшия съдебен съвет (ВСС) предложението Иван Гешев да бъде назначен за главен прокурор.Конституцията не ме задължава да мотивирам указа, с който назначавам или връщам на ВСС предложения от него кандидат за главен прокурор. Независимо от това реших да се обърна към вас и към членовете на ВСС. И преди съм заявявал, че очаквам истинско състезание на кандидати, заяви Румен Радев преди да обяви решението си за Гешев.Според него издигането на един единствен кандидат е лишила процедурата от всякакъв състезателен характер.Белег на демократичната държава е наличието на алтернативи при заемането на висши държавни длъжности, смята президентът Радев.Той посочи, че дори министърът на правосъдието с отказа си да номинира кандидат също е довел до пълната липса на алтернатива.Президентът е категоричен, че бъдещият главен прокурор трябва да се ползва с високо обществено доверие.Изборът на главен прокурор е акт с висока обществена значимост и начинът на неговото провеждане трябва да създава доверие, а не съмнение, заяви Румен Радев.С тези мотиви връщам предложението за назначаване на Иван Гешев за главен прокурор на ВСС, заяви той.БГНЕС припомня, че ", "date": "2019.11.07", "title": "Знаково! Румен Радев сложи прът в колелата на Гешев за поста главен прокурор"}
{"url": "https://www.novinite.bg/articles/182222/Vazpitatelkata-ot-plovdivskata-detska-gradina-Mir--Ne-sam-karala-deteto-da-mie-toaletni", "text": "Помощник-възпитателката от пловдивската детска градина „Мир”, обвинена в това, че е принуждавала 5-годишно дете да мие тоалетни, отрече тези твърдения. Пред камерата на „Здравей, България” Стефка Табакова категорично заяви, че не е използвала подобни методи за наказание на момченцето, както твърдят неговите родители в жалба до отговорните институции.В четвъртък сутринта родители на деца, посещаващи детското заведение, се събраха на демонстрация в подкрепа на Табакова. Те заявиха, че жената се грижи добре за децата им, а случая се използва с користни цели от назначената наскоро директорка. Целта й била да направи чистка на персонала, твърдят родителите.Според бащата на малкия Любчо, възпитателката не му позволява и да яде следобедната закуска заедно с останалите деца от групата. И допълват, че преди около месец възпитателката на другата трета група напуснала принудително.„Никога не съм лишавала дете от храна”, категорична е Табакова. Тя споделя още, че в момента е в отпуск, след като била принудена от директорката да подаде молба за такъв. Шефката й дори отказала да покаже жалбата от родителите на Любчо.Вече тече и подписка в подкрепа на персонала на детската градина. Общината започна и цялостна проверка, резултатите от която ще бъдат обявени следващата седмица.", "date": "2019.11.07", "title": "Възпитателката от пловдивската детска градина „Мир” : Не съм карала детето да мие тоалетни!"}
{"url": "https://www.novinite.bg/articles/182230/Navivajte-budilnika-Boyat-na-Kubrat-Pulev-e-ot-5-sutrinta-v-nedelya-smeniha-arenata", "text": "Битката на официалния претендент за световната титла в тежка категория Кубрат Пулев с американеца Райдъл Букър ще започне около 5 часа сутринта на 10 ноември. Гала вечерта ще се проведе в зала \"Чукчанси Парк\" във Фресно, Калифорния вместо в предварително обявения бейзболен стадион.Това ще е първи мач за българския нокаутьор след скандалната целувка на репортерката Джени Равало. Последният му двубой се състоя през март в легендарната зала \"Хангара\" в Коста Меса, Калифорния срещу румънеца Богдан Дину.Най-добрият български боксьор залага статута си на задължителен претендент за титлата на IBF и ще търси нокаут срещу Райдъл Букър, за да насочи вниманието си изцяло върху евентуален двубой срещу победителя от Анди Руис и Антъни Джошуа.Съперникът на Пулев е с баланс от 26 победи и 2 загуби, като точно половината от успехите му са с нокаут.Райдъл Букър започна кариерата си силно, но тя беше прекъсната за цели 12 години, заради престой в затвора през 2005 година. След излизането си от панделата през 2017 година той поднови изявите си на ринга. За последно американецът участва в мач през юни, когато спечели след отказване.", "date": "2019.11.07", "title": "Навивайте будилника! Боят на Кубрат Пулев е от 5 сутринта в неделя, смениха арената"}
{"url": "https://www.novinite.bg/articles/182236/Erdogan-Al-Bagdadi-ni-be-vzel-na-mushka", "text": "Бившият лидер на Ислямска държава (ИД) Абу Бакр ал Багдади бе взел нашата страна на мушка, е казал турският президент Реджеп Ердоган, предаде РИА Новости. Държавният глава и върховен главнокомандващ е заявил, че бойци джихадистката групировка са подготвяли кървави атентати в ръководената от него страна.Той също е посочил, че турски военни и работещи в специални служби към днешна дата са арестували над десет членове на семейството на убития при американската операция в Сирия в края на октомври водач на екстремистката организация. \"Мога категорично да кажа – роднините на Ал Багдади, пленени от нас, са над десет.Последните, които са били задържани, са мъжът на негова сестра и тяхно дете. Те в момента са въдворени в лагер за имигранти\", е посочил още Ердоган. Президентът също е посочил, че съдбата на роднините на ал Багдади ще бъде решена от съдебните власти в Турция.", "date": "2019.11.07", "title": "Ердоган: Ал Багдади ни бе взел на мушка"}
{"url": "https://www.novinite.bg/articles/182223/Dobra-novina-za-cyala-Evropa-Ikonomikata-na-Germaniya-izliza-ot-tehnicheskata-recesiya", "text": "След като от началото на 2019 година автомобилният сектор, който е основен двигател за германската икономика, показа сигнали на слабост, растежът на страната забави ход. Така през третото тримесечие на годината Германия влезе в техническа рецесия, което не ѝ се беше случвало от 6 години насам.Последните данни за производството в страната обаче идват като лъч надежда след тези лоши новини. Те сочат, че към края на септември поръчките на компаниите отчитат първи ръст от три месеца насам. През разглеждания период търсенето се е увеличило с 1,3%, надхвърляйки прогнозите за ниво от едва 0,1%. Увеличението идва в резултат на по-високи инвестиции и вътрешно потребление, заедно с повишено търсене извън Еврозоната, пише Bloomberg.Все още обаче показателят остава с 5,4% надолу в сравнение с година по-рано, което подсказва, че тенденцията в активността не върви към особена промяна.За това допринася и фактът, че производството в държавите от Еврозоната се намира на най-ниското си равнище за последните 7 години, а заедно с това компаниите вървят към намаляване на работните места.Конкретно в случая с Германия се очаква правителството да намали прогнозата си за следващата година в годишния доклад.", "date": "2019.11.07", "title": "Добра новина за цяла Европа: Икономиката на Германия излиза от техническата рецесия"}
{"url": "https://www.novinite.bg/articles/182228/Balgarskata-nacionalna-televiziya-navarshva-60-godini", "text": "Днес Българската национална телевизия навършва 60 години. За година на създаването на Националната Телевизия е приета 1959-та, когато е осъществено първото пряко излъчване на манифестацията за празника на Октомврийската революция. С думите на говорителя в 9 часа и 45 минути - \"Внимание, излъчваме в ефир\" се поставя началото на професионалната телевизия в България.Прякото излъчване се осъществява от режисьорите Ангел Вълчанов и Лидия Ишимбаева. Предаването е на 7-ми телевизионен канал, на който и до днес се излъчва програмата Канал 1 на Българската национална телевизия. Въпреки немалкото си години вече - ентусиазмът в екипа на телевизията е все така младежки. 60 години от осъществяването /1959/ на първото професионално предаване на Българската телевизия - излъчване на манифестацията по случай 42-ата годишнина от Работата по създаване и излъчване на български телевизионни предавания започва през 1951 г. по инициатива на катедрата по физика при Машинно-електротехническия институт в София под ръководството на проф. Саздо Иванов. Към института се създава експериментален телевизионен център, който през 1952 г. осъществява лабораторно телевизионно предаване по кабел, а от навечерието на 1 май 1954 г. започват редовни телевизионни предавания. На 7 ноември 1959 г. е и дебютът на информационната рубрика \"Новини\", която от 20 юли 1960 г. прераства в централната информационна емисия \"По света и у нас\". Датата се счита за рожден ден на Българската телевизия. Парадът е заснет от 3 камери, разположени на балкона на Националната художествена галерия, на Мавзолея на Георги Димитров и на ъгъла на улиците „Васил Левски\" и „Цар Освободител\".", "date": "2019.11.07", "title": "Българската национална телевизия навършва 60 години"}
{"url": "https://www.novinite.bg/articles/182233/Voden-rejim-v-cyala-Pernishka-oblast", "text": "Воден режим в цяла Пернишка област. Решението ще засегне около 122 хиляди души, които живеят в областта. Причината за тази извънредна мярка, която се взема за първи път от 1993 г. насам, е намаленото количество вода в язовир \"Студена\".Скоро решение може да няма, освен ако не завали, категорични са шефовете на ВиК-Перник. Очаква се водата да бъде пускана за няколко часа през деня, когато режимът влезе в сила. Неофициален режим обаче в областта има през цялото лято, когато водата доста често бива спирана. В момента нивото на водата в единствения питеен източник на вода за Перник е критично ниско. Налични са 5 млн. куб.м при капацитет от 25 млн. куб.м. Според шефа на ВиК-Перник причината е продължителната суша.„Нивото на язовира падна до критичния минимум - ситуация, в която трябваше да се предприемат болезнени мерки. За съжаление те не бяха предприети. Оправданията - било предизборна кампания, че видите ли има шанс да завали дъжд. Конкретна отговорност трябва да се търси от шефа на ВиК и от областния управител. Това са хората, които трябваше да следят случващото се от месеци наред”, заяви кметът на Перник Станислав Владимиров.„Снощи в 20 ч. пак я спряха. От няколко месеца е така”, споделя жителка на града. Перничани са принудени да пълнят съдове с вода, за да се справят с проблема.За рисковете от безводие се знае отдавна. Според последния доклад на Комисията за енергийно и водно регулиране загубите на вода в региона заради стара инфраструктура и спукани тръби е 75% загуба на питейна вода. За безводието се сигнализира в Атласа на водния риск, представен от световния ресурсен институт, като по скалата от 0 до 5 рискът от засушаване в региона е над 4,5.", "date": "2019.11.07", "title": "Воден режим в цяла Пернишка област"}
{"url": "https://www.novinite.bg/articles/182252/InStat-Index-Dimitar-Iliev-e-naj-dobar-futbolist-u-nas-za-mesec-oktomvri-Tigara-vtori", "text": "Двама играчи на Локомотив Пловдиви един на Лудогорец се наредиха в призовата тройка за Футболист №1 в efbet Лига за месец октомври според InStat Index. Класацията се прави за втори пореден сезон от Асоциацията на българските футболисти (АБФ), в сътрудничество с ИНСТАТ - една от най-големите компании за футболни анализи и статистика.Първи е капитанът на Локо - Митко Илиев, а трети друг футболист на \"смърфовете\" - Парвизджон Умарбаев, втори е стражът на шампионите - Пламен Илиев-Тигъра.Илиев събра индекс на ИНСТАТ 320.67 и за първи път спечели приза. Пловдивчанинът е лидер в класирането при голмайсторите в родния елит с 10 попадения и 4 асистенции.Второ място в класацията зае вратарят на Лудогорец Пламен Илиев. Националът събра индекс 303.33 и стана първият страж, намирал място в Топ 3 от създаването на анкетата досега.Призовата тройка допълва друг футболист на Локомотив (Пловдив) – Парвизджон Умарбаев. Таджикският национал има индекс на ИНСТАТ 299.67, като той също попада за първи път в класацията.Припомняме, че за победител се обявява играчът с най-висок InStat Index, който се определя чрез формула на основа действията на футболиста - голове, асистенции, точност на подавания, успешни единоборства и други показатели. Процентът на успешни действия увеличава индекса, като върху него оказва влияние и нивото на опонента в мача.През настоящия сезон победителите в предишните класации за най-добър футболист според InStat Index за съответните месеци бяха Иван Горанов (Левски), Евандро (ЦСКА-София) и Холмар Ейолфсон (Левски).", "date": "2019.11.07", "title": "InStat Index: Димитър Илиев е най-добър футболист у нас за месец октомври, Тигъра - втори"}
{"url": "https://www.novinite.bg/articles/182241/Tol-taksa-Kamionite-shte-plashtat-za-6050-km", "text": "За 6050 км от републиканската пътна мрежа камионите над 3,5 тона ще плащат тол такси. От тях 796 км са автомагистрали, 2322 км - първи клас, и 2932 км - втори клас. Това обявил проф. Олег Асенов - член на Управителния съвет на Агенция \"Пътна инфраструктура\", след третото заседание на Обществения консултативен съвет по въвеждане в експлоатация на електронната система за таксуване на база време и изминато разстояние, съобщиха от Министерството на регионалното развитие и благоустройство. Това означава, че безплатни остават 14 000 км от цялата републиканска пътна мрежа, която е около 20 000 км. В момента за преминаването по нея товарните автомобили над 3,5 тона плащат е-винетка. Безплатни остават и 20 000 км общински пътища.Предстои да бъдат публикувани за обществено обсъждане и тарифите на тол таксите, след като бъдат дискутирани от работна група към консултативния съвет. В продължение на 30 дни всеки заинтересован ще може да отправи своите предложения по тарифите. В началото на декември, преди да изтече крайният срок за подаване на предложения, консултантът на АПИ – Световната банка, ще организира форум за електронната система за събиране на пътни такси.След обявяване на тарифите за обществено обсъждане ще започне и вторият тестови етап на тол системата – с бордови устройства в предоставени от транспортния бранш превозни средства. Първият етап от тестовия период обхвана издаването на маршрутни карти и тол калкулатора, чрез който по тестови тарифи превозвачите имат възможност да изчислят цената на традиционните си маршрути и да планират бюджетите си за 2020 г. Проф. Асенов посочи, че максималните тарифи няма да са по-високи от тестовите.  “Ще балансираме така тарифите и покритието на пътищата с тол, че отражението върху цените на стоките от първа необходимост да е минимално”, добави той.По думите на проф. Асенов за третокласните пътища няма да се плаща тол такса, а по тях минават доставчиците за вътрешния пазар. Механичното разглеждане на тарифите от точка А до точка Б, без мъдро реорганизиране на автопарка и логистичните сили, няма как да доведе до ефективност на транспортната услуга, коментира той. Стойността на продадените електронни винетки през 2019 г. вече е по-голяма от приходите от винетки за цялата 2018 г. До момента тази година постъпленията са 358 655 688 лв.", "date": "2019.11.07", "title": "Тол такса: Камионите ще плащат за 6050 км"}
{"url": "https://www.novinite.bg/articles/182242/Loshi-vesti-za-fenovete-na-Botev-Samuilov-zamrazyava-stroeja-na-Koleja", "text": "По време на срещата днес между собственика на Ботев (Пловдив) Георги Самуилов ( вдясно на снимката) и част от феновете на \"жълто-черните\" босът на \"канарчетата\" е съобщил, че заради дълговете на клуба строителството на \"Колежа\" при настоящата концесия е невъзможно. Той е предложил вариант със смесено дружество между нова фирма и община Пловдив, която да участва със земята под стадиона. Новата фирма пък ще трябва да преотстъпи пожизнено правата над стадиона на клуба.Срещата бе инициирана от Самуилов, след като феновете на Ботев се организираха да се съберат пред \"Колежа\" преди домакинския мач срещу Левски в неделя. През август месец в присъствието на спортния министър Красен Кралев и министър-председателя на България Бойко Борисов бяха рестартирани ремонтните дейности по съоръжението, но месеци по-късно няма напредък.", "date": "2019.11.07", "title": "Лоши вести за феновете на Ботев, Самуилов замразява строежа на Колежа"}
{"url": "https://www.novinite.bg/articles/182235/GERB-obsajda-izbornite-rezultati-VIDEO", "text": "Отчет на резултатите от местните избори ще направи ГЕРБ. В националната работна среща, която започна преди обяд в НДК, участват председателят на партията Бойко Борисов, членовете на изпълнителната комисия, новоизбраните общински и районни кметове, областни координатори на ГЕРБ в страната.\"ГЕРБ отново е първа политическа сила и фигура в България. Тя получи най-много гласове на изминалите избори - 803 899 гласа. ГЕРБ печели в 163 общини и има най-много общински съветници - 1807 за цялата страна. БСП са трети\", каза председателят на националния предизборен щаб Цветомир Паунов при откриването на форума. Очаква се след срещата да стане ясно дали промените в местните структури на партията ще продължат, за което Борисов намекна в дните преди изборите.", "date": "2019.11.07", "title": "ГЕРБ обсъжда изборните резултати (ВИДЕО)"}
{"url": "https://www.novinite.bg/articles/182234/Pomorie-taji-za-mladiya-motorist-Ivajlo-kojto-se-sblaska-s-pojarna-kola-i-zagina", "text": "Поморийци са в траур след нелепата смърт на 27-годишния моторист Ивайло Г., пише Флагман.БГ. Негови приятели все още не проумяват как се е стигнало до жестокия инцидент, при който младият мъж се заби с двуколесното превозно средство в пожарна.Инцидентът е станал малко преди 14:00 ч. вчера в района на известна клиника в курорта Слънчев бряг. Иво бил запален фен на моторите. От дълго време се събирал със свои близки приятели, за да карат заедно. Родом бил от Поморие, но живеел в Равда., споделя негов другар от мотокомпанията.", "date": "2019.11.07", "title": "Поморие тъжи за младия моторист Ивайло, който се сблъска с пожарна кола и загина"}
{"url": "https://www.novinite.bg/articles/182239/442-000-u-nas-stradat-ot-diabet-po-sveta-vseki-vtori-diabetik-e-nediagnosticiran", "text": "Болните от диабет в България са 442 хиляди души, или 8.3 на сто от населението на възраст между 20 и 79 години. Тези данни са оповестени на кръгла маса в Народното събрание \"Заедно можем да победим диабета\", посветена на 14 ноември - Световен ден на борбата с диабета, съобщават от пресцентъра на парламента.Проф. Цветалина Танкова, началник на Клиниката по диабетология в УСБАЛЕ \"Академик Иван Пенчев\",  заяви, че диабетът е глобален проблем, пред който са изправени всички държави в света. Близо 463 млн. са хората с това заболяване в момента, или 9.3 на сто от населението, като се очаква броят им да се удвои през следващите 20 години.Според проф. Танкова всеки втори човек с диабет по света е недиагностициран, а един от всеки 13 души има предиабет. Това налага подобряване на скрининга за предиабет, програми за превенция на болестта, защото половината от случаите на захарен диабет, тип 2, могат да бъдат предотвратени, смята тя.Доц. Зорница Миткова от Катедрата по организация и икономика на фармацията във Фармацевтичния факултет на МУ - София, обясни, че ситуацията в България не се различава от световните тенденции. Обществените средства на година за лечение на диабета в страната ни са около 550 млн. лв. по данни на Международната диабетна федерация. Близо 20 на сто са за извънболнично проследяване, 20 процента са и разходите за медикаменти, като се реимбурсират всички съвременни терапии. Останалите 60 на сто, което се явява основната част от средствата, дадени за лечение на диабет, отиват за хоспитализации и лечение на усложненията.В същото време навлизането на съвременните здравни технологии допринася за подобрение на контрола на заболяването и намаляването на средствата за лечение на свързаните с него усложнения.Според анализите в България делът на пациентите с добър контрол на болестта нараства и достига 40 процента от засегнатото население. Това води до намаляване на риска и броя на усложненията, което спестява разходи за тяхното лечение в размер на 20 млн. лв. за периода 2012-2016 г., е уточнила доц. Миткова.Според проф. Сабина Захариева, главен координатор на Експертния съвет по ендокринология към МЗ и изпълнителен директор УСБАЛЕ \"Акад. Иван Пенчев\", на дневен ред стои въпросът за Национална диабетна програма, която да повиши информираността на населението за рисковите фактори и начините за повлияването им. Превенцията, навременната диагностика и подобряването на грижите за пациентите и тяхното обучение могат да подобрят контрола над заболяването, продължителността и качеството на живот, както и да намалят разходите на здравната система.Според проф. Сена Карадениз, председател на Международната диабетна федерация за Европа, на Стария континент един от всеки трима възрастни с диабет е недиагностициран. Прогнозите са, че до 2045 г. заболеваемостта ще се увеличи с 45 на сто в световен мащаб. В същото време усложнения като сърдечно-съдовите и бъбречните заболявания, които са основната причина за смърт при тези болни, могат бъдат избегнати чрез подходящо лечение.Председателят на здравната комисия д-р Даниела Дариткова изрази надежда, че обединените усилия ще доведат до успех в битката с това социално значимо заболяване.", "date": "2019.11.07", "title": "442 000 у нас страдат от диабет, по света всеки втори диабетик е недиагностициран"}
{"url": "https://www.novinite.bg/articles/182243/Jotova-Made-in-Bulgaria-vinagi-shte-e-simvol-za-kachestvo", "text": "Вицепрезидентът на България Илияна Йотова откри тазгодишното международно изложение за текстил и мода в палата 13 на Международен панаир Пловдив. Йотова бе посрещната с поздравителен букет от червени рози, поднесен от директора на панаира Иван Соколов. \"Не случайно това изложение се намира именно в пловдивския панаир. Домакини са всички онези, които работят за него, защото предлага най-голяма продукция за югоизточна Европа и е вече марка за качество.\", заяви Йотова. Второто издание на „ТексТейлър Експо 2019“ включва 75 изложители от осем държави. Специален гост на изложението бе и носителят на \"Златна игла 2018\" в категория \"Дизайнер на годината\", стилистът Иван Донев. Вицепрезидентът изказа благодарност към творчеството му, за това, че прославя страната ни отвъд границите й.", "date": "2019.11.07", "title": "Йотова: \"Made in Bulgaria\" винаги ще е символ за качество"}
{"url": "https://www.novinite.bg/articles/182225/Radan-Kanev-DB-napravi-strategicheska-greshka-vreme-e-za-dyasno-obedinenie", "text": "Минаха първите емоции – и от успехите, и от неуспехите. Остава много работа за вършене и изводите – такива, каквито всеки е направил за себе си. Не като интелектуално упражнение, а като насока за политически действия и решения през следващите месеци, в периода до парламентарните и президентски избори. И преди всичко – до следващите местни избори, защото истински политически пробив без национална политическа структура просто не е възможен.Моите изводи:Независимо от това – основно благодарение на избора за районни кметове и съветници в София, сме в несъмнено по-силна позиция отколкото преди изборите. Днес имаме политически ресурс и екип, с който да следваме нови и по-амбициозни стратегически цели, стига да успеем да се обединим около тях.Няколко бележки в тази посока:– Системните опити ДБ и цялата демократична общност да бъдат набедени за “леви”, “либерали”, “зелени левичари” и пр., вместо да избодат очи, изписаха вежди. Никой класически десен избирател не отиде при управляващите ГЕРБ/ВМРО по силата на тази евтина пропаганда. Коалицията ГЕРБ/СДС остана също толкова непривлекателна за “сините” избиратели, колкото ГЕРБ сам по себе си, да не кажа повече.– Очевидно е, че темите, свързани със свободата и законността (в т.ч., но съвсем не само, медийна свобода и реформа в правосъдието), имат широка обществена подкрепа. Още по-ясна е подкрепата за политики в защита на чистата и здравословна околна среда и градска среда.– Накратко – съюзът между традиционните “десни” и политици, общественици и лидери на мнение с “либерални” и “зелени” каузи е логичен, перспективен и успешен, дори когато е на моменти труден и напрегнат. Този съюз трябва да се развива, а не отрича.– Ако виждам една ключова стратегическа грешка на ръководството на ДБ, то беше принципното отхвърляне на варианта подкрепа за независими кандидати за кметове. Не обсъждам конкретните казуси, а политическата философия зад това решение. Вярвам, че друг стратегически подход, достатъчно рано заявен, можеше да даде на демократичната общност балотажи и потенциално – кметове в София и други големи градове. Разбира се, това е моето лично мнение, което никога не е било тайна. Разбирам и обратната логика, но мисля, че на тези избори тя ни подведе в грешна посока. Предстои сериозен вътрешен дебат, който има дълбочина и значение далеч отвъд обичайните заклинания в социалните мрежи.– Същото се отнася за отказа от коалиране в по-малките общини, където ДБ остана масово непредставена или представена с 1-2 съветници. На предстоящите парламентарни избори, ако не се вземат спешни мерки в тази посока, тази слабост може да има фатален резултат.В заключение: “Демократична България” трябва не само да продължи съществуването си. Трябва, по думите на единия от съпредседателите си, Христо Иванов, да премине в “друго агрегатно състояние”. Да престанем да обсъждаме смисъла от коалицията, а да започнем да говорим за нейното обединение в реална политическа сила – с общо национално колективно ръководство и демократичен модел за вземане на решения, с общи структури в цялата страна, а не само в столицата, с общи механизми за привличане на авторитетни местни и национални политици и лидери на обществено мнение.И съвсем не на последно място – с общи идеи и позиции по най-важните ежедневни проблеми на българите – доходи и сигурност, както и по ключовите въпроси на политиката на 21 век – миграция, борба с промените в климата и кризата на околната среда, бъдещето на пазара на труда в дигиталната ера, нелоялната конкуренция и търговските войни между Китай и САЩ, имперските амбиции на Ердоган и Путин.Ясно ми е, че такова обединение ще срещне отпора на често самодостатъчните партийни апарати, заети с наместване на имена в късите списъци на “сигурните избираеми места”. Но трябва да разберем, че докато се занимаваме с този тип дейности, нямаме никаква надежда да осъществим големите реформи, които обещаваме.Те изискват да вземем властта – не като малкия партньор, не като коректив, не като легитимация и украса. А като основна политическа сила. Това е възможно само с национална структура от стотици селски кметове и общински съветници, десетки общински кметове, кметове в най-големите градове и силна, единна парламентарна група. Нужна ни е 10-12 годишна политическа стратегия, а не боричкане около поредната изборна бариера.И София показа, че такава стратегия е възможна, ако имаме нужната смелост и енергия.", "date": "2019.11.07", "title": "Радан Кънев: ДБ направи стратегическа грешка, време е за дясно обединение"}
{"url": "https://www.novinite.bg/articles/182255/Tri-versii-za-smartta-na-matrosa-v-barokamerata", "text": "Военноокръжна прокуратура - Сливен разследва причините за смъртта на Спас Пенчев - младши водолаз във военно формирование в Бургас.Под ръководството на Военноокръжна прокуратура – Сливен се провежда разследване за причините и обстоятелствата, при които на 06 ноември около 11,45 ч. по време на имитационни спускания в барокамерата на МБАЛ - Варна към BMA-София е починал матрос III клас Спас Пенчев - младши водолаз във военно формирование 34 590— Бургас, съобщиха от прокуратурата.B хода на разследването ще се проверяват следните версии:- Техническа неизправност на барокамерата;- Заболявания на починалия, които не позволяват участие в такова изследване;- Нарушения, допуснати от екипа, провеждащ изследването при експлоатация на барокамерата и при предварителната подготовка на участниците.Незабавно след настъпване на инцидента местопроизшествието е посетено от оперативно-разследваща група при PC \"ВП\" - Варна и военен прокурор при ВОП – Сливен.Извършен е оглед на барокамерата и на починалия в присъствието на съдебен лекар.Разпитани са в качеството на свидетели трима военнослужещи от военно формирование 34 590 - Бургас, които са участвали по време на имитационното спускане в барокамерата заедно с матрос Пенчев.Проведен е разпит на лекаря - началник на отделение по хипербарна и морска медицина и на оператора на хипербарна камера, които са извършвали  имитационните спускания.Барокамерата е запечатана, като към материалите по делото са приобщени всички документи, касаещи техническото състояние и калибровката на барокамерата и медицинските изследвания на починалия военнослужещ.Назначена е тройна съдебно-медицинска експертиза на лекари от болница „Св. Ана“ – Варна. Назначено е хистологическо изследване на тъканите – за установяване на непосредствената причина за смъртта.Предстои назначаването на комплексна техническа експертиза относно състоянието на барокамерата, разпит на други свидетели, имащи отношение към  инцидента, прилагане на всички медицински документи относно профилактичните прегледи на починалия военнослужещ, прилагане на всички заповеди, протоколи и др. документи относно основанията, начина на провеждане и организацията по извършване на имитационните спускания.Починалият матрос Спас Пенчев е на 36 годни. На служба в Българската армия е от 2014 г. Семеен е, с едно дете.", "date": "2019.11.07", "title": "Три версии за смъртта на матроса в барокамерата"}
{"url": "https://www.novinite.bg/articles/182238/Vaorajen-opit-za-obir-na-benzinostanciya-v-Sofiya", "text": "МВР разследва опит за обир на бензиностанция в София, съобщиха от пресцентъра на СДВР.По първоначални данни въоръжен мъж се е опитал да открадне оборота на бензиностанция в столицата. Служителката обаче му казала, че е натиснала паник бутона и той е избягал, предаде БТА.Инцидентът е станал през изминалата нощ. Полицията издирва извършителя.", "date": "2019.11.07", "title": "Въоръжен опит за обир на бензиностанция в София"}
{"url": "https://www.novinite.bg/articles/182232/Katastrofa-Edin-ot-naj-velichestvenite-vodopadi-v-sveta-Viktoriya-presahva", "text": "Впечатляващият и най-голям водопад в Африка - Виктория, е напът да пресъхне, алармират властите в Зимбабве. В момента притокът на вода е спаднал до критично ниски нива - едва около 100 кубични метра в секунда. Причина за липсата на вода е продължителната суша и високите температури, достигащи до над 50 градуса по Целзий.Заради намалелия приток на вода, електроцентралите по течението на река Замбези скоро ще се наложи да прекратят напълно производството на електричество. Две държави - Зимбабве и Замбия, ще трябва да въведат режим на тока. Заради историческите жеги властите постоянно регистрират случаи на загинали слонове и други представители на дивата фауна.Пресъхването на Виктория заплашва и туристическата индустрия, която традиционно храни икономиката в района.Слонове, зебри, хипопотами, импали, биволи и много други диви животни са притиснати от липса на храна и вода в националния парк Мана в Зимбабве, чието име идва от четирите басейни с вода, които обикновено се пълнят от преливащата река Замбези всеки дъждовен сезон.Най-малко 105 слона са загинали в резерватите за диви животни в района през последните два месеца. Много от големите бозайници нападат съседните човешки селища в търсене на храна и вода.Сушата обаче заплашва и хората. 11 милиона души са застрашени от глад. Само през една от последните 5 години над южната част на Африка са паднали нормални количества дъжд.", "date": "2019.11.07", "title": "Катастрофа! Един от най-величествените водопади в света - Виктория, пресъхва"}
{"url": "https://www.novinite.bg/articles/182244/Turski-TIR-pomete-avarirala-kola-na-E-79", "text": "Ужасяваща каскада е станала на международен път Е-79 между Монтана и Видин, научи BulNews.bg. ТИР е помел аварирала кола, запратил я в дере, при което паднал върху нея и я размазал като палачинка.Инцидентът е станал към 19.20 часа снощи в района на село Медовница. 48-годишен турчин управлявал влекач „Волво“ с прикачено полуремарке. Движейки се с несъобразена с пътните условия скорост на мокър асфалт, при навлизане в десен завой с надлъжен наклон, шофьорът изгубил контрол над управлението. Товарната композиция поднесла, навлязла в насрещната лента, и излязла вляво от пътя. При каскадата задната лява част на полуремаркето ударила аварирал извън платното лек автомобил „Мерцедес“ със софийска регистрация. Колата била повлечена от голямата машина в крайпътно дере, а върху нея се стоварило ремаркето, като я смачкало като консервена кутия. Цяло чудо е, че зрелищният инцидент се е разминал без жертви. Пътниците в авариралия „Мерцедес“ били слезли от колата и стояли отстрани. Те били пометени и също запратени в дерето, но се отървали на косъм. Линейки закарали пострадалите във видинската болница за прегледи. 31-годишният шофьор на автомобила е получил фрактура на рамото. Неговата спътничка – 52-годишна жена, пък е с фрактура на глезена. След оказана медицинска помощ двамата са освободени за домашно лечение. Турският водач  е настанен за лечение в болницата с комоцио.Пътни полицаи тествали на място с дрегер двамата водачи, като пробите им не отчели наличие на алкохол. Дежурна оперативна група извършила оглед на местопроизшествието, по случая е образувано досъдебно производство. ", "date": "2019.11.07", "title": "Турски ТИР помете аварирала кола на Е-79"}
{"url": "https://www.novinite.bg/articles/182258/Ostaviha-v-aresta-maja-zakanil-se-da-prevarne-detska-gradina-v-grobnica", "text": "Съдът наложи мярка за неотклонение „задържане под стража” на 27-годишния Шабан Меймиш от село Лъжница, Благоевградско. Той е привлечен като обвиняем заради закани за убийство, отправяни през социалните мрежи към директорката, персонала и децата от детската градина в селото. Освен това Меймиш се е заканил, че „ще стреля с оръжие по децата и персонала, ще превърне детската градина в гробница, ще разпори гърлата на децата и ще ги закачи на дърветата около детската градина”, уточняват от прокуратурата.Мъж отправи смъртни заплахи към персонала на детска градина Вече са разпитани директорката и учител в учебно-възпитателното заведение, които са обяснили за отправените им закани чрез видеоклипове по интернет. Според изготвената видеотехническа експертиза, въпросните материали съдържат над четиридесет закани, като голямата част от тях са за убийства. На тях обвиняемият в детайли и с агресивен тон обяснява как ще ги извърши. От прокуратурата обясняват още, че от показанията на близките на обвиняемия се установява, че той е имал обезпокоителни промени в психическото си състояние, поради което са били взети мерки, свързани с лечението му. Шабан Меймиш е посещавал трима психиатри, като понякога състоянието му се подобрявало.Последният път е бил при психиатър през август 2019 г., след което не е отишъл на контролен преглед. С оглед проявата на агресивно поведение от негова страна се налага извод, че лечението му не е било проведено съобразно лекарските предписания. На свой ред, отправените закани биха могли да възбудят основателен страх за осъществяването им у пострадалите лица. Съдебният състав е приел доводите на прокуратурата относно опасността обвиняемият да се укрие, за да избегне наказателно преследване. Мъжът често пътувал извън страната, където работел по няколко месеца.", "date": "2019.11.07", "title": "Оставиха в ареста мъжа, заканил се да превърне детска градина „в гробница”"}
{"url": "https://www.novinite.bg/articles/182257/Edinstveniyat-naslednik-na-Slavi-izrigna-skandalno-v-socialnite-mreji", "text": "Единственият наследник на Слави Трифонов - неговият племенник Теодор, изригна скандално в социалните мрежи, че животът му е провал.Младежът, който неволно попадна в публичното пространство заради славата на чичо си, заяви, че не му е приятно да бъде светска личност и предпочита да запази анонимността си. Най-болезнено племенникът на Дългия приемал факта, че се спекулира с любовния му живот, което му пречело да има сериозна приятелка. \"Здравейте, мисля, че дойде моментът и аз да коментирам гнусните статии, които се пишат по мой адрес: колко пъти ме оженихте и разведохте, нямате никакво право да се мешате и да проваляте личния ми живот. Той си е мой, аз мога да бъда с която се чувствам щастлив. Измисляте си неща, които вредят на мен и на моите близки.Няма една истина в това, което казвате, но пиша това с цел да защитя името си и да кажа, че всичко, което пишете, е лъжа. И никой не може да ми каже с коя да бъда или не. Замислете се вие, които пишете това, че и вие имате деца и няма да ви е приятно един ден и за вашите деца да пишат така\", изля гнева си Теодор, пише Ретро. За неговия живот не се знае много, освен, че учи в престижен университет в Шанхай, където го изпратил чичо му. Именно той е поел разноските по обучението на сина на сестра си Петя. От години се говори, че точно Теодор е човекът, който ще наследи богатството на Трифонов.Младежът често гостува на чичо си в София и от снимките му се вижда, че всячески се опитва да го имитира. Освен, че се облича със скъпарските дрехи на любимия дизайнер на Дългия - Филип Плейн, Тео редовно държи да се показва като баровец, пушейки скъпи пури и пийвайки марково уиски. ", "date": "2019.11.07", "title": "Единственият наследник на Слави изригна скандално в социалните мрежи"}
{"url": "https://www.novinite.bg/articles/182254/Prouchvane-Sred-naj-neshtastnite-sme-v-ES", "text": "През 2018 г. над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%) през последните 4 седмици. Това сочат публикувани днес данни на статистическата служба Евростат.В сравнение с 2013 г. делът на щастливите хора в ЕС се е увеличил с над 2 пункта.Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. Следват Люксембург, Испания и Дания, предава БНР. На обратната страна на скалата най-ниско ниво на щастие е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%).В отделно проучване Евростат отбелязва, че нивото на удовлетвореност от живота варира значително в общността, като на дъното е България.Граждани на ЕС са били запитани „Като цяло колко сте удовлетворени от живота напоследък?“, като отговорът е по скала от 0 до 10, при която 0 е „изобщо не съм удовлетворен“, а 10 – „напълно удовлетворен“.Най-високо ниво на удовлетвореност е регистрирано във Финландия – 8,1 пункта, следвана от Австрия (8), Дания, Полша и Швеция (по 7,8).За сравнение България се класира последна с 5,4 точки. След страната ни е Хърватия (6,3), Гърция и Литва (по 6,4). Унгария (6,5) и Латвия и Португалия (по 6,7).", "date": "2019.11.07", "title": "Проучване: Сред най-нещастните сме в ЕС"}
{"url": "https://www.novinite.bg/articles/182246/NOI-Zayavlenie-za-bezrabotica-se-podava-i-po-elektronen-pat", "text": "Подаването на заявление за отпускане на парично обезщетение за безработица (ПОБ) може да бъде извършено и по електронен път. Това става чрез електронната административна услуга, която е достъпна на интернет страницата на институцията, напомнят от НОИ.Тя се намира в рубриката Е-услуги/ Административни услуги. Достъпът до нея се осъществява чрез използването на квалифициран електронен подпис или персонален идентификационен код (ПИК) на подателя, издаден от НОИ.Онлайн услугата „Подаване на заявление за отпускане на парично обезщетение за безработица (ПОБ) на основание чл.54а от КСО“ е на разположение на потребителите на услуги на НОИ още от средата на 2017 г. Тя дава възможност всяко осигурено лице, което има право на такова обезщетение, да подаде необходимите документи без да посещава офис на институцията.Персонален идентификационен код на НОИ се издава във всяко едно от териториалните поделения на НОИ. Издаването му се извършва за няколко минути срещу представяне на лична карта. Чрез него лицата получават достъп до голям брой е-услуги – електронни справки, административни услуги и др.", "date": "2019.11.07", "title": "НОИ: Заявление за безработица се подава и по електронен път"}
{"url": "https://www.novinite.bg/articles/182220/Dnes-vremeto-shte-e-promenlivo", "text": "Днес времето ще е динамично. В източната половина от страната температурите ще са значително по-високи от обичайните. Облачността ще е разкъсана, с повече слънчеви часове над източните райони. Над Западна България ще е предимно значителна и на места в северозападните райони ще превали дъжд, възможно е и да прегърми. В източната половина от страната ще продължи да духа умерен, северно от планините, временно и силен югозападен вятър. В Западна България вятърът ще се обърне от запад-северозапад и с него ще проникне хладен въздух. Дневните температури ще бъдат в широк интервал от 14°-16° в крайните северозападни райони до 24°-26° в източните райони и северно от планините.Над планините ще има разкъсана, над масивите от западната половина от страната значителна облачност. На места там ще превали дъжд, а по най-високите части на Рила и Пирин – дъжд и сняг. Ще духа силен, по билата - бурен югозападен вятър, като привечер в ниските планински части вятърът ще се ориентира от запад. Максимална температура на височина 1200 метра около 15°, на 2000 метра – около 9°.Над Черноморието ще има разкъсвана облачност, намаляваща на места до слънчево. Ще духа умерен и временно силен югозападен вятър. Максимални температури на въздуха: 21°-25°. Температура на морската вода е 15°-18°. Вълнението на морето ще е 2-3 бала.", "date": "2019.11.07", "title": "Днес времето ще е променливо"}
{"url": "https://www.novinite.bg/articles/182221/Dneven-horoskop-za-chetvartak", "text": "Замислете се дали напоследък амбициите не превземат живота ви. Много от близките ви не са доволни от това, което се случва и се чувстват пренебрегнати. Опитвайте да им обръщате повече внимание, защото те са важна част от живота ви.Напоследък сте се отдали на социалния си живот напълно, което е страхотно, но ви става все по-трудно да разбирате истинските си проблеми в живота. Трябва да се съсредоточите върху работата си и важните неща, които имате да правите.Ако се опитвате да започнете нова връзка, независимо дали става дума за бизнес отношения, романтична връзка или друг тип връзка, може би правите нещата прекалено трудни за себе си. Отпуснете се и бъдете себе си.Вижте повече на: ", "date": "2019.11.07", "title": "Дневен хороскоп за четвъртък"}
{"url": "https://www.novinite.bg/articles/182227/Narodnite-predstaviteli-rabotiha-dnes-samo-31-minuti", "text": "Народните представители работиха днес само 31 минути. Припомняме ви, че вчера свърши втората ваканция на депутатите след балотажа на местния вот. Излизането в предизборна ваканция е дългогодишна практика, която обаче не е регулирана в правилника за организацията и дейността на Народното събрание. В рамките на този половин час народните представители решиха да работят извънредно на 12 ноември. Те приеха набързо и промени в Закона за безопасно използване на ядрена енергия на първо четене. „За“ промените гласуваха 134 народни представители, без „против“ и „въздържали се“ – 1, с което той бе приет. С проекта на Закон се изпълняват мерки за трансформация на модела на административно обслужване, одобрен с решение на Министерски съвет от 5 октомври 2018 г. Съгласно текстовете техническият надзор на съоръженията с повишена опасност на територията на ядрена централа, които са специално разработени за използване в ядрената техника и имат значение за ядрената безопасност, се осъществява от специализиран орган, пряко подчинен на ръководителя на експлоатиращата организация и под методическото ръководство на председателя на Агенцията. С проектозакона се дефинира понятието инцидент, площадка, ядрен материал и други.", "date": "2019.11.07", "title": "Народните представители работиха днес само 31 минути"}
{"url": "https://www.novinite.bg/articles/182231/Ninova-Represiite-na-vlastta-prodaljavat-i-sled-izborite-shte-vi-zashtitim", "text": "„Благодарение на нашите усилия и на будните хора, вече всички знаете как протекоха изборите – купени ромски гласове, корпоративен вот, използване на държавната машина, натиск, страх. За съжаление тези процеси не спряха с края на изборния ден, репресиите на властта продължават и след изборите. За тях ще ви разкаже кандидатът ни за кмет в Ловеч - Радина Банкова, председател на Българска асоциация на производителите и износителите на облекло и текстил, в която членуват над 120 малки и средни фирми на български производители“.Това заяви председателят на БСП Корнелия Нинова в Народното събрание. Тя разказа, че случаят в Ловеч не е единственият случай на репресия срещу кандидати на БСП в цялата страна. И още – че само за няколко дни застъпници на левицата в Благоевград са получили предупреждения за уволнение от работа, в община Дупница –застъпник, служител на ВиК, също е заплашен от уволнение.В Пазарджик – заповед за данъчна проверка на фирма на кандидат на БСП за общински съветник, а в община  Септември - уволнена дисциплинарно детска учителка в детска градина, член на БСП, на ОИК. Нинова обясни, че в последния случай детската учителка в понеделник получава забележка, на следващия ден в 15.30 часа- предупреждение за уволнение, а в 16.30 часа вече е дисциплинарно уволнена, без право на обжалване и адвокат – по думите на Нинова това е само защото е отказала да подписва документи с невярно съдържание. Тя посочи още, че в община Перник свекървата на кандидат на левицата за общински съветник е уволнена от кметството в с. Кладница. „Обръщам се към всички хора, които се чувстват застрашени след изборите от репресии на управляващите спрямо тях - само заради различното им мнение  – моля, всеки сигнал подайте при нас.Ще ви защитим с всички средства – юридически и политически. Няма да ви оставим сами. Обръщам се към държавните служители,  някои от тях споделиха, че ги изпращат на измислени проверки, за които няма  основание - не изпълнявайте такива заповеди. Накрая ще си измият ръцете с вас. Ще защитим всички. Днес сигнализираме всички европейски посланици в България за начина на провеждане на изборите и за репресиите след тях. Изпращаме писма към европейските институции, Съвета на Европа и ОСС и внасяме въпроси към министри – тук, в парламентарния контрол, за всеки отделен случай.Това не може да продължава повече“, категорична бе Нинова. Тя призова всички, които искат свободно изразяване на волята, демократичен изборен процес и правила в държава - да се обединят и да се противопоставят на този модел – и  след изборите. Радина Банкова: Нямам данъчни задължения. Върху мен се упражнява натиск „За мое огромно съжаление, във вторник по обяд бях уведомена, че имам огромни задължения към НАП за осигуровки, данъци, касаещи моето служители и работници. Паралелно с това – осъществен запор на банковите сметки на фирмата.  По време на цялата кампания аз се постарах тя да бъде позитивна, честна, открита. Кампания, през която не отправих нападки към никого и не влязох в спорове с никого“.Това заяви кандидатът за кмет на Ловеч от левицата Радина Банкова. Тя отбеляза, че няма данъчни задължения - нейната фирма е износител и обикновено ситуацията, в която се намира по отношение на приходния орган е, че възстановява ДДС и няма как да дължи големи суми. „Голямо разочарование за мен е факта, че изпълнително дело е образувано на основание на удостоверение, издадено от НАП, съдържащо неверни данни“, разказа Банкова. „Искрено се надявам частният съдебен изпълнител и органите на НАП този път да издадат удостоверение с фактическото състояние и по най-бърз начин моето сложно бизнес положение да се разреши – когато са запорирани сметките на една фирма, тя не може да оперира, не може да плаща заплати и данъци. Надявам се да не се стигне до там и го вярвам. Работим честно и отговорно с хората, за да се чувстват сигурни“, каза още Банкова.", "date": "2019.11.07", "title": "Нинова: Репресиите на властта продължават и след изборите- ще ви защитим"}
{"url": "https://www.novinite.bg/articles/182245/Nora-Nedkova-e-visshistka-plejmejtkata-s-poslanie-sled-diplomiraneto", "text": "Сексапилната плеймейтка Нора Недкова затвори устите на своите душмани, които я обрисуват като ограничена личност. Тунингованата гърла се дипломира и вече може да се похвали, че е висшистка. Русата фурия завърши \"Маркетинг\" в Нов български университет.Нора се похвали с голямото събитие в социалните мрежи. Тя постна снимки от дипломирането във Фейсбук и Инстаграм и добави текст: \"Всеки, който си поставя ясни цели и продължава да обновява своите знания и умения,ще бъде много по-успешен от тези, които не го правят! Bинаги ще има хора, за които няма да сте достатъчно добри, но важното е да бъдете удовлетворени от самите себе си! Аз съм! Благодаря на семейството ми за подкрепата!\" Почитател пита Нора с какъв успех е завършила, а тя отговаря, че е получила много добър 5.", "date": "2019.11.07", "title": "Нора Недкова е висшистка, плеймейтката с послание след дипломирането"}
{"url": "https://www.novinite.bg/articles/182249/Borisov-kam-Ninova-Tova-ne-e-gradska-desnica-tova-sa-bivshite-deca-vnuci-na-chervenata-nomenklatura", "text": "Гледах г-жа Нинова на една такава трибунка с 10-ина човека около нея, с които обяви старта на промяната.Един много известен политолог, каза, че чул приятния пукот на пропукването на ГЕРБ. Това ме провокира да покажем с Румен Христов, със земеделците, как изглежда пропуканият ГЕРБ\".Това заяви лидерът на ГЕРБ Бойко Борисов по време на Националната работна среща на партията, на която ще бъде направен отчет на резултатите от изминалите избори. \"По техните разбирания, ако сега излезем отвън, това ще е голям протест. В някои градове с колегите от СДС бяхме противници. Борихме се с политически мотиви, но когато стане въпрос за ценности, за т.н. синя идея, за демокрацията, ние нямаме какво да се замисляме. Много съм огорчен от нашите приятели, но ние трябва да спрем да наричаме ДБ десница. Това са бившите деца, внуци на червената номенклатура\", каза още той. \"Бях провокиран да направя тази среща. Използвайки случаите, които се събираме, аз ви се карам. И тези отсреща почват да си мислят, че са алтернатива.Казаха, че циганите много обичали Бойко. Бойко имат право да го обичат, защото осигуряваме работни места и им вкарахме 50 хиляди деца да учат. За София дайте да си говорим с тези високоинтелигентните, ако не са ромите, кой ще ни чисти? В чистотата в София работят само роми, метат като пчелички.  В мръсните работи са само те, но ние сме им осигурили децата да бъдат толкова образовани, колкото нашите и да си изкарват с честен труд парите. Затова считам, че имат право да гласуват за нас.  Това не е градска десница, това е опозицията вътре в комунистическата партия. Кога те се озлобиха най-много> Когато въпреки цялото усилие на служебното правителство, ние обърнахме и дадохме геостратегическото направление за първи път на България с купуването на новите F-16\", заяви министър-председателят.", "date": "2019.11.07", "title": "Борисов към Нинова: Това не е градска десница, това са бившите деца, внуци на червената номенклатура"}
{"url": "https://www.novinite.bg/articles/182248/Ot-nachaloto-na-godinata-717-kucheta-ot-obshtinskite-priyuti-v-Sofiya-sa-osinoveni", "text": "От началото на 2019 г. до края на октомври, 717 кучета от приютите на Общинското предприятие \"Екоравновесие\" намериха нов дом, като за сравнение през цялата 2018 г. осиновените кучета са 600. За същия период кастрираните кучета са 2260, а в общинската ветеринарна клиника \"Връбница\" за лечение са постъпили 286 кучета. В кампанията за кастрация на дворни кучета са кастрирани 374 кучета, съобщи пресцентърът на Столичната община.\"Осиновявай, не купувай\" е съвместна кампания на ОП \"Екоравновесие\" и Столичната община за насърчаване на осиновяванията и за намиране дом на кучетата, настанени в общинските приюти. Кампанията се организира от 2017 г. и вече трета поредна година в рамките на инициативата има различни събития, като кучетата се извеждат извън общинските приюти на различни обществени места. По време на инициативите, всеки желаещ може да види, разходи, погали и ако желае, да осинови куче от приют. Осиновяването може да се извърши веднага, на място, за което е необходимо единствено лична карта. В рамките на кампанията през 2019 г. кучета от общинските приюти са били представени в четвъртото издание на Sofia Green Fashion Days и в два столични парка - на 8 юни в \"Борисова градина\", и на 6 юли в парка \"Заимов\".Благодарение на целенасочените осиновителки кампании, които \"Екоравновесие\" и Столичната община осъществяват, осиновяванията на кучета от общинските приюти се увеличава. Съгласно сключено споразумение за сътрудничество между Столичната община и германската неправителствена организация \"Щройнерхилфе Булгариен\" от 31 юли 2019 г. за осиновяване на кучета от общинските приюти, 43 кучета са осиновени в Германия.Всеки, който желае да осинови куче, може да отиде и да се запознае с кучетата от общинските приюти в Горни Богров, където са настанени кучета над една година и в кв. \"Слатина\", ако иска да осинови малко кученце.", "date": "2019.11.07", "title": "От началото на годината 717 кучета от общинските приюти в София са осиновени"}
{"url": "https://www.novinite.bg/articles/182251/Manolova-sadi-Borisov-za-15-000-leva-zaradi-predizborna-ujdurma", "text": "Неуспелият кандидат за кмет на София Мая Манолова е подала иск за неимуществени вреди от \"неистински и опозоряващи твърдения\" на премиера и лидер на ГЕРБ Бойко Борисов. Той е за 15 000 лева и е заради твърдения на Борисов за \"предизборна уйдурма\" на Манолова с роми от Волуяк.Ако спечели делото, Манолова ще дари получените от Борисов пари за детска площадка във Волуяк, тъй като преди изборите хората там се оплакали, че няма такава.Пред бТВ два дни преди балотажа на кметските избори Борисов заяви, че Манолова е била в софийското село, където договаряла с ромите.\"Може да попитате – снощи към седем и половина – осем без двайсет дали г-жа Манолова е правила там среща с ромите да прави такава уйдурма. Споделям какво ще правят – конспиративно, чакали са я на Волуяк и е отишла да се спазарява кои роми да излязат и да кажат: \"ГЕРБ ни платиха, Фандъкова ни плати да гласуваме за нея\", заяви Борисов на 1 ноември.Още тогава Манолова заяви, че ще го съди и добави, че роми във Волуяк няма.", "date": "2019.11.07", "title": "Манолова съди Борисов за 15 000 лева заради \"предизборна уйдурма\""}
{"url": "https://www.novinite.bg/articles/182226/Svinskoto-meso-dostigna-rekordni-ceni", "text": "Свинското месо достигна рекордни цени през последните месеци. Килограмът вече струва почти 8-9 лева, и то на едро. Има ли спекула на пазара и дали причината за това е в свинската чума или в нещо друго? Проверка по темата направи репортерът на NOVA Георги Георгиев в рубриката „На твоя страна”.Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро.  От свинефермите обясняват високите цени с недостига на свинско след бума на африканската чума. Най-силно дефицитът се усеща в Китай, където и консумацията на свинско в света е най-голяма.Според производителите и преработвателите месото ще поскъпва още до края на годината. По-осезаем ръст обаче търговците очакват напролет. По-скъпо ще купуваме и колбасите.Експерти, които следят пазара отблизо, обаче твърдят, че няма основание за такова драстично покачване на цените. За спекула на пазара предупреждават и от Комисията по стоковите борси и тържища. Прогнозите им са за успокояване на цените до края на годината.А в момента, ако потребителите заместят свинското с пилешко или телешко, например, поскъпване може да се очаква и при другите меса, предупреждават търговците.", "date": "2019.11.07", "title": "Свинското месо достигна рекордни цени"}
{"url": "https://www.novinite.bg/articles/182250/Triznaci-dve-momicheta-i-momche-se-rodiha-v-rusenskata-bolnica", "text": "Тризнаци - две момичета и момче, се родиха днес в Акушеро-гинекологичния комплекс към Университетската болница \"Канев\" в Русе. Това съобщиха от лечебното заведение в крайдунавския град, цитирани от БТА.Секциото е било извършено от акушер-гинеколозите д-р Петър Зарзаланов и д-р Галя Георгиева, анестезиолога д-р Павлина Николова и акушерките Йоана Багдасарян, Благомира Йорданова, Стела Василева, Валентина Янакиева и Маринела Симеонова.Бебетата са недоносени, поставени са в кувьози на апаратна вентилация в интензивния сектор на отделението.Момченцето е с тегло 1300 грама, а двете момиченца са 1500 и 1590 грама. За новородените се полагат всички необходими грижи от неонатолозите д-р Лилия Георгиева и д-р Мими Карова, както и от екипа на отделението. От болницата информираха, че 30-годишната майка се чувства добре.", "date": "2019.11.07", "title": "Тризнаци - две момичета и момче, се родиха в русенската болница"}
{"url": "https://www.novinite.bg/articles/182237/AES-i-Google-staritat-10-godishno-satrudnichestvo-za-badeshteto-na-energetikata", "text": "Корпорация AES обяви днес, че влиза в 10-годишен стратегически съюз с Google, чрез който ще ускори ръста и прилагането на чиста енергия като използва технологията Google Cloud, за да разшири иновациите в сектора. Съюзът надгражда скорошното споразумение между Google и AES за дългосрочна доставка на възобновяема енергия за центъра за данни на Google в Чили.Двете компании ще работят заедно за подобряване обслужването на корпоративните клиенти на енергия и за развитието на решения, които ще позволят по-широкото навлизане на чиста енергия. AES ще си сътрудничи с Google Cloud в областта на енергийния мениджмънт и възможностите за спонсориране на проекти за възобновяема енергия, които ще подпомогнат Google в изпълнението на целите му за чиста енергия в определени пазари в САЩ и Южна Америка.Като част от сътрудничеството в рамките на съюза, AES ще увеличи използването на технологията Google Cloud, за да създаде енергийната мрежа на бъдещето и да повиши нивото на удовлетвореност на своите клиенти.Партньорът на AES в областта на иновациите – Uplight, също ще използва технологията Google Cloud, за да подобри своята система за енергийни действия, да увеличи удовлетвореността на клиентите и да намали въглеродните емисии.Водещата платформа, инструменти и най-новите технологии на Google Cloud ще спомогнат за преформулирането и подобряването на начина, по който AES и Uplight предоставят решения за потребителите чрез иновативни облачни модели, анализ на данни, машинно обучение и изкуствен интелект.„AES работи със своите потребители за ускоряване на трансформацията на енергийния сектор чрез съхранение на енергия, възобновяеми източници и енергийна ефективност. Днес ние сме едни от най-големите доставчици и една от компаниите, които усилено разработват решения за възобновяема енергия в света.Горди сме, че изборът на Google се спря на нас за сформирането на този стратегически съюз. Обединявайки способностите, присъствието и опита на двете компании, ще бъдем в състояние да предоставим по-добри и по-ефективни енергийни решения“, заяви президентът и главен изпълнителен директор на AES Андрес Глуски.„Облачната технология подпомага прогресивните организации, стремящи се да поставят потребителите в центъра на техните бизнес стратегии. Заедно AES и Google Cloud ще стимулират облачните технологии, изкуствения интелект/машинното обучение и анализа на данни, за да спомогнат трансформацията на инфраструктурата на енергийната индустрия, насърчавайки по-широкото въвеждане на възобновяема енергия по целия свят“, заяви главният изпълнителен директор на Google Cloud Томас Куриан.За AES:Корпорацията AES (NYSE:AES) е световна енергийна компания, която е включена в списъка Fortune 500. Ние осигуряваме достъпна и устойчива енергия в 14 страни чрез разнообразен портфейл от разпределителни компании, както и чрез топлоелектрически централи и проекти за възобновяеми енергийни източници. Нашите служители са отдадени на идеята да постигат високи оперативни резултати и да отговарят на променящите се нужди от енергия в света.За да научите повече, посетете www.aes.com. Последвайте AES в Twitter тук: @TheAESCorp. ", "date": "2019.11.07", "title": "AES и Google старитат 10-годишно сътрудничество за бъдещето на енергетиката"}
{"url": "https://www.novinite.bg/articles/182240/Borisov-zahapa-Ninova-Da-mi-izprati-represiranite-hora-za-koito-govori", "text": "\"Има неща, които и аз научих от Нинова. Това за 3 мандата на кметовете е добра идея. Тя обяви старта на промяната, а много известен политолог чул приятен пукот от пропукването на ГЕРБ. Това ме провокира да покажем с Румен Христов и земеделците как изглежда пропукания ГЕРБ\", така започна изказването си премиерът и лидер на ПП ГЕРБ Бойко Борисов на национална работна среща на партията. \"Ако сега излезем отвън това ще е голям протест, по техните разбирания. В някои градове с колегите от СДС бяхме противници. После борихме с политически мотиви, някъде ни победиха, някъде ние. Когато става дума за ценности, демокрация, синя идея, нямаме какво да се замисляме. Както виждате днес доктора от Видин е с нас. От Пазарджик също. Те по изконната си същност са демократи. Само преди 3 месеца от Хасково тръгваше промяната. Как ни отговориха още на първи тур? Победа. На Делян Добрев му казвам - по добра реабилитация от тази няма. Севлиево, Габрово, Търново,Свищов не е ли интересно и там?\", каза още Борисов. \"Много съм огорчен от нашите приятели, но трябва да спрем да ги наричаме десница. Това са бившите деца на червената нуменклатура. Бях провокиран да направя тази среща защото когато се събираме, аз се карам. А отсреща си мислят, че са алтернатива.  Ние сме 870 000 срещу 400 на предсрочни избори, какво ще стане? Икономиката пак ще дръпне назад. Няма сфера, в която да няма ръст.  Под 4 % е безработицата. При служебното правителство 100 тира се губят.  Осигуряваме работни места. В \"Чистота\" работят само роми. На гробищата също. В мръсните работи са само те, но сме осигурили образование на децата им, като на нашите и могат да си изкарват честно парите\" сподели той. \"Не знам какво са видели в Радев. Ако искате да говорим за корпоративен вот, давността на Костинброд не е минала. Чудовищна манипулация, автобус с двоен под с бюлетини. Това не е градска десница. Когато вложихме половин милиард, станаха най-яростни\", допълни Борисов. \"С 1 млрд. по-евтино изтъргувахме \"Балкански поток\". Строим с гърците, с турците, със сърбите, строим магистрали. Защо не ни подкрепиха поне сега? Кой харесва Мая повече? Какво избраха в нея? Имало репресирани на изборите. Моля Корнелия Нинова да ми ги прати. Ако се окаже, че е вярно, във вторник аз лично ще им се извиня. Този, който си го е позволил, ще ми види реакцията. Ако има такъв. Как не ги е срам? По-добре е да подкрепиш срещу десните партии опонента си, който защитаваше Орешарски, дотам ли паднахме? Аз подавам оставка и ако не ме върне народа, си седя у нас. Кое ги дразни толкова, че да предпочетат други?\", попита премиерът. \"Трябва да качим в качество, да е още по-добро. По родните места и на тримата ни опоненти – Славяново, Мизия, Крушовица и Кюстендил, категорична победа за нас\", завърши лидерът на ГЕРБ. ", "date": "2019.11.07", "title": "Борисов захапа Нинова: Да ми изпрати репресираните хора, за които говори"}
{"url": "https://www.novinite.bg/articles/182256/Borisov-kam-kmetove-si-Tryabva-da-ste-dobri-i-chestni-vidish-li-hartijka-shte-se-navedesh-da-ya-vzemesh", "text": "Лидерът на ГЕРБ събра на работна среща новоизбраните общински и районни кметове, както и областните и районни координатори. Той поздрави българските мюсюлмани, които са подкрепили ГЕРБ в смесените райони и благодари на своя партньор СДС. „Принципите и синият цвят ни задължават да бъдем заедно“, заяви Борисов и отново обърна внимание на „Демократична България“, която по думите му е дясна по убеждения, но не са се замислили да подкрепят Мая Манолова на балотажа в София.„Да подкрепиш опонента си – да защитаваш Орешарски, дотам ли паднахте, колеги“, попита Борисов. „Аз като се почувствам виновен за нещо, подавам оставка и ако не ме върне народът, си стоя у нас. Защо ги дразни това, че ние сме евроатлантическа партия – съюз“, отново попита Борисов. Според него има реални причини за загубите на ГЕРБ на места. Днес обаче лидерът отказа да критикува своя актив, защото опонентите им са се възползвали от ситуацията. Вместо това той им даде напътствия. „Не само, че трябва да сте много добри, честни и прозрачни. Като видиш една хартийка, ще се наведеш да я вземеш, като видиш нещо паднало ще го вдигнеш. Хората трябва да видят, че вие милеете за тях и общината. Има опасна шахта, докато дойде фирмата, ти застани до нея.Хората дават доверие и ние можем да казваме качихме бройката на кметовете, но трябва да вдигаме качеството“, коментира той. „Днес разбрах, че г-жа Нинова е казала, че е имало репресирани хора след изборите в Благоевград и Пазарджик. Моля я да ми ги прати тези хора, ако се окаже, че е вярно, аз лично ще им се извиня и този който си го е позволил, ако не е поредна манипулация, просто ще види реакцията“, каза Борисов относно твърдението на БСП за натиск от страна на управляващите. По-рано днес в парламента председателят на БСП Корнелия Нинова обяви, че репресиите на властта продължават и след изборите. Тя заяви, че за няколко дни застъпници в Благоевград и Пазарджик са получавали заплахи за уволнение, а общински съветник на БСП е получил заповед за проверка на фирма.", "date": "2019.11.07", "title": "Борисов към кметове си: Трябва да сте добри и честни, видиш ли хартийка - ще се наведеш да я вземеш"}
{"url": "https://www.novinite.bg/articles/182253/Radev-obyavyava-reshenieto-si-za-Geshev", "text": "Държавният глава Румен Радев ще направи днес от 17.05 часа на „Дондуков“ 2 изявление по повод избора на нов главен прокурор от Висшия съдебен съвет, съобщиха от президентската институция. Припомняме, че на 24 октомври - след десетчасово заседание, протекло при безпрецедентни мерки за сигурност, Висшият съдебен съвет избра Гешев с резултат 20 \"за\" и 4 \"против\".Днес от Cъюза нa cъдиитe пpизoвaха пpeзидeнтa да не подписва указа за назначаването на Иван Гешев за главен прокурор. Те смятат, че избраният за следващ Обвинител номер едно не отговаря на изискването да притежава висока професионална компетентност, за да заеме ключовия съдебен пост. Призив към Румен Радев да не подписва указа отправиха още от „Бългapcĸи aдвoĸaти зa пpaвaтa нa чoвeĸa“, „Πpaвocъдиe зa вceĸи“, бившият омбудсман Maя Maнoлoвa и предшественикът на Радев - Poceн Πлeвнeлиeв. Между двата тура на местния вот Радев обеща решение в „обозрим срок“ и предупреди, че „няма да действа под натиск“.Евентуален негов подпис под предложението за Иван Гешев ще сложи край на няколкомесечната процедура, а президентски отказ да подпише ще върне избора на Висшия съдебен съвет. А там нагласата е да се повтори само гласуването, като прогнозата е Иван Гешев да повтори резултата си. След което Румен Радев ще трябва да подпише предложението.", "date": "2019.11.07", "title": "Радев обявява решението си за Гешев"}
{"url": "https://www.novinite.bg/articles/182224/Premierat-Borisov-Balgariya-e-atraktivna-destinaciya", "text": "„България е атрактивна дестинация за инвестиции, търговия и надежден партньор с бързорастящ пазар“. Това заяви министър-председателят Бойко Борисов по време на срещата си с Жан Аселборн, министър на външните работи и европейските въпроси, и министър на миграцията и убежището на Великото херцогство Люксембург. Българският премиер и външният министър на Люксембург обсъдиха конструктивните двустранни отношения, основани на общи ценности, с партньорство в НАТО и ЕС, както и добрия потенциал за развитието им.Борисов и Аселборн изразиха желание за активизиране на политическия диалог на всички нива по въпроси от общ интерес за двете страни. Такъв пример са търговско- икономическите отношения с фокус сътрудничество в сферата на инвестициите, търговията и туризма. „България предлага добри възможности за стратегически инвестиции в инфраструктурата, енергетиката, транспорта, околната среда, телекомуникациите, аутсоурсинга, информационните технологии, както и във високопроизводителни сектори на икономиката, в технологични и индустриални паркове, в иновации“, посочи премиерът Бойко Борисов пред госта си.Българският министър-председател добави, че интерес и допълнителни възможности за сътрудничество между двете страни съществуват в секторите на банковото дело и финансите, където Люксембург притежава ключов опит и експертиза. По време на срещата с Аселборн премиерът Борисов акцентира също върху отличните възможности за туризъм в България - не само морски, но и планински, културен, с еко и спа насоченост. Министър-председателят Бойко Борисов и министър Жан Аселборн дискутираха актуални теми от европейския и международен дневен ред. Двамата се спряха на преговорите за Многогодишната финансова рамка за периода 2021- 2027 г. Премиерът Борисов бе категоричен, че ЕС има нужда от такъв бюджет, който да отговаря и на традиционните, и на новите приоритети на Общността. А това означава още по-добър живот за всеки европейски гражданин.В рамките на срещата бе очертано, че основните предизвикателства, пред които е изправен ЕС, сред които са демографските промени, глобализацията на световната икономика и цифровизацията, изменението на климата, се вписват в приоритетните области на развитие на Евросъюза, но изискват силен общностен подход, за да бъдат преодолени. В този контекст премиерът Борисов подчерта, че вярва в европейската перспектива на Западните Балкани, чието бъдеще е интегрална част от ЕС. По отношение на сигурността в Съюза, премиерът Борисов отбеляза пред министър Аселборн, че България винаги е настоявала за общ механизъм на ЕС за управление на миграцията като се спазва справедлив баланс между отговорност и солидарност. За целта е необходимо да продължи целенасоченото сътрудничество на ЕС с трети страни, да се надграждат съществуващи партньорства, което ще даде адекватните решения за справяне с предизвикателствата пред Европа и света.", "date": "2019.11.07", "title": "Премиерът Борисов: България е атрактивна дестинация"}
