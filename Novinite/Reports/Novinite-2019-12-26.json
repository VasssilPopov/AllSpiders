{"url": "https://www.novinite.bg/articles/184003/Golyamoto-pribirane-pochva-Vijte-kakvi-ogranicheniya-se-vavejdat", "text": "Засилен трафик се очаква днес в страната. В последния от трите почивни дни за Коледа, от 14:00 до 20:00 часа се ограничава движението на камионите над 12 тона по автомагистралите и най-натоварените пътища.В пиковите часове е възможно по-бавно придвижване в тунел Витиня на магистрала „Хемус”, където има ремонт. Шофьорите да карат разумно и да не използват аварийните ленти по автомагистралните. За улеснение на трафика през Владая през светлата част от денонощието ще има две ленти за влизащите в София.", "date": "2019.12.26", "title": "Голямото прибиране почва! Вижте какви ограничения се въвеждат"}
{"url": "https://www.novinite.bg/articles/184016/Saprugata-na-Shumaher-zagatna-za-Koledno-chudo-Shte-vidim-li-skoro-Pileto-na-publichno-myasto", "text": "Съпругата на легендарния пилот от Формула 1 Михаел Шумахер – Корина, загатна за добри новини около състоянието на Шуми в навечерието на 6-годишнината от злощастния инцидент. На 29 декември 2013 година Шуми падна при каране на ски във френския курорт Мерибел и жестоко удари главата си в камък. Последваха животоспасяващи операции, няколко месеца изкуствена кома и пълна неизвестност. В момента Шумахер продължава да се лекува от специалисти в домашното имение в Швейцария и новините за истинското му състояние са изключително оскъдни, а достъпът до него и до всякаква информация – изключително ограничен.Големите неща започват с малки стъпки. Множество малки частици могат да направят една огромна мозайка. Заедно сме по-силни, е заявила Корина пред фенове на пилота, пише Мирър.Шефът на фенклуба на Пилето в Керпен – Райнер Ферлинг, изрази надеждата си, че скоро всички ще видят Михаел на публично място. Знаем, че Шуми е в добри ръце и че получава любов, сигурност и увереност. Истински късметлия е, че има такова силно семейство до себе си. Ние, като фенклуб, ще осигурим цялата възможна подкрепа, която можем да дадем, каза още Ферлинг.", "date": "2019.12.26", "title": "Съпругата на Шумахер загатна за Коледно чудо! Ще видим ли скоро Пилето на публично място?"}
{"url": "https://www.novinite.bg/articles/183791/Dostapni-evropejski-zimni-pochivki", "text": "Компактни, уютни, но със сигурност изпълнени с много неща, които може да правите, за да не скучаете. С исторически места и сезонни лакомства тези малки европейски градове са идеални за кратка почивка през празничния период. Ето някои от нашите предложения за зимна почивка в малки европейски китни градчета:1. Лука, Италия Няма как да посетите този град и да не усетите уютната атмосфера. Прегърнат от плътни, широки пет метра стени, Лука е лабиринт от тесни калдъръмени улици, ресторанти със свещи и малки китни кафенета. Там е живял Пучини и е писал опери и този въздух с шикозна изтънченост все още прониква в града. Насочете се към Piazza dell'Anfiteatro, където сградите са осветени с празнични светлини. Изкачете се на Torre Guinigi, над седем дъбови дървета, за зашеметяваща гледка към града. Или просто се потопете в сърдечен тоскански празник в един от високо оценените ресторанти в града. За по-активните ски пистите на Abetone са на съвсем кратко разстояние. Това е един от най-важните курорти на Апенините, той обхваща Долината на Люсе, Долината на Сколтената, Долината Сестаион и Долината на Лима.2. Тронхейм, Норвегия Основан през 977 г. и някога столица на Норвегия, Тронхейм е компактен, красив град, който може да се похвали със зашеметяваща природна обстановка и множество културни, кулинарни и дейности на открито. Разположен на брега на Норвежко море във фиорд около устието на река Ниделва, която криволичи през центъра на града, Тронхейм е дом на огромна и зашеметяваща готическа катедрала (катедралата Нидарос), стария квартал на Баккладет и оживени, цветни пристанища. Културният център Stiklestad празнува викинската история на Норвегия и отбелязва мястото на една от най-кървавите битки на страната. Селото Røros, включено в списъка на ЮНЕСКО, причудливо струпване на дървени сгради и уютни кафенета, е на кратко разстояние, както и изумителните национални паркове на Тренделаг. Ако имате късмет, северните светлини също могат да предложат забележително шоу.. Вижте повече:", "date": "2019.12.26", "title": "Достъпни европейски зимни почивки"}
{"url": "https://www.novinite.bg/articles/184009/Bebe-gigant-proplaka-v-Ruse", "text": "Бебе-гигант се роди ден преди Бъдни вечер  в Русе, съобщиха от Университетската болница \"Канев“.Момченцето е с тегло 5,2 килограма и дължина 56 сантиметра. Това е най-едрото бебе, родило се през 2019 г. в Акушеро-гинекологичния комплекс, уточняват от УМБАЛ \"Канев“. От там допълват, че на 24 декември на бял свят са дошли четири бебета – три момиченца и едно момче.", "date": "2019.12.26", "title": "Бебе-гигант проплака в Русе"}
{"url": "https://www.novinite.bg/articles/184000/1850-pacienti-na-pregled-v-Pirogov-za-2-dni", "text": "Най-натоварените кабинети през празничните дни в Спешното отделение на „Пирогов” са по вътрешни болести, Педиатрия, Травматология и Хирургия. Това съобщи изпълнителният директор на болница проф. Асен Балтов. Той определи дежурствата по празниците като спокойни. Дежурните екипи са прегледали 1850 пациенти за 2 дни.От тях за лечение останаха 170 възрастни и 50 деца. Близо 1/3 от хоспитализираните са деца, предимно във възрастта 3-18 г., съобщиха от „Пирогов”. Най-много настанени има в Клиниката по детска хирургия и Отделението по педиатрия. Заради него децата преминали през болницата са се увеличили с 12 000 за годината.„Бяха извършени общо 60 оперативни интервенции – 15 при млади и 45 при възрастни пациенти”, уточни проф. Асен Балтов.Екипите отчитат доста пациенти не само от София, но и от цяла България, които са потърсили помощ в „Пирогов” с доста тежки травми. Няма случаи на деца употребили алкохол. 60г. мъж пък е постъпил, тъй като е пострадал от пиратка. „Апелирам към всички да внимават при употребата на пиратки и пиротехнически средства за Нова година”, призова проф. Балтов.Той определи 2019 г. като много добра за „Пирогов” . „Изпращаме една много добра година за „Пирогов”. Очакваме буквално в първите дни след празниците да започнем ремонти благодарение на Фонд за енергийна ефективност на ЧЕЗ. Ще бъдат обновени 5 сгради с 13 млн.лв. Надявам се, че през следващата година ще може да се похвалим с обновяване на Пирогов.”, подчерта изпълнителният директор на болницата проф. Асен Балтов. ", "date": "2019.12.26", "title": "1850 пациенти на преглед в Пирогов за 2 дни"}
{"url": "https://www.novinite.bg/articles/184018/Vojnata-na-patya-Parvi-sme-v-Evropa-po-smartnost-v-katastrofi", "text": "От началото на годината до средата на декември у нас са станали 6413 тежки катастрофи. В тях 594 души са загинали, а над 8000 са ранените. Средно на ден у нас живота си на пътят губят двама души. Ако тенденцията се запази, боят на жертвите ще изпревари този от 2018 г., когато при пътни злополуки са загинали 611 души.\"В България броят на убитите на пътя на 1 млн. души е 98 души. Това е една голяма цифра, която ни отрежда първото място в Европа, май само Румъния ни \"конкурира\". Три пъти по-малко е броят на загиналите във Великобритания, например”, каза Красимир Георгиев от Асоциацията за квалификация на автомобилистите.По думите му причините за тази статистика са комплексни. \"Като се започне от обучението, което много хора смятат, че не бива да се реформира, а ние сме дълбоко убедени, че това е необходимо. То трябва да е адекватно и да се променя пропорционално на пътната обстановка”, обясни Георгиев.\"България е единствената държава в света, в която искаме диплома, за да караме шофьорски курс. Ние сме една от малкото държави, в които КАТ издава книжката. Това не е нейна работа”, на мнение е Георгиев.\"В последно време се забелязва един наплив на неуспели да се реализират в живота хора и решават, че тук е мястото да станат експерти по безопасно движение и да намерят своето призвание. Жалко, че държавата ги допуска до тази тънка материя, от която зависят много човешки животи”, каза още той.\"Навъдиха се институти, академии, университети по пътна безопасност. Ако погледнем какви хора са там, някой е завършил педагогика, друг е бил началник в полицията. Но това няма нищо общо с експерт”, допълни Красимир Георгиев.\"В основната схема, гарантираща безопасно движение, а тя е човек-път-автомобил, човекът е поставен на първо място. Той със своето знание, поведение и манталитет може да компенсира до голяма степен недостатъците на останалите два фактора. Затова във всички страни основната роля се възлага на задкормилното устройство – водачът, който стои зад волана”, коментира Георгиев.", "date": "2019.12.26", "title": "Войната на пътя: Първи сме в Европа по смъртност в катастрофи"}
{"url": "https://www.novinite.bg/articles/184002/Biyat-shuta-na-ludiya-reporter-Dani-Petkanov-ot-bTV-zaradi-tapiya-vic-na-garba-na-gimnastichkite", "text": "Финалът на \"България търси талант\" май е на път да изяде главата на Дани Петканов и да го лиши от доходната му работа в bTV. Причината е нескопосания му хумор, заради който той стана за резил.По време на финала пишман водещият изръси на живо рядко глупав виц - в стил \"Къци Вапцаров\", на гърба на \"Златните момичета\" от ансамбъла по художествена гимнастика, които изпълниха специално съчетание за публиката.Плоската му шега обаче, надигна страшна вълна от възмущение не само сред зрителите, но и в социалните мрежи. Най-засегната пък се оказа легендарната ни гимнастичка и понастоящем шефка на федерацията Илиана Раева. Ако слуховете са верни, само ден след финала на предаването, Петканов е бил уведомен, че догодина няма да е част от екипа, пише \"Уикенд\".Секунди след изящното представление на грациите Лудия репортер, както още е познат Даниел от екрана, изрече извънредно идиотския майтап:След тази глупотевина на Петканов в залата настана неловко мълчание, а отсреща Ицо Хазарта и Катето Евро, част от журито през този сезон, потънаха в земята от срам.Зад кулисите на предаването се говори, че нелепата шега на водещия не е била по сценарий, а негова несполучлива импровизация. Това се вижда и от реакцията на дуетната му половинка на сцената – Александър Кадиев. Синът на Катето Евро също се смути от нелепата смешка и опита да замаже положението.\"Такъв срам, тъпотия и липса на такт и мярка може да се види само от псевдозвездите, превзели БГ-телевизиите\",  възмути се Илиана Раева, която е особено чувствителна, когато става дума за нейните грации.\"Мило момче! Когато до теб застанат спортисти и личности от световна величина – \"Златните момичета\" на България, до каквито се съмнявал, че някога си се докосвал, не се прави на \"велик водещ\" и не разказвай тъпи вицове, а покажи уважение към постиженията им и към всичко онова, на което са носители!\", сопна се още съпругата на Наско Сираков.Не само Раева е потресена от детинското и лигаво присъствие на Петканов на сцената. За много от телевизионните зрителите той е провал като водещ не от онази вечер, а от самото начало на шоуто. Според тях преигравал на сцената, а опитите му да се прави на смешен и да забавлява търпели пълен крах. Дори имали обратен ефект – повече дразнели.Не случайно и всичко живо в мрежата го сравнява с Къци Вапцаров, който навремето се прочу като разказвачът на най-нефелните вицове в телевизионния ефир.Даниел все пак поднесе извинение на Илиана Раева и гимнастичките в социалната мрежа, но това изобщо не го спаси от публичния линч.В \"България търси талант\" Петканов за сефте се изяви в ролята на водещ. Той нашумя преди години като Лудия репортер в някогашното предаване на Милен Цветков по Нова телевизия. В него Петканов правеше пародийни улични репортажи, най-често свързани с гуляите в Студентски град и Слънчев бряг, както и смехотворни интервюта със силиконови плеймейтки.", "date": "2019.12.26", "title": "Бият шута на \"лудия репортер\" Дани Петканов от bTV заради тъпия виц на гърба на гимнастичките"}
{"url": "https://www.novinite.bg/articles/184008/Ucheni-Mahmurlukat-pri-vegetariancite-e-po-tejak", "text": "Проучване показва, че вегетарианците страдат по-лошо от махмурлук от консумиращите месни мезета.В проучване, публикувано в „Journal of Clinical Medicine”, холандски изследователи от университа в Утрехт провели експеримент върху 13 пиещи в компания.Участниците от всички групи са били анализирани за наличието на 23 симптома, свързани с махмурлук, първо в контролна обстановка, където през нощта са се въздържали от употреба на алкохол. След това субектите са излезли да се забавляват в заведения пиейки алкохол и на следващия ден са били наблюдавани за такива странични ефекти като главоболие, сърцебиене, гадене, изпотяване, замаяност, жажда, чувствителност към светлина и звуци.Участниците бяха помолени да запишат всичко, което са яли и пили по време на вечерите си. Впоследствие храната им беше анализирана за нейната хранителна стойност и тенденцията показа, че тези, които са консумирали храни с ниско съдържание на цинк и витамин В3, изпитват най-лошите симптоми по отношение на параметрите на теста. Недостигът на цинк беше ясно свързан с повръщане, а ниските нива на витамин В3, известен също като никотинова киселина са довели до увеличаване и изостряне на симптомите на махмурлук.Лекарите отбелязват, че както цинкът, така и витамин В3 се намират главно в храните от животински произход и месото, така че може да се заключи, че вегетарианците с ниско ниво на тези два фактора са по-уязвими от тежък махмурлук.Разбира се, най-сигурният начин да избегнете махмурлука по време на празниците е да не прекалявате с алкохола.", "date": "2019.12.26", "title": "Учени: Махмурлукът при вегетарианците е по-тежък"}
{"url": "https://www.novinite.bg/articles/184010/Vatikana-reshi-da-uchastva-s-otbor-na-olimpijskite-igri", "text": "Вaтикaнa плaнирa дa cъздaдe нaциoнaлeн oлимпийcки кoмитeт, cъoбщи insidеthеgаmеs.biz. Cпoрeд миниcтърa нa cпoртa в cтрaнaтa - Мeлхoр дьo Тoкa e рeaлиcтичнo cтрaнaтa дa учacтвa нa Лeтнитe oлимпийcки игри в Пaриж прeз 2024 гoдинa, cъoбщaвa bgаthlеtiс.\"Oтнoшeниятa ни c Мeждунaрoдния oлимпийcки кoмитeт ca oтлични. Нo бихмe иcкaли дa дaдeм пoвeчe cтaбилнocт нa тeзи oтнoшeния cъc cъздaвaнeтo нa oлимпийcки кoмитeт нa Вaтикaнa. Прoфecиoнaлният cпoрт ce прeвърнa в индуcтрия. Тoй e oгрoмeн пaзaр и трябвa дa гo взeмeм пoд внимaниe\", кaзa Дьo Тoкa.Вaтикaнa нaпрaви първaтa cтъпкa cъc cъздaвaнeтo нa фeдeрaция пo лeкa aтлeтикa прeз януaри. В cтрaнaтa живeят eдвa 823 души.Cпoрeд Дьo Тoкa мнoгo хoрa ca привлeчeни oт \"cпeктaкълa нa cпoртa, кoйтo дoкocвa душaтa нa хoрaтa\".\"Прaктикувaмe футбoл, тaeкуoндo, крикeт. C пeт или шecт cпoртa мoжeм дa oфoрмим oлимпийcки кoмитeт и някoй дeн дa ce включим в цeрeмoниятa пo oткривaнeтo нa oлимпийcкитe игри. Нe иcкaмe дa ce бoрим зa мeдaли. Нaшият oлимпийcки кoмитeт щe бъдe прeди вcичкo cимвoличeн. Нo тoвa щe пoкaжe, чe цeннocтитe нa oлимпийcкoтo движeниe мoгaт дa ce cпoдeлят oт хриcтиянитe\", дoпълвa тoй.", "date": "2019.12.26", "title": "Ватикана реши да участва с отбор на олимпийските игри"}
{"url": "https://www.novinite.bg/articles/184012/Momche-ot-Silistrensko-izgorya-jivo-v-kolata-si-v-Germaniya-sled-mele", "text": "Българин е загинал при тежка катастрофа в Германия навръх Коледа на път А1, край Холдорф.Две коли са се ударили челно и са се подпалили. Двамата шофьори – мъж и жена, са били блокирани в колите и са изгорели, съобщи bTVЗагиналият е млад мъж на име Сердар Исмаил от с. Търновци, област Силистра.Приятели на младежа организират благотворителна среща в кафене в Хамбург, на която ще се събират средства за погребението му.Заради тежката катастрофа, станала в 3 ч. през нощта, отсечката от магистралата А1 между Холдорф и Нойнкирхен, е останала затворена до 14 ч. на Коледа, съобщава германската телевизия RTL. Това е предизвикало големи задръствания в района.", "date": "2019.12.26", "title": "Момче от Силистренско изгоря живо в колата си в Германия след меле"}
{"url": "https://www.novinite.bg/articles/183999/Futbolnite-zvezdi-praznuvaha-Koleda-po-razlichni-nachini", "text": "Коледни снимки превзеха социалните мрежи. Сред тях и тези на редица спортни звезди, които публикуваха пожелания и изображения на това как са посрещнали Рождество Христово.Виктория Бекъм публикува снимка на съпруга си Дейвид заедно със синовете им. Те са облечени еднакво в типично за Коледа облекло.Носителят на \"Златната топка\" за тази година Лионел Меси също е посрещнал Коледа в семейна обстановка заедно със съпругата си и тримата им сина.Кристиано Роналдо пък е избрал топла дестинация за празниците. Патрис Евра пък качи видео в социалните мрежи, на което танцува в костюм на Дядо Коледа.", "date": "2019.12.26", "title": "Футболните звезди празнуваха Коледа по различни начини"}
{"url": "https://www.novinite.bg/articles/184011/Tochno-15-godini-ot-naj-moshtnoto-cunami-v-istoriyata-koeto-udari-s-30-metrovi-valni-i-vze-300-000-jivoti", "text": "На 26 декември 2004 г. най-смъртоносното цунами в историята на човечеството покоси бреговете на Индийския океан. В огромните вълни, предизвикани от земетресение с магнитуд 9,1 по скалата на Рихтер и с епицентър в района на индонезийския остров Суматра, смъртта си намират 297 271 души.Това е едно от най-силните земетресения, регистрирани някога на Земята. Различните сеизмологични агенции му дават магнитуд между 9 и 9.3 по Рихтер.В северната част на индонезийския остров Суматра загиват или се водят за изчезнали 238 945 души. Броят на погребаните мъртви е 11 171, а този на изчезналите - 127 774 души. Смята се, че смъртоносното цунами се е движело със скорост от около 920 км/ч. Вълните, ударили брега на Северна Суматра, достигат максимална височина от 24 до 30 метра. Те навлизат на 2 км навътре в сушата.В Тайланд загиналите са 5393, а изчезналите са 3071, от които 1000 са чужденци. В Шри Ланка се водят за изчезнали 5637 души, като по официални данни жертвите са 30 957. В Индия обявените за изчезнали са 5640, а 10 749 е официалният брой на жертвите на стихията. На Малдивските острови загиналите са 82-ма, в Малайзия - 68, в Мианма - 61, в Сомалия - 298, в Танзания - 10, в Бангладеш - 2, в Кения - един.Близо 1/3 от загиналите са деца, а над 9000 са загиналите туристи, повечето европейци. Европейските държави, дали най-много жертви, са Швеция и Германия, загубили общо над 900 свои граждани, уточнява \"Дир\".След земетресението е обявено извънредно положение в Шри Ланка, Индонезия и Малдивите. ООН обявяват, че операцията по премахване на щетите ще е най-скъпата в историята. Генералният секретар Кофи Анан споделя пред журналисти, че възстановяването ще отнеме между 5 и 10 години.Именно 10 години след ужаса индонезийско момиченце, смятано за загинало, бе открито живо при приемно семейство. Когато цунамито отнесло дома на семейството й, 4-годишната тогава Раудатул се озовала в океана, държейки се за отломки.\"Единственото, което си спомням е, че си говорехме с брат ми, докато бяхме във водата. Притекоха ни се на помощ. Аз се озовах на брега, но брат ми го нямаше\", разказва през 2014 година Раудатул Джана. 4-годишното момиченце било извадено на брега на 130 километра от родния си дом. В следващите 10 години живяло с възрастна жена, която го взела за отглеждане. Откритието, че е жива направил един от братята й. Той случайно срещнал момиче, което приличало на изчезналата му сестра. Когато разбрал, че е била отнесена от вълните, осъзнал, че това наистина е сестра му. Вече на 14, Раудатул се върнала при родителите си.И до днес, 15 години по-късно, над 40 000 души се водят безследно изчезнали.", "date": "2019.12.26", "title": "Точно 15 години от най-мощното цунами в историята, което удари с 30-метрови вълни и взе 300 000 животи"}
{"url": "https://www.novinite.bg/articles/184015/Malkata-Sofiya-chuva-i-kazva-mama-blagodarenie-na-Balgarskata-Koleda", "text": "Кампанията \"Българската Коледа\" се провежда за 17-та поредна година. Традиционният голям концерт се състоя снощи в Народния театър \"Иван Вазов\" в столицата. Това бкулминацията на инициативата, която през 2019 преминава под мотото \"Да дарим бъдеще за болните деца\" и е под патронажа на президента Румен Радев и неговата съпруга Десислава Радева.Два пъти Българската Коледа осигурява средства на семейството на малката София от Бургас. Тя е родена през 2016 година без никакви усложнения и радва родителите си като жизнено и здраво бебе. Поведението на детето обаче започва да буди тревога след шестия месец - София не реагира на шум.В София лекари потвърждават съмненията на родителите. Следва процедура в столичната ВМА, където поставят първия кохлеарен имплант на детото. След него започва и рехабилитация, разказа пред БНР Бургас майката Мария Кърцова.\"През февруари тази година е поставен втори апарат: Непрекъснато трябва да се купуват консумативи за апаратите, кабели, батерии, външната част трябва да се поддържа.С тази помощ от Българската Коледа общо взето закрепваме положението. Нищо не е един лев! Аз участвам и пускам СМС- и от началото на тази инициатива, без да съм имала проблем, детето ми е на три години. Винаги съм подкрепяла такива инициативи. Хубаво е да имаме гражданско отношение към деца и въобще към хора с проблеми, защото им е нужна помощ, било и малко\", споделя Кърцова.София посещава ДГ \"Златното ключе\", където е приета с отворени обятия от другите деца и учителките. Всички много ни помагат, децата си играят с нея. Тя участва активно във всички занимания. Първоначално казваше несвързани срички, между които и ма ма и други подобни. Специалисти работят с детето и в Бургас и в София.След рехабилитацията имаме напредък, вече казва думи и изречения, уточни Кърцова.Мария Кърцова и тази година ще кандидатства за помощ от Българската Коледа, за да може малката София да напредне още повече.", "date": "2019.12.26", "title": "Малката София чува и казва \"мама\" благодарение на Българската Коледа"}
{"url": "https://www.novinite.bg/articles/184001/Vodata-v-Pernik-e-zarazena-s-esherihiya-koli-trima-sa-v-bolnica", "text": "Кризата в Перник се задълбочава. След проверка на РЗИ за качеството на водата в два квартала се появи съмнение за наличие на бактерията ешерихия коли. От болницата в града потвърдиха, че са приети трима пациенти със съмнение за заразата.Резултатите ще се потвърдят следващата седмица. От РЗИ информират, че водата не е годна за пиене, съобщава бТВ.Болните са от един и същи блок от квартал \"Проучване”, където е открита заразата във водата. Водоподаването към два блока в квартала е спряно. Осигурени са водоноски и минерална вода за живущите. Започнала е подмяна на проблемния участък от водопроводната мрежа, обясниха от ВиК.След като водопроводът бъде подменен, ще бъде обеззаразен и пуснат в експлоатация. Хора от квартала разказват, че от една седмица от чешмите им тече мътна вода. И други имат стомашни проблеми, но не са потърсили лекарска помощ и се лекуват сами.", "date": "2019.12.26", "title": "Водата в Перник е заразена с ешерихия коли, трима са в болница"}
{"url": "https://www.novinite.bg/articles/183998/Na-vtoriya-den-ot-Koleda-Oblaci-dajd-na-mesta-i-snyag", "text": "Атмосферното налягане днес ще се повишава и ще се доближи до средното за месеца. Облачността ще е предимно значителна. На отделни места в Западна България отново ще превалява дъжд, в сутрешните часове дъждът ще се примесва със сняг. Ще духа слаб до умерен северозападен вятър. Максималните температури ще се между 4° и 9°, съобщава НИМХ.Над планините ще бъде предимно облачно, на места с валежи от слаб сняг. Ще духа умерен до силен вятър от север-северозапад. Максимална температура на височина 1200 метра около минус 1°, на 2000 метра – около минус 6°.По Черноморието облачността ще е предимно значителна. Ще духа слаб до умерен вятър от север-северозапад. Максималните температури ще са между 7° и 9°. Температура на морската вода е около 12°. Вълнението на морето ще бъде 1-2 бала.На 26.12.2019 слънцето ще изгрее в 07:55 часа и ще залезе в 16 59 часа. Продължителност на деня 09:04 часа.На 26.12.2019 луната ще изгрее в 08:02 часа и ще залезе в 17:15 часа. Осветеност на диска в 0h UT 0 %. Фаза на луната: новолуние.", "date": "2019.12.26", "title": "На втория ден от Коледа: Облаци, дъжд, на места и сняг"}
{"url": "https://www.novinite.bg/articles/184004/Denyat-na-bashtata-e", "text": "Днес е Денят на бащата. На 26 декември се отбелязва паметта на свети Йосиф Обручник, земния баща на Исус. У нас този ден е отбелязан като празник на бащите за първи път през 1997 г. след решение на съюза „Ние, жените за достойнство и равенство“.Денят на бащата е празник в духа на религиозната традиция, в който се честват бащинството и родителските грижи на мъжете. Обикновено на този ден се правят подаръци на бащите и семейството празнува заедно през деня. Денят на бащата съществува почти навсякъде по света в чест и прослава на бащите и бъдещите бащи.Според Библията Свети Йосиф е от царски род, но живеел като дърводелец и в добродетелна бедност. След като останал вдовец, на 80 години, на него му била поверена честта на младата Мария – бъдещата майка на Спасителя. Те не са имали плътски отношения и брак в пълния смисъл на думата, но той бил призван да я пази и защитава в нейната свещена мисия – чрез непорочно зачатие да роди Иисус. Йосиф бил подиграван, че е на преклонна възраст, а младата му жена е родила, но той устоял, защото Божията воля му давала сили. Йосиф живял до 110 години в праведен живот и честен труд. Бил добър земен баща на Спасителя и такъв завет оставя празникът на Свети Йосиф – Денят на бащата.В различните страни денят се празнува по различен начин и на различни дати. Според католическата традиция празникът се чества на 19 март. ", "date": "2019.12.26", "title": "Денят на бащата е!"}
{"url": "https://www.novinite.bg/articles/184014/Sled-Pernik-Borisov-inspektira-AM-Struma-i-goreliya-most-kraj-Dupnica-SNIMKI", "text": "След посещението си в Перник заради водния режим и замърсената с опасна бактерия вода премиерът Бойко Борисов инспектира и ремонта на магистрала \"Струма\".\"Тунелът „Железница“ на АМ „Струма“ е най-дългият в България. Работи се и по мост на автомагистралата при км 368+860. Целият участък е с обща дължина 2,28 км и включва обслужващ тунелен път при южния портал на тунел „Железница“. Крайният срок за приключването му е 19 февруари 2022 г. Инвестицията е 222,4 млн. лв. За два месеца тук е свършена страшно много работа. Строителите буквално минават през планината, за да направят това мащабно съоръжение. Няма как всичко бързо да стане готово. Всеки метър от тази отсечка на АМ \"Струма\" иска много работа\", коментира той след това.Борисов провери и моста на АМ \"Струма\" край Дупница, който беше увреден от пожара през лятото и вече е ремонтиран. Премиерът се закани, че държавата ще заведе иск, за да си възстанови средствата от виновниците за огнения ад.", "date": "2019.12.26", "title": "След Перник: Борисов инспектира АМ \"Струма\" и горелия мост край Дупница (СНИМКИ)"}
{"url": "https://www.novinite.bg/articles/184006/VIDEO-Bojko-Borisov-otide-v-Pernik-naredi-vodnata-kriza-da-se-reshi", "text": "Премиерът Бойко Борисов беше в Перник в търсене на решение на водната криза. С него са били и министърът на икономиката Емил Караниколов и зам.-регионалният министър Николай Нанков.Борисов сподели видео от срещата си на място в профила си във фейсбук. Той се скара жестоко на отговорните и поиска от тях да намерят решение, без д а почиват", "date": "2019.12.26", "title": "(ВИДЕО) Бойко Борисов отиде в Перник, нареди водната криза да се реши"}
{"url": "https://www.novinite.bg/articles/184017/Zaev-bie-alarma-S-Makedoniya-shte-vleze-v-kavga-s-Balgariya-ako-VMRO-DPMNE-se-varne-na-vlast", "text": "Премиерът Зоран Заев смята, че гражданите са наясно, че ако ВМРО-ДПМНЕ се върне на власт, в Северна Македония ще възникнат нови междуетнически конфронтации и нови кавги с Гърция и България.\"Доказателство и неоспорим факт е, че има нула албанци, които ще гласуват за тях, както показват всички анкети. Гражданите знаят какво означава този риск. Второто нещо са незабавни кавги с Мицотакис и Борисов, ново вето, нови горчивини, ново задръстване в калта и застой на едно място\", подчерта Заев.Гражданите знаят, добави той, че сме на прав път и няма друг начин.\"Същността на политиките оказва пряко влияние върху гражданите, които са нашите избиратели. Убеден съм, че ще получа нов мандат за премиер, защото политиките, които провеждаме, са насочени към държавата\", каза премиерът Зоран Заев на днешното заседание на парламента, посветено на парламентарните въпроси.\"Няколко пъти съм казвал, че разликата между СДСМ и ВМРО-ДПМНЕ в предсрочните избори ще бъде от 60 до 120 000 гласа. Това е безспорен факт и сега го потвърждава последната анкета\", каза Заев.Той посочи, че МЦМС, изготвила анкетата, е неправителствена организация, финансирана от международни институции и е изградила своята репутация и доверие през годините.Премиерът се обърна към опозиционния лидер с предложението онзи, който загуби на изборите, да се откаже от политиката.\"Моята амбиция не е да съм депутат. Амбицията ми е – да търся честен мандат, в който ще се решат основните проблеми на държавата и интеграцията ще е завършен въпрос. Убеден съм, че ще получа нов премиерски мандат, защото политиките, които провеждаме, са искрени, държавно ориентирани и нямаме предразсъдъци. Няма повече тайни, всичко се знае в страната. Променете политиките си, за да не останете в опозиция за по-дълго\", подчерта Заев в обръщение към опозиционните страни.", "date": "2019.12.26", "title": "Заев бие аларма: С. Македония ще влезе в кавга с България, ако ВМРО-ДПМНЕ се върне на власт"}
{"url": "https://www.novinite.bg/articles/184007/Turciya-prashta-voenni-chasti-v-Libiya", "text": "Президентът на Турция Реджеп Тайип Ердоган заяви, че страната ще представи законопроект за изпращане на войски в Либия веднага след възобновяване работата на парламента в отговор на покана на страната, съобщи в. \"Сабах\".Ердоган заяви, че военният мандат за изпращане на войски в Либия ще бъде в дневния ред на парламента при възобновяване на работата му на 8-9 януари.Той разкритикува държавите, които подкрепят базирания в Източна Либия военачалник Халифа Хафтар, а не Файез ал Сарадж.\"Те подкрепят войнолюбец, но ние подкрепяме законното правителство и приемаме тяхната покана да изпратим войски. Това е, което ни прави различни”, каза Ердоган.Президентът повтори решимостта на Турция да предостави необходимото съдействие на администрацията в Триполи, за която той заяви, че се бори срещу \"превратаджийския командир Хафтар, подкрепян от различни европейски, арабски страни\".Подкрепяният от Обединените арабски емирства (ОАЕ) и Египет Хафтар води война срещу законното правителство на националното споразумение (ПНС), подкрепено от ООН.Ердоган също призова Европа да предприеме действия заради хуманитарната криза в сирийската провинция Идлиб.\"Европейските държави трябва да поемат отговорността за осигуряване на стабилност в Идлиб и да предотвратят поредната вълна от масови миграции”, каза Ердоган.", "date": "2019.12.26", "title": "Турция праща военни части в Либия"}
{"url": "https://www.novinite.bg/articles/184005/Pochti-500-000-SMS-a-i-2-miliona-leva-sabrani-v-Balgarskata-Koleda", "text": "Седемнадесетото издание на благотворителната инициатива „Българската Коледа“, което си поставя за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация, продължава. Над 1 910 000 лева достигна набраната сума след края на благотворителния спектакъл, който се състоя навръх Коледа в Народния театър „Иван Вазов“.Към момента са изпратени 484 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на месец ноември. Оттогава досега в дарителската банкова сметка на инициативата са постъпили  1 395 000 лв., a 31 000 лв. са дарени чрез системата ePay.bg.На коледния благотворителен спектакъл „Българската Коледа“ присъстваха президентът Румен Радев и неговата съпруга Десислава Радева, Цвета Караянчева, председател на Народното събрание, Негово светейшество българският патриарх и софийски митрополит Неофит, дипломати, дарители, посланици на кампанията и деца, подпомогнати от „Българската Коледа”.В подкрепа на децата на “Българската Коледа” от сцената на Народния театър послания отправиха изявени български музиканти, певци, танцьори, актьори, спортисти и журналисти. Тази година концертът бе реализиран от екипа на „Dream Team Productions” и излъчен на живо по Нова телевизия, Българското национално радио и БНТ Свят.Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, възпитаниците на Национално училище за танцово изкуство в София, детска вокална група Бон-Бон и Детски хор на Българското национално радио посветиха своите изпълнения на нуждаещите се деца и призоваха за подкрепа.Като застъпници на „Българската Коледа“ на сцената излязоха и журналисти, актьори, певци, националният ансамбъл по художествена гимнастика, млади спортни надежди на България, пара и спешъл олимпийските атлети.Седемнадесетото издание на благотворителната инициатива продължава през цялата 2019 година. Заявления за подпомагане на деца се приемат през цялата година.", "date": "2019.12.26", "title": "Почти 500 000 SMS-а и 2 милиона лева събрани в Българската Коледа"}
{"url": "https://www.novinite.bg/articles/184013/Izsledvane-savetva-vlyubenite-Spete-na-otdelni-legla-za-po-dobra-intimna-vrazka", "text": "Учени съветват двойките да спят в отделни легла за по-добра връзка и по-добро здраве, в сравнение с общото ложе, пише в. \"Дейли мейл\". Изданието цитира проучване на екипа на д-р Нийл Стенли, извършено по поръчка на известна компания за матраци. Той изследва навиците за спане на британците от 35 години. Според неговите проучвания една трета от прекъсванията на съня се дължат на действия на партньора в общото легло.Нийл Стенли препоръчва не само да се спи в отделни легла, но и в отделни стаи. Така се гарантира по-продължителен и здравословен сън. В много случаи партньорите си пречат с хъркане, с придърпване на постелята или с различните часове на лягане в общото легло. Отделните кревати са не само полезни за психичното здраве, но биха предотвратили и много от т.нар. \"разводи заради нарушен сън\".В предишно изследване на специалисти от медицинския университет \"Парацелз\" в Германия е установено, че брачните проблеми и тези, свързани със съня, са взаимно обусловени. В наши дни около петнадесет процента от брачните двойки спят отделно не заради лоши отношения, а заради по-здравословен сън. Тези от тях, които страдат от недоспиване, по-често се развеждат.", "date": "2019.12.26", "title": "Изследване съветва влюбените: Спете на отделни легла за по-добра интимна връзка"}
