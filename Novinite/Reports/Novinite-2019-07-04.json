{"url": "https://www.novinite.bg/articles/177813/Dareniya-ot-firmi-i-bezplatni-ofisi-za-partiite-reshi-parlamentat", "text": "Политическите партии и коалиции вече ще могат да получават финансиране под формата на дарения от юридически лица, решиха депутатите на второ четене, предаде БГНЕС. Редом с намаляването на партийната субсидия от 11 на 1 лев на получен действителен глас, депутатите дадоха зелена светлина на т. нар. отворено финансиране на политическите сили, в това число и от бизнеса. Това предложение бе отстоявано от самото начало от ДПС, според което то е единствен вариант партиите да гарантират нормалното развитие на дейността си, след като бъде орязано държавното им финансиране.По предложение на лидера на НФСБ Валери Симеонов пък бяха въведени някои ограничения. Не могат да даряват средства на партиите фирми, които имат просрочени публични задължения към държавния и общинските бюджети, както и такива, които са регистрирани в офшорни зони. Мнозинството обаче отхвърли другото предложение на Симеонов за въвеждане на таван за даренията от 8 млн. лева за календарна година.С новите текстове депутатите решиха още общините и държавата да предоставят на партиите офиси безвъзмездно, за да могат те да развиват своята дейност като заплащат единствено текущите си разходи.Парламентарното мнозинство отхвърли предложението на „БСП за България“ политическите сили да върнат обратно в държавния бюджет всички средства от субсидии, които не са изразходвали и държат на влог в банка. ", "date": "2019.07.04", "title": "Дарения от фирми и безплатни офиси за партиите, реши парламентът"}
{"url": "https://www.novinite.bg/articles/177802/Ot-dnes-zapochva-praskaneto-sreshtu-komari-po-porechieto-na-reka-Dunav", "text": "Започва дезинсекционна кампания по поречието на река Дунав. Унищожаването на насекомите ще се осъществи чрез повсеместно пръскане на засегнатите площи по цялото поречие на река Дунав. Кампанията ще се извърши чрез авиационно третиране с цел масовото унищожаване на комарите и предотвратяване разпространението на болести по хората и животните в тези рискови региони.Самолетът, който ще пръска над град Козлодуй, ще излети в 19:15 часа от селскостопанската площадка в село Гложене, област Враца. На площадката ще присъстват министърът на земеделието, храните и горите Десислава Танева и изпълнителният директор на Българска агенция по безопасност на храните д-р Дамян Илиев.", "date": "2019.07.04", "title": "От днес започва пръскането срещу комари по поречието на река Дунав"}
{"url": "https://www.novinite.bg/articles/177809/Shest-darjavi-ot-ES-vklyuchitelno-Balgariya-zapochvat-proekt-za-po-malko-katastrofi", "text": "Започва проект „Подобряване на безопасността по пътищата на ЕС“. В него се включват 6 държави-членки, сред които и България, съобщиха от МВР.Благодаря на партньорите от Европейската комисия и Европейския съвет по безопасност на транспорта за предложението към България да стане част от проекта, каза заместник-министърът Красимир Ципов при откриване на международната конференция, с която се поставя началото на работата по проект „Подобряване на безопасността на пътищата в ЕС“. По думите му пътнотранспортните произшествия и последствията от тях са сред най-актуални проблеми в глобален мащаб, а успешният отговор може да бъде постигнат само с активно междуведомствено взаимодействие между всички участници в процеса. Като израз на стремежа на българското правителство да осигури единен подход във формирането и прилагането на политиките в областта на пътната безопасност, заместник-министърът припомни приетата Националната стратегия за подобряване на безопасността на движението по пътищата на Република България за периода 2011-2020 г., както и създадената Държавна агенция по пътна безопасност.Предприетите целенасочени действия следват най-добрите европейски практики, посочи още Красимир Ципов и изрази надежда, че настоящият проект ще даде значителна добавена стойност, а придобитият от него опит ще бъде използван и при разработването на Национална стратегия за подобряване на безопасността на движението през следващия период 2021-2030 г., работата по която започна, допълни още заместник – министърът.За нас е много важно да видим толкова представители на различни институции тук, които заедно полагат усили в тази област. Това е един общ проблем за всички европейски държави и трябва да бъде решаван съвместно, отбеляза заместник-директор на Генерална дирекция „Мобилност и транспорт“ – ЕК Матю Болдуин. Това, което искаме да постигнем с този проект, е да използваме опита на Европейския съвет за подобряване на пътната безопасност, имаме една и съща цел – да намалим броя на жертвите на пътя. Изпълнителният директор на Европейски съвет за безопасност на транспорта Антонио Авеносо поясни, че в проекта са включени шест държави, финансиран е и се ръководи от ЕК. Следващите три години ще се учим един от друг и изрази очакването, че обменът на опит ще доведе до цялостното намаляване на жертвите на пътя.Участие във форума взеха заместник- министрите на транспорта и регионалното развитие и благоустройство Ангел Попов и Валентин Йовев, Бойко Рановски – изпълнителен директор на Изпълнителна агенция \"Автомобилна администрация, Малина Крумова – председател на Държавна агенция „Безопасност на движението по пътищата и други представители на ангажираните по проблема институции.", "date": "2019.07.04", "title": "Шест държави от ЕС, включително България, започват проект за по-малко катастрофи"}
{"url": "https://www.novinite.bg/articles/177795/BABH-potvardi-vtoro-ognishte-na-Afrikanska-chuma-pri-domashnite-svine", "text": "Българската агенция по безопасност на храните (БАБХ) получи сигнал за повишена заболеваемост в животновъден обект в село Жернов, област Плевен на 2 юли 2019 г. В личното стопанство се отглеждат 14 свине, от които 2 са умрели. След постъпило уведомление за случая в ОДБХ-Плевен, незабавно е сформиран екип за проверка на място.Взетите проби от умрелите прасета са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София. Труповете на животните са загробени в близост до стопанството, а на мястото е извършена дезинфекция.БАБХ незабавно предприе мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното убиване по хуманен начин и обезвреждането на всички домашни свине ще стартира утре, 4 юли, при спазване на изискванията на Наредба № 22 за намаляване до минимум страданията на животните по време на клане или умъртвяване.Директорите на ОДБХ Плевен, Видин, Монтана, Враца, Велико Търново, Русе, Шумен, Разград, Силистра, Добрич, Варна и Бургас ще свикат заседания на областните и общинските епизоотични комисии, включително с представители на индустрията и ловните съюзи, за предприемане на спешни мерки за предотвратяване възникването на заболяването.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. В тях се отглеждат домашни свине в обекти тип „лично стопанство“, няма индустриални и фамилни ферми за свине, както и източнобалкански свине. В 3-километровата предпазна зона се предвижда превантивно хуманно евтаназиране на всички домашни свине. Клинични прегледи и лабораторен надзор ще бъдат извършени в населените места, попадащи от 10-километровата надзорна зона.Актуална информация за местата с потвърдени случаи на Африканска чума по свинете в страната и движението на заболяването може да намерите в интерактивната карта, публикувана на  на БАБХ. Информационна брошура с указания и съвети за ловците, стопаните и гражданите може да прочетете . Всичко за болестта вижте на: .", "date": "2019.07.04", "title": "БАБХ потвърди второ огнище на Африканска чума при домашните свине"}
{"url": "https://www.novinite.bg/articles/177811/Ananiev-Nyama-da-se-zakrivat-otdeleniya-v-bolnicite-v-Severozapada-shte-ukrepvame-kapaciteta-im", "text": "Министерството на здравеопазването заедно с директорите на болниците във Враца и Видин набелязаха мерки за укрепването на отделения в двете лечебни заведения, които в момента имат затруднения. Усилията ще бъдат насочени към стабилизирането на определени структури, така че те да оказват качествена и навременна медицинска помощ на населението. Това беше фокусът на срещата между здравния министър и директорите на областните болници във Видин, Враца и Монтана. На нея беше анализирана дейността на всяко едно от отделенията в лечебните заведения, които на този етап срещат трудности от гледна точка обезпечаване с кадри и все по-малкия брой на обслужваните пациенти.По отношение на болницата в гр. Враца беше посочено, че няма да се закриват отделения, а дори се предвижда откриването на две нови – за инвазивна кардиология и съдова хирургия. Целта е по-комплексно обслужване на населението и увеличаване на приходите. Министър Ананиев посочи, че се водят интензивни разговори с всички банки в страната, за да може да се рефинансират задълженията на лечебното заведение. В момента почти целият приход на врачанската болница е под запор от кредитори и поради тази причина се бавят възнагражденията на медицинския персонал.Основният проблем на видинската болница са кадрите. За последната година финансовото състояние на лечебното заведение е стабилизирано, няма просрочени задължения и редовно се изплащат заплатите на медицинските специалисти. Целта, която МЗ и ръководството на болницата си поставиха, е да се подсили и мотивира медицинският персонал. По този начин лечебното заведение ще може да извършва по-голям обем дейност, а това ще доведе до увеличаване на приходите и възнагражденията. В момента има финансов потенциал, но той не може да бъде реализиран поради липсата на медицински персонал.Без просрочени задължения и дори с положителен резултат работи лечебното заведение в Монтана. В него не се предвиждат структурни промени, тъй като няма сериозни проблеми и с необходимия медицински персонал. Ръководството е планирало сега и увеличение на възнагражденията.Министър Ананиев посочи, че в момента Министерството на здравеопазването, НЗОК и БЛС активно работят по финализиране на новите медицински стандарти, новите алгоритми на клиничните пътеки, като успоредно с това се прави и анализ на ефекта от предвидените промени в наредбата за специализациите. По думите му всичко това ще окаже положителен ефект върху работата на областните болници не само в Северозападна България, а и в цялата страна.", "date": "2019.07.04", "title": "Ананиев: Няма да се закриват отделения в болниците в Северозапада, ще укрепваме капацитета им"}
{"url": "https://www.novinite.bg/articles/177812/Nad-1300-incidenti-na-patya-sa-prichinili-vodachi-upotrebili-alkohol-prez-poslednite-8-g", "text": "За период 2011 – 2018 г. са регистрирани над 1300 пътно-транспортни произшествия в България с участие на водач на превозно средство с над позволеното ниво на съдържание на алкохол в кръвта. Това съобщи председателят на Държавна агенция „Безопасност на движението пътищата“ Малина Крумова по време на конференцията „SMART политики за превенция на шофирането под въздействие на алкохол“. Събитието се организира от Европейския съвет за безопасност на транспорта в София и в неговото откриване участие взеха заместник-министъра на вътрешните работи Стефан Балабанов, заместник-министърът на транспорта, информационните технологии и съобщенията Ангел Попов, Матю Болдуин, заместник-генерален директор на ГД „Мобилност и транспорт“ и координатор на високо ниво на ЕК по въпросите на пътната безопасност, Антонио Авеносо, директор на Европейския съвет за безопасност на транспорта (ETSC) и др.„В пъти е завишен контролът, но е много важно да работим и за превенция на подобно поведение на пътя“, подчерта Малина Крумова. По думите ѝ през миналата година са установени над 10 хил. водачи управлявали превозно средство след употреба на алкохол, но в допустимите от закона граници. За същия период 8 хил. са били нарушителите употребявали с над 0.5 промила алкохол в кръвта. „Това показва, че трябва да работим повече, за да обясним на хората, че това че законът разрешава минимална граница, не означава, че е безопасно да шофират след като са употребили, дори минимално количество алкохол“, посочи тя.Масирана акция на контролните органи в рамките на TIPSOL е била осъществена през миналия месец, като само за седмица са проверени над 20 хил. шофьора, от които повече от 200 са управлявали МПС с наднормено количество алкохол в кръвта, стана ясно от нейното изказване. “За съжаление расте и броят на водачите управляващи превозни средства след употреба на наркотични вещества“, допълни Малина Крумова и акцентира, че само при цитираната акция нарушителите са били близо 50.Акцент в нейната презентация бе превенцията срещу подобно рисково поведение на пътя. Обърнато бе и внимание на корпоративната отговорност, като възможност за ефективно противодействие. Сред обсъжданите възможности бе и внедряване на системи за управление на качеството в компаниите и недопускане на водачи, дори с минимално количество алкохол да управляват служебни автомобили.Около 25% от всички пътни инциденти в Европа са свързани с употреба на алкохол. Това съобщи Матю Болдуин, заместник-генерален директор на ГД „Мобилност и транспорт“ и координатор на високо ниво на ЕК по въпросите на пътната безопасност. Той поздрави България за последователните усилия за повишаване на пътната безопасност и намалението от 9%, което се отчита през 2018 г. на загиналите при ПТП. „Още по-голямо поздравление заслужавате затова, че тези резултати не ви задоволяват и си поставяте още по-високи цели, както със създаването на агенция за пътна безопасност, така и с координираните усилия на всички институции“, подчерта той. По думите му при транспортни произшествия всяка година в света загиват 1,3 млн. души, а в Европа – около 25 хил. души. „Подминаваме тези данни все едно не означават нищо. Същевременно, ако ги съпоставим към авиотранспорта, това би предизвикало огромен социален отзвук, би било неприемливо, каквото всъщност е“, обясни Болдуин и подчерта, че именно затова всички занимаващи се с повишаване на пътната безопасност работят с пълна отдаденост.Последните 5 г. не са добри за пътната безопасност в Европа. Това подчерта Антонио Авеносо, директор на Европейския съвет за безопасност на транспорта (ETSC). Само две държави в ЕС успяват да изпълнят заложените цели за периода 2010 – 2020 за намаляване на инцидентите и жертвите на пътя. Разминаването при всички останали страни-членки е толкова голямо, че за да се преодолее през тази и следващата година трябва да се отчита намаление на жертвите с над 20% годишно – цел, която в момента е нереалистично висока, стана ясно от неговата презентация.“Няма една отделна мяка, която можем да посочим като ключова за повишаване на пътната безопасност – трябват комплексни действия във всички сфери: инфраструктура, превозни средства, подготовка и поведение на водача. Ключът към успеха е да се въздейства на всички тях едновремено“, подчерта Антонио Авеносо.", "date": "2019.07.04", "title": "Над 1300 инциденти на пътя са причинили водачи употребили алкохол през последните 8 г."}
{"url": "https://www.novinite.bg/articles/177794/Dneven-horoskop-za-chetvartak", "text": "Избягвайте всяка работа, която е детайлно ориентирана днес. Умът ви е настроен за по-мащабно мислене, няма да се справяте добре с детайлите. Ако трябва да правите някакви планове днес просто се откажете докато е време.Какво наистина се случва с вашия шеф и с колегите ви? Вашите занимания винаги са най-интересни и всеки ви наблюдава непрекъснато. Обяснете на хората, че ви смущават по този начин и ги помолете да престанат.Днес няма да виждате смисъла в нищо покрай вас. Дори действията на най-близките ви хора ще ви се струват лишени от смисъл. Помолете хората да ви обяснят какво правят, за да опитате да ги разберете.Представителите на останалите зодии могат да намерят дневния си хороскоп ", "date": "2019.07.04", "title": "Дневен хороскоп за четвъртък"}
{"url": "https://www.novinite.bg/articles/177800/Grackata-Nova-demokraciya-Palno-mnozinstvo-ili-povtorni-predsrochni-izbori", "text": "Лидерът на дясноцентристката Нова демокрация (НД) Кириакос Мицотакис повтори намерението си да свика повторни избори, ако неговата партия не успее да получи пълно мнозинство на 7 юли, съобщава „Каримерини“, предаде БГНЕС.“Ако не е възможно да се сформира правителство, в страната веднага ще бъдат свикани нови избори”, каза той по Алфа ТВ, отбелязвайки, че резултатът от изборите “не е предопределен”.Мицотакис каза, че нито една от другите опозиционни партии не е изразила интерес да сформира коалиция с НД, което означава, че той ще трябва да „постави гърците пред истинската дилема“.Запитан дали възнамерява да изплаща на пенсионерите годишната помощ, въведена от сегашната администрация на СИРИЗА, той каза, че това е неговото намерение, но то ще зависи от това дали целта за растеж от 4% е постигната. Ако е, тогава следващото плащане ще бъде извършено в края на 2020 г.Що се отнася до промените в наказателния кодекс, които биха могли да осигурят на осъдени терористи преждевременно освобождаване от затвора, Мицотакис беше ясен, че НД ще възстанови предишните разпоредби, които изключват използването на електронна гривна за глезена.Той също разкритикува СИРИЗА и премиера Алексис Ципрас за бързането да назначи новото ръководство на Върховния съд.", "date": "2019.07.04", "title": "Гръцката „Нова демокрация“: Пълно мнозинство или повторни предсрочни избори"}
{"url": "https://www.novinite.bg/articles/177799/Po-OP-Regioni-v-rastej-shte-se-rehabilitirat-12-km-ot-patya-za-Melnik", "text": "Стартира рехабилитацията на над 12 км от път III-109, свързващ път I-1 София - Благоевград с Мелник. Проектът - лот 25, се съфинансира от Оперативна програма „Региони в растеж“ 2014-2020 г. чрез Европейския фонд за регионално развитие и националния бюджет. Инвестицията е за над 8,5 млн. лв. Третокласният път е единствената транспортна връзка на Мелник и селата Спатово, Хотово и Лозеница с общинския център гр. Сандански, както и на Мелник, Роженския манастир и природния феномен „Мелнишки пирамиди“ с републикански път I-1 (Е-79).Началото на участъка, който ще бъде основно ремонтиран, е при км 0+528. Това е на около 528 метра от пресичането на третокласния път ІІІ-109 с път І-1 София – Кулата, което съвпада с новоизграденото трасе на автомагистрала „Струма“ в този участък. Краят е при км 12+815 в град Мелник, след стоманобетонния мост.Проектът предвижда полагане на нова асфалтобетонова настилка и възстановяване на отводняването. Ще бъдат ремонтирани пътните окопи и водостоци. Предвидени са нови бордюри, мантинели, пътни знаци и хоризонтална маркировка. Ще бъдат рехабилитирани три мостови съоръжения. На мястото на стария мост при км 11+397 ще се изгради ново съоръжение с дължина 29,7 м.С основния ремонт на отсечката значително ще се подобрят транспортно-експлоатационните качества на пътя, който не е основно ремонтиран повече от 30 години. Ще се повиши безопасността на движение и удобството при пътуване. С обновяването на 12-километров участък ще се улесни пътната комуникация на населението от община Сандански с областния център Благоевград. Ще се съкрати и времето за пътуване, с което ще се редуцират емисиите парникови газове. Ще бъде подобрен достъпът до обектите от националното културно, архитектурно и историческо наследство, каквито са Роженския манастир „Рождество Богородично“ и гр. Мелник.Строително-монтажните работи на лот 25 ще бъдат изпълнени от ДЗЗД „АПП Мелник“, с участници: „Грома Холд“ ЕООД и „Европейски пътища“ АД. Стойността на договора е 8 578 000,33 лв. с ДДС. Надзорът ще осъществи „ТРИ ЕС“ ЕООД. Стойността на техния договор е 117 240 лв. с ДДС. Авторският надзор е на „Инжконсултпроект&quot; ООД и е за 4 440,00 лв. с ДДС.Общата стойност на проекта BG16RFOP001-7.001-0025-C02 Лот 25 Път ІІІ-109 „І-1 - Мелник“ от км 0+528 до км 12+815 с обща дължина 12.287 км, в област Благоевград“ е 9 196 732.00 лв., от които 85% - 7 817 222.20 лв. европейско финансиране, а 15% - 1 379 509.80 лв. национално съфинасиране.", "date": "2019.07.04", "title": "По ОП „Региони в растеж“ ще се рехабилитират 12 км от пътя за Мелник"}
{"url": "https://www.novinite.bg/articles/177793/Apelativniyat-specsad-reshava-dali-da-pusne-Banev", "text": "Апелативният специализиран наказателен съд ще разгледа искането на бизнесмена Николай Банев да бъде пуснат от ареста заради изтичане на законния 8-месечен срок за задържането му, предаде БНТ. Преди няколко дни молбата на Банев беше отхвърлена от Спецсъда. Магистратите го оставиха в ареста с мотива, че съществува опасност обвиняемият да се укрие или да се опита да въздейства върху свидетели по делото.Бизнесменът от своя страна се оплака от лошите условия в ареста и от това, че не е бил разпитван нито веднъж откакто е задържан.Банев и съпругата му Евгения са обвинени в участие в организирана престъпна група за данъчни престъпления и пране на пари.  ", "date": "2019.07.04", "title": "Апелативният спецсъд решава дали да пусне Банев"}
{"url": "https://www.novinite.bg/articles/177798/Nad-17-000-uchenici-shte-se-obuchavat-v-renovirani-sgradi-po-PRSR-2014-2020-g", "text": "Още 22 общински средни и основни училища, както и професионални гимназии, ще бъдат обновени по подмярка 7.2 „Инвестиции в създаването, подобряването или разширяването на всички видове малка по мащаби инфраструктура“ от Програмата за развитие на селските райони (ПРСР) 2014-2020 г. Допълнителните средства, които ще бъдат инвестирани в училищата в селските райони, са в размер на 17 767 757 лв. Общият размер на бюджета по втория прием за този тип дейности е увеличен на 32 622 126 лв., с които ще бъдат реновирани общо 40 училища.Целта е да се даде възможност на всички общини, подали проектни предложения, да получат подпомагане по Програмата. По този начин над 17 000 ученици ще имат възможност да провеждат обучението си в обновена и приветлива образователна инфраструктура.", "date": "2019.07.04", "title": "Над 17 000 ученици ще се обучават в реновирани сгради по ПРСР 2014-2020 г."}
{"url": "https://www.novinite.bg/articles/177803/Boeing-dava-100-mln-na-blizkite-na-zaginalite-v-dvete-katastrofi-sas-737-MAH", "text": "Компанията \"Боинг\" (Boeing) заяви, че ще предостави \"първоначална инвестиция\" от 100 милиона долара в рамките на следващите няколко години, за да помогне на семействата и общностите, които бяха засегнати от двете катастрофи на самолети 737 Max, при които загинаха 346 души, предаде БНР.Базираната в Чикаго компания посочи, че част от парите ще отидат за разходите за живот и за покриване на трудностите, понесени от семействата на пътниците, загинали при самолетните катастрофи.Агенция MarketWatch отбеляза, че компанията \"Боинг\" е изправена пред десетки съдебни дела заради двата смъртоносни инцидента. Роднини на пътниците от самолета 737 Max на превозвача Lion Air, който се разби край бреговете на Индонезия през миналия октомври, се съгласиха да опитат да се споразумеят със самолетостроителната компания чрез посредничество, докато семействата на пътниците, убити в катастрофата на същия модел самолет на Ethiopian Airlines, изчакват, докато разберат повече за двете произшествия.Предварителните проучвания за двете катастрофи показват ролята, която е е изиграл новия софтуер на \"Боинг\", довело до насочване надолу на носовете на самолетите. \"Боинг\" актуализира този свой софтуер, за да улесни контрола на самолета от самите пилоти, но компанията не очаква да представи свършената от нея работа за окончателно регулаторно одобрение до септември.Адвокатите, които съдят \"Боинг\" от името на семействата на пътниците, посочиха, че новото обещание за 100 милиона долара няма да им попречи да изискват от самолетостроителния гигант да предостави подробности за това как са разработени самият модел на самолета и новият софтуер за контрол на полета.\"За съвкупността от тежките загуби, тази сума е много малка по размер\", посочи Робърт Клифорд, който представлява роднини на загиналите при катастрофата през март тази година на самолета 737 Max на Етиопските авиолинии. \"Дори не би казал, че това е едно добро начало\", допълни той.\"Боинг\" не предостави повече подробности за обещаната от компанията финансова помощ, като не посочи колко средства ще отидат за семействата на жертвите и как те могат да кандидатстват за помощта. Компанията само заяви, че ще работи с местните власти и неправителствени организации върху програми и икономическо развитие, за да се помогне на засегнатите от катастрофите общности.\"Ние в \"Боинг\" съжаляваме за трагичната загуба на животи в тези два инцидента и се надяваме, че тази първоначална връзка може да помогне на семействата на загиналите да се чувстват комфортно ”, посочи в специално изявление изпълнителният директор на компанията Денис Муйленбург.Главният изпълнителен директор добави, че компанията е фокусирана върху спечелването на доверието на авиопревозвачите и на цялата въздухоплавателна общественост през следващите месеци. След двете катастрофи близо 400 самолета от модела 737 Max, притежавани от различни авиокомпании по света, бяха принудително приземени от средата на март насам.През април \"Боинг\" пък отчете еднократни такси за 1 млрд. долара поради по-високи производствени разходи за самолетите от модела Max. Анализаторите обаче очакват да последва повече подобни разходи, включително компенсации за семействата на загиналите и за авиокомпаниите, които губят от неизползването на приземените самолети, докато регулаторните органи не позволят на тези машини отново да летят.Томас Деметрио, адвокат по дела, свързан и с двете катастрофи, определи изявлението на \"Боинг\" за отпускане на 100 млн. долара като \"пиар ход\", който обаче няма да засегне изискваните обезщетения от пострадалите семействата.", "date": "2019.07.04", "title": "Boeing дава $100 млн. на близките на загиналите в двете катастрофи със 737 МАХ"}
{"url": "https://www.novinite.bg/articles/177806/Erdogan-predlaga-Turciya-i-Yaponiya-da-posrednichat-mejdu-SASht-i-Iran", "text": "Анкара, съвместно с Токио, са готови да посредничат за разрешаване на конфликта между САЩ и Иран, заяви турският президент Реджеп Тайип Ердоган, предаде БГНЕС.„По време на разговорите с японския премиер Шиндзо Абе (на срещата на върха на лидерите на Г-20 в Осака) той попита дали можем да работим съвместно в тази ситуация (конфликтът между САЩ и Иран), отговорих, защо не? Аз мога да преговарям и с иранския президент Хасан Рухани, и с върховния лидер на страната Али Хаменей. Няма никакъв проблем за това“, каза Ердоган, цитиран от „Сабах“.Той отбеляза, че Япония, подобно на Турция, не одобрява санкциите на САЩ срещу Иран, добавяйки, че никой в световната общност не иска да стане “част от тази криза”.Напоследък отношенията между САЩ и Иран значително се влошиха. Американските власти наложиха строги санкции срещу ключови области на иранската икономика и продължават да увеличават санкционния натиск. Целта на Вашингтон е да „промени поведението” на Ислямската Република. Чрез повторните санкции Съединените щати принудиха всички купувачи на ирански петрол да спрат да купуват. САЩ също обявиха иранския Революционен гвардейски корпус за терористична организация. В отговор Иран призна Централното командване на САЩ, известно като CENTCOM, за терористична организация, а самите САЩ за “държава, спонсорираща тероризма”.", "date": "2019.07.04", "title": "Ердоган предлага Турция и Япония да посредничат между САЩ и Иран"}
{"url": "https://www.novinite.bg/articles/177808/Nad-150-chujdenci-uchat-balgarski-i-narodni-tanci-v-letni-seminari", "text": "Повече от 150 чуждестранни студенти, преподаватели и преводачи ще учат български език, история и народни танци по време на летни езикови семинари в Софийския и Великотърновския университет. Те се организират и финансират от Министерството на образованието и науката (МОН) в периода между 14 юли и 4 август. Очаква се в България да пристигнат обучаващи се от 29 страни от Европа и Азия, сред които Германия, Великобритания, Испания, Италия, Япония, Китай и Индия. Учебната и културната програма, храната и нощувките ще се поемат със средства от бюджета на МОН.Двата университета ще организират занимания по практически български език, както и специализирани семинари и лекции по българска литература, превод, културна антропология на българите, етнография, както и по съвременно българско кино и изобразително изкуство. В рамките на 30 учебни часа чужденците ще могат да научат някои традиционни народни песни и танци.В семинарите е предвидена и културно-развлекателна програма. Обучаващите се студенти, преподаватели и преводачи ще могат да разгледат София, да посетят Националния исторически музей, както и да присъстват на аудивизуалния спектакъл „Звук и светлина“ в старопрестолния град. Предвидени са екскурзии до Рилския и Троянския манастири, Пловдив, Копривщица, Жеравна, Арбанаси. При желание могат да се организират походи и излети на Витоша, в Драгалевския, Лозенския или Кокалянския манастири. По време на престоя си в България чужденците ще гледат българско кино, ще присъстват на премиери на книги и ще дегустират българска кухня.В края на обучението те ще получат сертификат за участие в езиковите семинари. По-напредналите могат да положат изпит за определяне на нивото им на владеене на български език по Европейската езикова рамка.", "date": "2019.07.04", "title": "Над 150 чужденци учат български и народни танци в летни семинари"}
{"url": "https://www.novinite.bg/articles/177804/29-hil-pochinali-i-samo-13-hil-novorodeni-za-parvite-tri-meseca", "text": "Отрицателният прираст добива застрашаващи размери, сочи статистика на Националния център по обществено здраве и анализи, предаде БГНЕС. Само за първите три месеца на годината починалите българи са близо 29 хиляди души. Най-голяма е смъртността в столицата, където в последния им път са изпратени 5 230 българи. Втори по смъртност град е Пловдив, където животът си са загубили 2 884 души, а на трето място се нарежда Варна, където са извършени 2 087 погребения. Смъртността в Хасково, Стара Загора и Благоевград също е много висока спрямо броя на населението – в тези градове умират по около 300 души всеки месецРазликата между починалите и новородените е особено стряскаща в градове като Видин – където на 452 починали са тримесечието са се родили едва 59 деца; в Перник – където има 428 погребения и 97 раждания; в Смолян – където на 97 новородени се падат по 405 починали; и в Разград – където за тримесечието са се родили 74 бебета, и са починали 484 души.Общо за първите три месеца на годината са се родили близо 13 хиляди бебета, като традиционно най-висока раждаемост има в столицата – 3 497. На второ място отново е Пловдив с 1 578 нови бебета и на трето – Варна с 1074 новородени. Отново традиционно ниска е раждаемостта във Видин, Перник, Ямбол, Смолян, и София област, където месечно се раждат под 70 деца.Анализът сочи още, че за първите три месеца са починали 69 бебета до 1-годишна възраст, и са регистрирани 63 мъртвородени деца. Стара Загора е с впечатляващо високо ниво на мъртви новородени – цели 9 за тримесечието. За сравнение в двумилионна София са родени едва 11 такива бебета.", "date": "2019.07.04", "title": "29 хил. починали и само 13 хил. новородени за първите три месеца"}
{"url": "https://www.novinite.bg/articles/177792/Radev-i-Si-Czinpin-prieha-deklaraciya-za-ustanovyavane-na-strategichesko-partnorstvo-mejdu-Balgariya-i-Kitaj", "text": "Президентите Румен Радев и Си Цзинпин се договориха на среща в Пекин за издигане на двустранните отношения между България и Китай на ниво стратегическо партньорство. Българският президент е на държавно посещение в Китай от 1 до 5 юли по покана на своя китайски колега. Приетата днес от двамата държавни глави Съвместна декларация между Република България и Китайската народна република за установяване на отношения на стратегическо партньорство е израз на взаимното уважение, приятелството, партньорството и активния политически диалог на всички равнища между България и Китай.България приема инициативите „Един пояс, един път“ и „17+1“ не само като проекти за транспортна свързаност, а като инвестиция в бъдещето и просперитета на държавите, които участват в тях, заяви Румен Радев. Българският президент даде висока оценка на постигнатото от китайската държава през последните десетилетия по отношение на повишаването на стандарта на живот, борбата с бедността и създаването на възможности за развитие на китайските граждани. Двамата президенти бяха единодушни, че стратегическото разположение на България като една от „вратите“ на инвеститорите към ЕС и общия европейски пазар налага много по-активно използване на възможностите на българската транспортна инфраструктура – летища, железопътни връзки, пристанища, автомагистрали. „Най-краткият търговски маршрут е и най-евтин“, заяви Румен Радев и добави, че страната ни има потенциал да се утвърди като логистичен център в Югоизточна Европа за пренос на стоки от Азия към Европа и вече има заявен инвеститорски интерес от водещи в света компании в тази област.Откриването на директна авиолиния между двете държави е ключово условие за улесняване на диалога и насърчаване на взаимните инвестиции, търговията, туризма, както и обмена в образованието, науката и културата, подчерта още българският президент. Си Цзинпин заяви, че авиокомпаниите се стремят да постигнат максимални печалби, но на държавно ниво трябва да бъде създадена рамка, която да отговори на новия характер на двустранните отношения, и откриването на пряка авиолиния е естествена стъпка в тази насока. Китайският президент увери, че ще даде незабавни указания за пристъпване към консултации между съответните компетентни институции от двете държави с цел ускоряване на този процес.Създаването на българо-китайски център за научно-технически изследвания и иновации в София с подкрепата на китайски компании, който да насърчи трансфера на технологии и знания между Европа и Китай и да създаде нова среда за повишаване на конкурентоспособността на икономиките на двете държави, също беше във фокуса на срещата на държавните глави. Си Цзинпин изрази интереса на Китай към проекта и призова за повече информация за областите, в които центърът ще фокусира своята дейност. Румен Радев и Си Цзинпин обсъдиха откриването на клон на китайска банка в България, който следва да стимулира дейността на китайските инвеститори и реализацията на проекти от взаимен интерес. По думите на българския президент, двете държави следва да разширят партньорството си в сферата на финансовите технологии, в които българските компании имат водещи позиции по отношение на финансовите трансакции, финансовия контрол и банковата сигурност. Съществувалият повече от две години проблем с изпълнението на изискванията за внос на селскостопанска продукция в Китай от български фирми-износителки на млечни продукти беше поставен на срещата от Румен Радев, който получи уверение от Си Цзинпин, че въпросът ще бъде разрешен. Четирите фирми, които са били засегнати, вече са в списъка на Китайските митници за компаниите, които имат разрешение за осъществяване на такъв внос. Си Цзинпин изрази интереса на китайската страна и за последващо разширяване на вноса на храни и напитки от България.Румен Радев благодари на своя китайски колега за увеличаването на броя на стипендиите за младите българи, които избират да завършат висшето си образование в Китай. Българският президент открои и отличните условия, които предлагат българските висши училища за чуждестранни студенти както по отношение на студентските такси, така и на качеството на образованието, което е признато в Европейския съюз.  В Пекин българският държавен глава и негова съпруга бяха посрещнати с официална церемония на източния площад пред Великата зала на народите.По-рано през деня президентът Румен Радев проведе срещи с председателя на Постоянния комитет на Общокитайското събрание на народните представители Ли Джаншу, с представители на държавните и политическите институции, отдаде почит и положи венец на мемориала на народните герои на площада „Тианънмън“. По покана на Си Цзинпин, Председател на Китайската народна република, Румен Радев, Президент на Република България, направи държавно посещение в Китай от 1 до 5 юли 2019 година и участва в 13 –тия Световен икономически форум „Летен Давос“ в град Далиен от 1  до 2 юли 2019 година.По време на посещението Президентът Румен Радев проведе разговори с Председателя Си Цзинпин, срещна се с Ли Къцян, Председател на Държавния съвет на Китайската народна република и с Ли Джаншу, Председател на Постоянния комитет на Общокитайското събрание на народните представители на Китайската народна република. Двамата държавни ръководители обмениха мнения по двустранните отношения, сътрудничеството между страните от Централна и Източна Европа и Китай, отношенията между Европейския съюз и Китай и по други международни и регионални въпроси от взаимен интерес, като постигнаха широк консенсус. С цел солидно и стабилно развитие на двустранните отношения, двамата държавни ръководители обявиха издигането на отношенията между Република България и Китайската народна република на ниво стратегическо партньорство.1. Двете страни подчертават, че през 2019 година се отбелязва 70-годишният юбилей от установяването на дипломатически отношения между Република България и Китайската народна република. Двете страни ще поддържат контакти на високо ниво и ще организират редица тържествени събития. Президентът на Република България Румен Радев поздрави китайската страна за 70-тата годишнина от създаването на Китайската народна република. Българската страна високо оценява забележителните постижения в социално-икономическото развитие на Китай и пожелава искрено успех в реализирането на „китайската мечта“ за Великото възраждане на китайската нация.2. Двете страни единодушно изразяват взаимно уважение към избрания път за развитие, суверенитета, териториалната цялост и фундаменталните интереси на другата страна. Българската страна потвърждава, че неотклонно се придържа към принципа за „един Китай“.3. Двете страни изразяват желанието си за осъществяване на целите, заложени в подписания междуправителствен Меморандум за разбирателство за съвместно реализиране на инициативата „Един пояс, един път”, спазвайки принципите на широки консултации, съвместен принос и взаимна изгода, да стимулират практическото сътрудничество в различните области, с цел реализиране на инициативата „Един пояс един път“ по висококачествен начин.4. Двете страни ще продължават да стимулират пристанищното сътрудничество и ще подкрепят китайските предприемачи, които на основата на пазарни принципи да участват в сътрудничеството по проектите на пристанище Варна и други проекти.5. Двете страни дават висока оценка на позитивните резултати в областта на икономиката и търговията между България и Китай, с единодушно мнение за укрепване на практическото сътрудничество в сферите на търговията, инвестициите, инфраструктурата, малките и средни предприятия, електронната търговия и други.6. Двете страни изразяват желание пълноценно да използват механизмите на Междуправителствената смесена комисия за икономическо сътрудничество за реализиране на нейната водеща роля на макро равнище, като така се стимулират двустранната търговия и взаимните инвестиции. Двете страни ще продължат да създават открита и прозрачна бизнес среда за предприятията и да гарантират законните им права. Китайската страна ще приветства участие на българската страна в Третото международно изложение за вносни стоки в Китай, което ще се проведе през ноември 2020 година в град Шанхай.7. Двете страни ще продължат да издигат равнището на сътрудничество в областите на производството и преработката на селскостопанска продукция, на научните изследвания, технологиите и инвестициите в земеделието и на търговията със селскостопански продукти. Те ще поощряват участието на фирми в изложения и панаири, организирани в двете страни. Двете страни оценяват положително сътрудничеството между техните митнически органи и сътрудничеството в областта на инспекцията и карантината, както и да издигат равнището на това сътрудничество. Китайската страна приветства вноса на повече висококачествени български земеделски продукти, отговарящи на  стандартите за инспекция и карантина на китайския пазар.8. Двете страни се съгласиха да разширят сътрудничеството в областите на културата и на туризма, както и сътрудничеството на местно ниво, с цел задълбочаване на контактите и приятелството между двата народа. Двете страни придават голямо значение на сътрудничеството в областта на образованието, науката и технологиите. Те ще увеличават и задълбочават обмена на студенти, езиковото обучение, научно-изследователските дейности между висшите учебни заведения и други. Двете страни подкрепят сътрудничеството в съвместни научни изследвания между научните институции, фирмите и други организации по определени от двете страни приоритетни направления, насърчават изграждането на съвместни лаборатории или научно-развойни центрове, стимулират прилагането на научно-изследователските резултати в бизнеса и индустрията.9. Двете страни единодушно утвърждават, че сътрудничеството между страните от Централна и Източна Европа и Китай  създава важна платформа за развитието на отношенията между  България и Китай и е полезен допълващ елемент към всеобхватното стратегическо партньорство между  Европейския съюз и Китай. Двете страни ще подкрепят и стимулират сътрудничеството между страните от Централна и  Източна Европа и Китай.10. Двете страни потвърждават подкрепата си за всеобхватно стратегическо партньорство между Европейския съюз  и Китай, за всестранното реализиране на „Стратегическата програма за сътрудничество между ЕС и Китай до 2020 г.“ и за формулиране на нов дневен ред за сътрудничество. Двете страни потвърдиха подкрепата си за синхронизиране на инициативата „Един пояс, един път” със стратегията на ЕС за свързаността между Европа и Азия.11. Двете страни се стремят към защита на международната система, създадена на основата на мултилатерализма и международното право, имаща за свой стълб ООН. Двете страни заявяват своята готовност да спазват целите и принципите на Устава на ООН и основните норми на международното право и международните отношения, желаят засилване на координацията и сътрудничеството си в ООН и други международни организации, с цел укрепване на световния мир и развитие.12. Двете страни потвърждават желанието си да засилят координацията и сътрудничеството в рамките на АСЕМ, да стимулират постигането на практически резултати на сътрудничеството в областта на икономиката, търговията и взаимната свързаност между Европа и Азия.13. Двете страни ще полагат усилия за изграждане на открита световна икономика, твърдо подкрепят многостранната система за търговия, изградена на базата на норми и правила и със Световната търговска организация като нейното ядро и против унилатерализма и протекционизма. ", "date": "2019.07.04", "title": "Радев и Си Цзинпин приеха декларация за установяване на стратегическо партньорство между България и Китай"}
{"url": "https://www.novinite.bg/articles/177801/V-Garciya-Rekordni-jegi-rekorden-trafik-po-shosetata", "text": "Продължават рекордните за Гърция горещини. Температурите достигат 41 градуса. Силно засегнати от горещините са Северна Гърция, Тракия и Тесалия, съобщава БНР.Властите непрекъснато информират за предпазни мерки срещу високите температури. Много вода, лека храна, без алкохол и пътуване  в късните вечерни часове, препоръчват лекарите.Хотелиерите и туристическите агенции предупреждават туристите  да избягват разходка под слънцето в опасните обедни часове. Затварят за посещение всички открити аргеологически музеи до 18 часа вечерта.От тази сутрин видимо е засилен трафикът на автомобили по цялата пътна мрежа на страната. Заедно с милионите туристи, които пристигат на почивка, гърците от днес пътуват към родните си места за участие в изборите в неделя.Пътна полиция облекчава трафика със забрана за движение на товарни автомобили по най-натоварените участъци. Извънредни екипи следят за пътни нарушения и безкомпромисно глобяват нарушителите.", "date": "2019.07.04", "title": "В Гърция: Рекордни жеги, рекорден трафик по шосетата"}
{"url": "https://www.novinite.bg/articles/177796/Deputatite-reshavat-dali-da-se-otloji-tol-sistemata-za-mart-dogodina", "text": "На пленарното заседание в четвъртък депутатите ще разгледат на първо четене промените в Закона за пътищата, с които се регламентира въвеждането на смесената система за таксуване тежкотоварния трафик на база изминато разстояние, предаде БГНЕС.Вносители на новите текстове са група депутати от ГЕРБ, а те предвиждат тол системата да заработи най-късно до 1 март 2020 година. Това обаче е крайният предвиден срок. Ако по обхвата и тарифите на новата система бъде постигнат консенсус по-рано, тя може да заработи и преди тази дата.Първоначално бе предвидено тол системата да започне реалното си функциониране на 16 август тази година, но от бранша на превозвачите изразиха съмнения относно тарифирането, което принуди управляващите да дадат старт само на техническата част, а реалното събиране на таксите, които ще заплащат камионите с тегло над 3,5 тона, да бъде отложено за догодина. В законопроекта се предлага и премахване на задължението на Агенция „Пътна инфраструктура“ да организира разпространението на бордови устройства и директното отчитане на ползвателите на платената пътна мрежа, като тези дейности ще бъдат изцяло прехвърлени върху търговците, които в различните си качества осъществяват дейности по предоставяне на услуги по електронно събиране на пътни такси.В рамките на пленарното заседание народните представители ще обсъждат и промени в Закона за концесиите, които предвиждат концесионирането на морските плажове да става по реда на Закона за Черноморското крайбрежие.", "date": "2019.07.04", "title": "Депутатите решават дали да се отложи тол системата за март догодина"}
{"url": "https://www.novinite.bg/articles/177797/Mejdupartijni-skandali-v-plenarna-zala-zaradi-partijnite-subsidii", "text": "Остри реплики между депутатите и взаимни обвинения в популизъм съпътстваха дебатите по второ четене на промените в закона за бюджета, предвиждащи драстично намаляване на държавното финансиране на партиите, предаде БГНЕС.Предложението бе направено от Министерски съвет и предвижда партийната субсидия да бъде намалена от 11 на 1 лев на получен действителен глас. Точката влезе като извънредна в днешното заседание и предизвика остър дебат в пленарната зала.„Този дебат ще завърши така, както започна – скандално, неприятно, с повече недоизказано, отколкото казано. Колкото и да се говори последните три-четири седмици по този въпрос, нищо не се каза по същество“, заяви депутатът от БСП Крум Зарков. Според него с подхващането на темата за парите на партиите управляващите единствено искат да отклонят общественото внимание от истински важните за обществото проблеми. „Не се забелязаха протестите, свързани с цената на горивата. Не забелязахте протестите на медицинските сестри. Не обръщате внимание на протестите за застрояването на София. Слепи и глухи оставате за онези, които протестират, тъй като Законът за Черноморското крайбрежие е по-строг към тези с палатките, отколкото към тези с багерите“, продължи с обвиненията Зарков. „Предупреждавам ви, ще платите сериозна цена за това. Вие не само започнахте състезание към дъното, вие сте на път да го спечелите“, допълни той от трибуната.Въпреки че и от ДПС са категорично против орязването на държавното финансиране на партиите, защото според тях това ще доведе до невъзможност една политическа сила да извършва своята дейност, те продължават да поддържат предложението си за 0 лева партийна субсидия. Тезата на движението защити народният представител Хамид Хамид, който припомни, че настояването на ДПС включва и въвеждането на т. нар. отворено финансиране на партиите и коалициите, ако те не получават средства от бюджета. „Този модел работи успешно в Америка“, аргументира се той.На това предложение твърдо се възпротиви Славчо Атанасов от „Обединени патриоти“. Според него отвореното финансиране, което дава възможност на юридическите лица да предоставят средства на партиите, ще доведе единствено до дву или трипартийна система. „Ще останат само три партии – ГЕРБ, БСП и ДПС“, заяви Атанасов и допълни: „Отваряте пътя към това“.От ГЕРБ пък се възпротивиха на твърденията на БСП, че не е проведен сериозен дебат по темата с размера на субсидиите и ги определиха като лицемерие. „Министерският съвет и ние сме заявили, че ще подкрепим това решение за 1 лев. Вие излизате от тази трибуна и лъжете българските граждани, че не сте имали време за този дебат. Две години и половина сте в парламента, без три месеца. През цялото това време имахте време да запознаете вашите избиратели с визията ви за финансиране на политическите партии“, разкритикува опозицията народният представител Александър Иванов. Той упрекна левицата още за това, че изразява несъгласие с това размерът на партийната субсидия да стане 1 лев, но не са внесли свое алтернативно предложение. ", "date": "2019.07.04", "title": "Междупартийни скандали в пленарна зала заради партийните субсидии"}
{"url": "https://www.novinite.bg/articles/177807/Premierat-Bojko-Borisov-shte-uchastva-v-Sreshtata-na-varha-na-Berlinskiya-proces-v-Poznan", "text": "Министър-председателят Бойко Борисов ще участва в Срещата на върха на инициативата „Берлински процес“ в Познан на 5 юли. На нея държавните и правителствените ръководители на страните ще обсъдят постиженията и предизвикателствата пред страните от региона на Западните Балкани.Основен акцент в разговорите на лидерите на страните, ангажирани в инициативата, ще бъде засилване на регионалното сътрудничество с цел постигане на свързаността в секторите на транспорта, енергетиката, търговията, цифровизацията, инвестициите между страните от региона на Западните Балкани и укрепването на добросъседските отношения.Берлинският процес бе иницииран от Германия за насърчаване на регионалното сътрудничество на Западните Балкани и в подкрепа на политиката на разширяване на ЕС. Първата Среща на върха се състоя на 28 август 2014 г. в Берлин. Следват срещи на високо равнище във Виена през 2015 г., Париж през 2016 г., Триест през 2017 г. и Лондон през 2018 г. Участници в процеса са страните от Западните Балкани - Сърбия, Република Северна Македония, Босна и Херцеговина, Черна гора, Косово и Албания, и държави членки на ЕС – Полша, Великобритания, Германия, Франция, Австрия, Италия, България, Хърватия и Словения.За първи път България е поканена да участва в Берлинския процес на Срещата на върха в Триест през 2017 г. Страната ни е желан партньор с оглед на активната работа в региона и постигнатите резултати по време на Българското председателство на Съвета на ЕС през 2018 г., като основен приоритет бяха именно страните от Западните Балкани.", "date": "2019.07.04", "title": "Премиерът Бойко Борисов ще участва в Срещата на върха на „Берлинския процес“ в Познан"}
{"url": "https://www.novinite.bg/articles/177791/Zahlajdane-ot-severoiztok-na-mesta-shte-ima-buri-i-gradushki", "text": "Днес с до умерен вятър от северозапад, в източната половина от страната от североизток ще прониква хладен въздух. Въздушната маса ще е неустойчива и ще се развива купеста и купесто-дъждовна облачност и на много места ще има краткотрайни валежи и гръмотевични бури. Очакват се локални интензивни валежи и градушки. Температурите ще се понижат и преобладаващите максимални ще бъдат между 28 и 33 градуса, сочи прогнозата на НИМХ.Атмосферното налягане е близко до средното за юли – слабо ще се повиши.Над планините ще се развива купеста и купесто-дъждовна облачност и на много места ще има краткотрайни валежи и гръмотевични бури. Ще духа умерен, по билата и силен северозападен вятър. Максимална температура на височина 1200 метра около 23 градуса, на 2000 метра – около 15.Над Черноморието също ще се развива купеста и купесто-дъждовна облачност и на места ще превали и прегърми. Ще духа до умерен североизточен вятър. Максимални температури на въздуха: 27-29 градуса. Температура на морската вода е 26-28. Вълнението на морето ще е 2 бала. ", "date": "2019.07.04", "title": "Захлаждане от североизток, на места ще има бури и градушки"}
{"url": "https://www.novinite.bg/articles/177805/Resheno-Partiite-shte-vzimat-po-1-lev-na-glas", "text": "Депутатите одобриха драстичното намаляване на държавното финансиране на партиите и коалициите от 11 на 1 лев на получен действителен глас. Промяната стана с гласуваните на второ четене промени в Закона за държавния бюджет, предаде БГНЕС.Предложението за по-малка партийна субсидия бе внесено от Министерски съвет, а в зала бе подкрепено с 119 гласа. 71 народни представители гласуваха с „против“, а 16 се въздържаха.За орязването на държавното финансиране гласуваха всички присъстващи депутати от ГЕРБ и „Воля“. 15 души от групата на ДПС също дадоха подкрепата си за предложение, като само 1 депутат от движението гласува против. Най-шарен бе вотът при „Обединени патриоти“. Там 7 души гласуваха „за“, 1 – „против“ и 15 се въздържаха. Парламентарната група на „БСП за България“ гласува срещи намаляването на субсидията.По данни на финансовото министерство с бюджетната икономия за втората половина на 2019 година ще възлиза на 14,6 млн. лв.Мнозинството не подкрепи предложението на ДПС за нула лева субсидия, както и предложението на ВМРО за допълнителни 1,5 млн. лева за партиите, за да развиват парламентарната си дейност. Предстои депутатите да решат за т. нар. отворено финансиране, което предвижда партиите и коалициите да получават средства от юридически лица. ", "date": "2019.07.04", "title": "Решено: Партиите ще взимат по 1 лев на глас"}
{"url": "https://www.novinite.bg/articles/177810/Prishtina-zabrani-na-srabski-darjavnici-da-vlizat-v-Kosovo", "text": "Министерството на външните работи на Косово взе решение да не позволява официални представители на Белград да влизат на територията на Косово, предаде БГНЕС, позовавайки се на МИА. Агенцията цитира заместник-министъра Йетлир Зиберай, който заяви, че решението е следствие от „нападенията и заплахи на сръбската политика спрямо Косово”.„Заради хибридните заплахи, които Сърбия отправя към Косово, постоянните пропаганди и фалшивите новини за страната и нашите граждани, както и неотдавнашните опити да се предизвика така наречената хуманитарна криза в северната част на Косово, Министерството на външните работи няма да разреши на нито един официален представител от Белград да посети Косово. Докато продължава това отношение, всички искания ще срещат отказ”, изтъкна заместник-министърът.Почти година продължават напрегнатите отношения между Прищина и Белград, като двете страни често си разменят обвинения една срещу друга. В основата на скандала стои нежеланието на Сърбия да допусне членството на Косово в редица международни организации. От своя страна, Прищина отговори с въвеждането на високи мита за сръбските стоки и редица забрани, касаещи сръбските политици.Всичко това се случва и на фона на продължаващите преговори между Сърбия и Косово с посредничеството на ЕС, които трябва да сложат точка на двустранния спор и да урегулират отношенията, така че Сърбия да признае най-накрая суверенитета на своята бивша провинция. Независимостта на Косово е обявена през февруари 2008 г. и от тогава е призната от над 100 държави, включително повечето членки на ЕС и САЩ. Признаването и от страна на Белград, което неминуемо може да доведе до падането от власт на правителството, което го направи, ще отстрани една от основните пречки за присъединяването на Сърбия към ЕС. ", "date": "2019.07.04", "title": "Прищина забрани на сръбски държавници да влизат в Косово"}
