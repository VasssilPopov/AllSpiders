{"url": "http://www.novinite.bg/articles/155743/Burniyat-vyatar-nanese-ogromni-shteti-v-Karlovo", "text": "Щетите от бедствието в Карлово са огромни. По предварителни изчисления те възлизат на над 1 милион лева, съобщи Нова телевизия. Паднали дървета, смачкани коли, прекъснати пътища, селища без ток са част от вредите, които ураганните ветрове нанесоха. През последните дни стихията вилня из страната, а ледените дъждове превърнаха пътните настилки в опасни за преминаване. В Карлово бедственото положение е отменено. Повредени обаче са над 20 обществени сгради.", "date": "2018.01.20", "title": "Бурният вятър нанесе огромни щети в Карлово"}
{"url": "http://www.novinite.bg/articles/155744/Vremenno-promenyat-dvijenieto-v-Sofiya", "text": "Въвеждат временна организация на движението в София. Причината е заснемането на филма „Падение и спасение”. Това съобщиха от пресцентъра на Столична община. Забранява се престоят и паркирането на пътни превозни средства с изключение на автомобилите на снимачния екип и извън местата в режим на платено паркиране „служебен абонамент” на следните места: - От 07.30 до 19.30 часа днес на ул. „Иван Вазов” между бул. „Васил Левски” и ул. „Цар Шишман”. - От 07.30 до 19.30 часа на 22 януари и от 07.30 до 19.30 часа на 23 януари на ул. „Загоре” между ул. „Цар Иван Асен ІІ” и локалното пътно платно на бул. „Цариградско шосе”. - От 11.00 до 19.00 часа на 25 януари в ж. к. „Сердика” пред бл. 4, вх. предаде БНТ.", "date": "2018.01.20", "title": "Временно променят движението в София"}
{"url": "http://www.novinite.bg/articles/155747/Arestuvaha-uchastnik-v-telefonna-izmama", "text": "Арестуваха участник в телефонна измама, съобщиха от МВР. Измамата е за 76 000 лева. Операцията е проведена в Търговище и Велико Търново под наблюдението на Районна прокуратура - Търговище.На 19 януари 66-годишна жена от Търговище получила обаждане на стационарния телефон в службата си от мъж, представил се за полицейски служител. Той й обяснил, че ако предостави наличните си пари на извършители на измама, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната.Убедена, че помага, жената изтеглила от сметката си в банка 76 000 лева. Поставила ги в найлонов плик и ги оставила на указаното в телефонен разговор място - в непосредствена близост до кошче за смет на детска площадка в междублоково пространство в централната част на града.Около 15 часа, непосредствено след прибиране на плика с парите, полицаите задържали младеж, въпреки опита му да избяга. Той е 16-годишен от Търговище, с регистрация за наркотици. Наложена му е полицейска мярка за срок до 24 часа. По случая е образувано досъдебно производство.Работата по документиране на престъплението продължава под ръководството на прокурор от Районната прокуратура - Търговище. Полицаите проверяват съпричастността на задържания към още една измама в Търговище. В началото на този месец по същия сценарий е била въведена в заблуждение 77-годишна самотно живееща жена от града. Тогава тя хвърлила през терасата на жилището си 1600 лева.", "date": "2018.01.20", "title": "Арестуваха участник в телефонна измама"}
{"url": "http://www.novinite.bg/articles/155740/Chastichna-paraliza-na-amerikanskoto-pravitelstvo", "text": "Демократите и републиканците в американския Сенат не успяха да постигнат компромис по бюджета. Срокът изтече тази нощ. Заради липсата на споразумение стотици хиляди федерални служители, чиято работа не е смятана за критично важна, ще трябва да излязат в принудителен отпуск. Предишната такава частична парализа на федералното правителство беше през октомври 2013 година и продължи 16 дни.Републиканското мнозинство в Сената (51 от 100 места) не успя да убеди достатъчно демократи да приемат нормативен акт за временно финансиране на федералния бюджет в замяна на допълнителни преговори по статута за стотици хиляди млади имигранти, които са пристигнали незаконно в САЩ като деца и бяха временно защитени от експулсиране от предишния президент Барак Обама.За решение да се прекратят дебатите и да се премине към гласуване на временното финансиране на бюджета бяха необходими 60 гласа, но тази бройка не бе достигната. В подкрепа на процедурното предложение гласуваха едва 50 сенатори, а 48 са против. Не е гласувал само лидерът на републиканското мнозинство в Сената Мич Макконъл.", "date": "2018.01.20", "title": "Частична парализа на американското правителство"}
{"url": "http://www.novinite.bg/articles/155746/Nyama-da-ima-vtori-referendum-za-Brekzit", "text": "Втори референдум във Великобритания по въпроса за излизането от ЕС няма да има, заяви британският премиер в интервю за германския в. \"Билд\", цитирано от ТАСС.\"Не, втори референдум няма да има. Парламентът даде право на избор на британската общественост и тя взе своето решение. Ние напускаме ЕС, но не и Европа, искаме партньорство с ЕС\", заяви Мей.По думите й Великобритания не възнамерява \"да изгори всички мостове\".\"Имаме общи интереси и сме изправени пред общи предизвикателства\", посочи тя и увери, че Великобритания е готова да изпълнява задълженията си по обезпечаването на колективната сигурност.\"Не затваряме вратата. Трансграничният поток на стоки е важен и за двете страни. Искаме да се договорим (с ЕС) за всеобхватно споразумение за свободна търговия, както и за партньорство в областта на сигурността\", каза Мей.", "date": "2018.01.20", "title": "Няма да има втори референдум за Брекзит"}
{"url": "http://www.novinite.bg/articles/155737/Stud-i-snyag-prez-pochivnite-dni", "text": "Предимно облачно ще бъде времето в събота. Около обяд от северозапад ще започнат валежи от дъжд, които до вечерта ще обхванат цялата страна. Отначало в Дунавската равнина, а до края на деня в по-голямата част от страната, вятърът ще се ориентира от северозапад и ще започне застудяване, с което до вечерта в Северна и високите полета на Западна България, дъждът ще преминава в сняг. Не се очаква образуване на съществена снежна покривка. Зимата се завръща, започват валежи В югоизточните райони през по-голямата част от деня вятърът ще се задържи от юг, температурите ще останат сравнително високи и там валежите ще са от дъжд. Минималните температури ще са предимно между минус 3 и 2 градуса, максималните - от 4 до 9 градуса, в югоизточните райони - малко по-високи.В планините ще бъде предимно облачно и ветровито, със силен и бурен вятър от западната четвърт. По Черноморието ще бъде предимно облачно. Какво време ни очаква през януари? През нощта срещу неделя от запад на изток валежите от дъжд и сняг ще спрат, от запад облачността временно ще се разкъса и намалее до ясно. В неделя северозападният вятър ще се смени с югоизточен. Бързо ще се заоблачи и по-късно отново ще завали, в планинските райони на Западна България и в планините - сняг, в останалата част от страната - дъжд. През нощта срещу понеделник валежите ще се усилят и ще продължат и в понеделник, като най-голяма е вероятността за значителни валежи в Предбалкана и Родопската област. От североизток, по-късно от северозапад и север, с усилване на вятъра, ще нахлува още студен въздух и в понеделник вече навсякъде ще вали сняг, ще се образува снежна покривка. Има вероятност поради снеговалежите и силния вятър, особено в Източна България и по планинските проходи, да се създаде сложна обстановка - намалена видимост, навявания и преспи", "date": "2018.01.20", "title": "Студ и сняг през почивните дни"}
{"url": "http://www.novinite.bg/articles/155741/Obyavyavat-gripna-epidemiya-i-v-obshtina-Blagoevgrad-ot-22-yanuari", "text": "Грипната вълна обхваща все повече области. Епидемия обявиха миналата седмица в Перник, такава има и в Пазарджик. В понеделник ще бъде обявена и в община Благоевград.Щам от група \"B\" с името \"Ямагата\" е най-разпространеният. Появил се е и нов - \"Виктория\". Експертите за пореден път припомнят, че самолечението не е препоръчително, защото грипът често води до усложнения. ", "date": "2018.01.20", "title": "Обявяват грипна епидемия и в община Благоевград от 22 януари"}
{"url": "http://www.novinite.bg/articles/155742/Tejka-katastrofa-s-chetirima-postradali-na-patya-Dobrinishte-Bansko", "text": "Четирима македонски граждани са пострадали при катастрофа тази нощ на пътя Добринище-Банско.Лекият автомобил излиза от пътя на заледен участък и се преобръща няколко пъти. Наложило се е пожарникари да режат купето на автомобила, за да извадят водача и тримата му спътници.Четиримата пострадали са настанени в болницата в Разлог, няма опасност за живота им. На водача е взета кръвна проба, предаде БГНЕС.", "date": "2018.01.20", "title": "Тежка катастрофа с четирима пострадали на пътя Добринище - Банско"}
{"url": "http://www.novinite.bg/articles/155738/Merkel-pristiga-u-nas", "text": "Германският канцлер Ангела Меркел пристига на работно посещение по покана на министър-председателя Бойко Борисов.При срещата си двамата ще обсъдят приоритетите на Българското председателство на Съвета на Европейския съюз, както и актуални политически теми. Посещението е ден след срещата на Меркел с президента на Франция Еманюел Макрон в Париж. Двамата обсъдиха бъдещето и реформирането на Европа и демонстрираха общи позиции за развитието на общността. След срещата Меркел каза, че Европа трябва да има своя политика за отбрана и икономическа стабилността, а Макрон заяви, че Франция има нужда от Германия, за да бъде реформирана Европа.", "date": "2018.01.20", "title": "Меркел пристига у нас"}
{"url": "http://www.novinite.bg/articles/155739/Dneven-horoskop-za-sabota", "text": "Вероятно мнозина от вас ще действат усърдно, за да реализират целите си днес и денят ще ви зарадва с успех. Усилията ви са обречени на голям успех в днешния ден, защото мощен и влиятелен човек ще помогне за реализацията на намисленото. Дори и да знаете кой е, ще е по-добре да не го изобличавате.Последното нещо, с което ви се занимава днес е работа. Вълнуват ви най-вече забавленията и преди всичко тези с желания от вас човек. Не бъдете прекалено припрени, подходете по-тактично и най-вероятно копненията ви ще бъдат удовлетворени.Светът е необятен и никой друг не го разбира по-добре от вас. Освободете бремето на тежките мисли и притеснения. Вижте как Слънцето и изгрява и на вашата уличка. Нови любовни вълнения се задават към вас и ще ви заредят с хубави емоции.Този ден ще бъде натоварен, но и едновременно с това и доста интересен. Предстоят ви срещи с интересни хора и полезна информация, която трябва да използвате. Впрегнете въображението си и измислете оригинален начин за прекарване на вечерта.За този ден е важно да знаете, че най-добрият начин за действия е познатият от миналото мъдър римски стил – \"бързай бавно”! Към това следва да се добави, че пречки за реализацията ви не липсват. Вероятно ще оцените колко време пропилявате за незначителни неща.Организирайте деня си така, че да свършите работните ангажименти по-рано и да имате време за излизане с любими хора. Приятелите правят живота не само по-прекрасен, те го изпълват със смисъл, а днес и с чудесни идеи за забавления.Днес няма да ви се иска да правите нищо, а само да си почивате и да мързелувате. Почивка или не, за целите няма почивен ден, за мисленето също. Мобилизирайте цялата с вътрешна сила, за да се задействате. Нужна ви е малко повече радост.Обстоятелствата за някои от вас се променят доста бързо и трябва да действате при голямо напрежение. Хубавото е че имате нужда от нещо подобно в момента. Някои от вас са прекалено подвластни на обхваналата ги инертност и повече движение и разнообразие ще ви се отразят много добре.Ще си навредите! Проявявайки разбиране в отношенията си с околните, ще се покажете по-зрели и социално ангажирани. С такова поведение ярко ще изпъквате в сивотата на деня и ще постигате намеренията си. Не спирайте, а продължавайте да работите в същия дух, светът има нужда от вас.Днес ще имате много работа и трябва да се постараете да свършите всичко. Това със сигурност няма да е лесно, но е и неосъществимо. Освен удовлетвореността от себе си, ще получите и наистина чудесни резултати.Повечето от вас са доста заети през този ден и ще им се наложи да мислят за повече неща едновременно. По-добре ще е, ако не пренебрегвате нито едно от тях, а се постараете да ги свършите всички. Вечерта си оставете време за почивка и разговори с близките. Странен, на моменти дори малко драматичен ден. Все пак всичко е само в собствения ви ум, нали така? Или поне така смятате, но може и да се окаже, че някой ви саботира нарочно - бъдете внимателни.  Намерете време за отпускане и релакс", "date": "2018.01.20", "title": "Дневен хороскоп за събота"}
{"url": "http://www.novinite.bg/articles/155745/Pochitame-pametta-na-patriarh-Evtimij", "text": "Православната църква почита паметта на патриарх Евтимий. Той е основател на Търновската книжовна школа и посветил живота си на религиозната идентичност на българите. Живял е като строг аскет и вдъхновен проповедник, разказва Нова телевизия. При падането на Велико Търново под турска власт, Патриарх Евтимий е един от последните бранители на духовността. Той е осъден на смърт. Но легендата разказва, че когато палачът вдигнал ръка, за да отсече главата му, ръката му се вцепенила, а мечът паднал на земята. Патриарх Евтимий изпратен на заточение. След смъртта си е канонизиран за светец.", "date": "2018.01.20", "title": "Почитаме паметта на патриарх Евтимий"}
{"url": "http://www.novinite.bg/articles/155750/Angela-Merkel-u-nas-Germaniya-shte-prodalji-da-raboti-na-stranata-na-Balgariya", "text": "Радвам се, че имам възможност в началото на Българското председателство на Съвета на ЕС да гостувам в България, заяви канцлерът Ангела Меркел на съвместната пресконференция с премиера Бойко Борисов.Ние очакваме много от Българското председателство, то е отлично подготвено българското правителство. Мото \"Съединението прави силата е точно това мото, от което имаме нужда в ЕС, каза още Меркел. Ангела Меркел, канцлер на Германия: България се намира в много експонирано положение в ЕС. От географското положение България може да направи много по отношение на своите добросъседски отношения. Много интензивно говорихме за добросъседките отношения. Например за плана на България да проведе в София неформална среща на върха, посветена на темата Западни Балкани, за да може страните да имат европейска перспектива и да решат голяма част от своите проблеми. Можем да разчитаме на управлението в България. Знаем, че председателство е много добре подготвено, напълно споделяме целите му. Германия ще продължи да работи на страната на България.", "date": "2018.01.20", "title": "Ангела Меркел у нас: Германия ще продължи да работи на страната на България"}
{"url": "http://www.novinite.bg/articles/155749/Cisterna-s-gaz-derajlira-na-gara-Byala", "text": "Цистерна с газ част от влакова композиция дерайлира на гара Бяла, съобщи бТВ.По първоначална информация няма пострадали.Няма изтичане на газ от цистерната, няма опасност и за местните хора.На място са изпратени екипи на пожарната и полицията.Изпратен е и кран, който да вдигне цистерната.", "date": "2018.01.20", "title": "Цистерна с газ дерайлира на гара Бяла"}
{"url": "http://www.novinite.bg/articles/155748/Spipaha-oranjeriya-za-kanabis-v-Shumen", "text": "Оранжерия за производство на канабис разбиха криминалисти от Шумен. 58-годишният мъж, в чийто дом е била оранжерията, е задържан за 24 часа, предаде БНТ. Акцията се е провела по сигнал и след продължително полицейско следене. Производството мъжът организирал в три от стаите на къщата си. Те били оборудвани със системи за осветление, отопление, поливане и вентилация. Имало лампи за нагряване и химикали, които подпомагали растежа. Всичките системи били в работен режим. Във всяка от стаите имало саксии с канабис с височина 100 -130 сантиметра.При претърсването са иззети 100 къса саморъчно свити цигари и около 100 грама суха листна тревна маса, която предстои да бъде лабораторно изследвана. Намереното оборудване и наркотични растения са иззети. Собственикът на оранжерията няма криминално досие.", "date": "2018.01.20", "title": "Спипаха оранжерия за канабис в Шумен"}
