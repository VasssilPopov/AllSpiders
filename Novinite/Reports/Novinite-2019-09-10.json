{"url": "https://www.novinite.bg/articles/180145/Skromno-uvelichavane-na-rabotnite-mesta-ochakvat-rabotodatelite-do-kraya-na-godinata", "text": "Резултатите от най-новото Обзорно изследване на ManpowerGroup за заетостта показват, че 11% от 621 анкетирани работодатели в България очакват да увеличат нивата на заетост през следващите три месеца, 5% предвиждат намаление на числеността на служителите и 4% не са сигурни за плановете си за наемане, докато 80% не обмислят да променят настоящата си работна сила в периода октомври-декември. След като сезонните колебания бъдат отстранени от данните, нетната прогноза за заетостта 1 е +7%.Намеренията за наемане остават без промяна в сравнение с предишното тримесечие и намаляват с един процентен пункт на годишна база.„Работодателите в България споделят предпазлив оптимизъм по отношение на пазара на труда през четвъртото тримесечие на 2019 г. Скромните им намерения за наемане на служители отразяват забавения икономически растеж, както и многоочакваните резултати от предстоящите избори,” коментира Александър Хангимана, управляващ директор на ManpowerGroup Балкани. „От друга страна, 11% от работодателите в страната планират да увеличат работната си сила през следващите три месеца и тази положителна тенденция се отнася за всички пет региона и за почти всеки индустриален сектор. Въпреки това търсенето и на висококвалифицирани, и на нискоквалифицирани служители надвишава предлагането и виждаме как борбата за специфични таланти се увеличава всеки ден в редица сектори.”Между октомври и декември се предвижда увеличение на персонала във всички пет региона. За второ поредно тримесечие Варна очаква най-силния пазар на труда с нетна прогноза за заетостта от +12%. Работодателите в Пловдив и София планират значително увеличение на работните места с прогноза от +8%, а прогнозата за Бургас е +5%. За разлика от предишното тримесечие търсещите работа в Русе могат да очакват благоприятен климат на наемане, предвид че прогнозата на работодателите регистрира най-голямото увеличение на тримесечна база и стига +4%.Последните данни също разкриват, че работодателите в осем от десетте индустриални сектора предвиждат да увеличат заетостта до края на годината. За второ поредно тримесечие сектор „Финанси, застраховане, недвижими имоти и бизнес услуги“ очаква най-силното темпо на наемане на служители с прогноза от +14%. Както сектор „Производство“, така и сектор „Транспорт, складове и комуникации“ отчитат прогноза от +10%. В същото време прогнозата в три сектора – „Електричество, газ и вода“, „Публичен и социален сектор“ и „Търговия на едро и дребно“, е +8%, докато секторите „Минно дело“ и „Хотелиерство и ресторантьорство“ очакват застинал пазар на труда.В сравнение с предишното тримесечие очакванията за заетостта значително се увеличават в секторите „Земеделие, горско стопанство, лов и риболов“ и „Строителство“ със съответно 7 и 6 процентни пункта. Сектор „Производство“ отчита ръст от три процентни пункта на тримесечна база, докато плановете за наемане в сектор „Търговия на едро и дребно“ се подобряват с 4 процентни пункта. В сравнение с четвъртото тримесечие на 2018 г. перспективите за наемане се увеличават в шест от десетте индустриални сектора.В периода октомври-декември се очаква нивата на заетостта да се увеличат във всички четири според размера си организации. За второ поредно тримесечие работодателите от големите предприятия (250+ служители) отчитат най-активния пазар на труда с прогноза от +20%. Намеренията за наемане на работодателите от малките предприятия (10-49 служители) се подобряват с един процентен пункт в сравнение с предишното тримесечие и прогноза от +7%, а работодателите от средно големите предприятия (50-249 служители) отчитат прогноза от +6%. На тримесечна база работодателите от микропредприятията (по-малко от 10 служители) отчитат най-значителното подобрение от пет процентни пункта и прогноза от +6%.", "date": "2019.09.10", "title": "Скромно увеличаване на работните места очакват работодателите до края на годината"}
{"url": "https://www.novinite.bg/articles/180124/Kristalina-Georgieva-ostana-edinstven-kandidat-za-shef-na-MVF", "text": "Българската икономистка Кристалина Георгиева е единственият кандидат за ръководител на Международния валутен фонд , тъй като днес вече окончателно стана ясно ,че не е изправена пред опозиция за кандидатурата й, съобщи фондът, предаде БГНЕС.Кристалина Георгиева, понастоящем главен изпълнителен директор на Световната банка, е почти гарантирано, че ще замени бившия управляващ директор Кристин Лагард, която бе определена да ръководи Европейската централна банка. Така българката ще стане втората жена ръководител на фонда, пише АФП.„Целта на борда е да приключи процеса на подбор възможно най-скоро и най-късно до 4 октомври 2019 г.“, се казва в съобщение на борда на МВФ.Съгласно неписано правило, винаги европеец е ръководил МВФ от създаването му след Втората световна война, докато Вашингтон е неписаният твърд ръководител на сестринската организация на фонда – Световната банка.Периодът за номинации приключи в петък, ден след като фондът официално отмени възрастовата граница от 65 години за ръководството си, разчиствайки пътя на 66-годишната Георгиева.Други кандидати не се явиха.Сега предстоят срещи на изпълнителният съвет на МВФ с Георгиева, се казва в изявлението.Тя каза миналия месец, че за нея е “чест” да бъде номинирана за ръководител на МВФ и се оттегля от работата си в Световната банка.МВФ, световен кредитор, беше повлиян през последната година от нарастването на популизма в напредналите икономики и ескалирането на търговските конфликти, което противоречи на мисията на фонда за насърчаване на международната търговия.", "date": "2019.09.10", "title": "Кристалина Георгиева остана единствен кандидат за шеф на МВФ"}
{"url": "https://www.novinite.bg/articles/180123/Fon-der-Lajen-kazva-kakvo-shte-raboti-Mariya-Gabriel-i-ostanalite-evrokomisari", "text": "Новоизбраният председател на Европейската комисия Урсула фон дер Лайен ще обяви днес в Брюксел разпределението на ресорите и начина, по който възнамерява да организира работата на следващата Еврокомисия. Това ще се случи от 13:00 часа българско време.Вчера Урсула фон дер Лайен даде съгласието си по проекта на списък с кандидати за членове на Комисията, предоставен ѝ от Съвета на Европейския съюз. Това стана след поредица от официални интервюта, които новоизбраният председател Фон дер Лайен проведе през последните седмици с всеки от кандидатите.Предложен списък на кандидатите за членове на следващата Комисия: Понастоящем Съветът на Европейския съюз трябва да приеме този списък в съответствие с член 17, параграф 7 от Договора за Европейския съюз (ДЕС), след което списъкът ще бъде публикуван в Официалния вестник на ЕС. След това Европейският парламент трябва да одобри целия колегиум на членовете на Комисията, включително председателя и върховния представител на Съюза по въпросите на външните работи и политиката на сигурност/заместник-председателя на Европейската комисия. Това ще бъде предшествано от изслушване на кандидатите за комисари в съответните парламентарни комисии съгласно член 125 от . След като Европейският парламент даде одобрението си, Европейският съвет официално назначава Европейската комисия в съответствие с член 17, параграф 7 от ДЕС.", "date": "2019.09.10", "title": "Фон дер Лайен казва какво ще работи Мария Габриел и останалите еврокомисари"}
{"url": "https://www.novinite.bg/articles/180127/Ombudsmanat-Diana-Kovacheva-Samopriznanieto-ne-tryabva-da-spasyava-ot-dojivoten-zatvor", "text": "„Съкратеното съдебно следствие е важно по отношение на голям брой деяния, защото над 50% от делата минават по тази процедура и това ни спасява от спиралата на бавното правосъдие. Посланието тук е, че наказанието идва бързо и е неизбежно. В тези случаи съкратеното съдебно следствие е полезно и трябва да остане. Но в случаите на деяния, които са тежки и умишлени, с причиняване на смърт, които шокират със своята жестокост, трябва да има ограничение.“ Това заяви омбудсманът Диана Ковачева в предаването „Тази сутрин“ по Би Ти Ви по повод идеята за отмяна на съкратеното производство.Според нея трябва да бъде премахната възможността с едно самопризнание да се избегне най-тежкото наказание – доживотен затвор без право на замяна. „Вчера в институцията постъпи подписка от 5 000 граждани, които настояват това да се случи. Видяхме и че Министерството на правосъдието предложи свой вариант на промени. Те задължително трябва да бъдат обсъдени, за да се намери правилния баланс, защото общественият интерес налага промяна по отношение на тези процедури”, коментира омбудсманът.Доц. Ковачева информира, че от началото на мандата институцията на омбудсмана има 27 законодателни инициативи, 9 от които са уважени. „Фактът, че има успешни законодателни инициативи говори, че има сътрудничество от страна на законодателната власт. При условие, че говорим за косвена законодателна инициатива, не за пряка. Така е устроена институцията на омбудсмана. Ролята на омбудсмана е да остане встрани от политическите дебати“, категорична бе Ковачева.Тя подчерта, че в момента има важни проекти на закони, предложени от омбудсмана в НС, които ще настоява да бъдат разгледани, два от тях са свързани и с привеждане на националното законодателство в съответствие с европейските директиви. Това са законопроектите за ограничаване на привилегиите на банки и монополисти и за несъстоятелността на физическите лица, т. нар. личен фалит. „Трябва да се настоява, защото България ще влезе в наказателни процедури. Има какво да се работи. Институцията  на омбудсмана трябва да бъде активна и да очаква институциите да й помагат, защото така те помагат на гражданите“, каза Ковачева и допълни, че ще разчита на доброто сътрудничество.", "date": "2019.09.10", "title": "Омбудсманът Диана Ковачева: Самопризнанието не трябва да спасява от доживотен затвор"}
{"url": "https://www.novinite.bg/articles/180126/Shtatite-imali-shpionin-vav-visokite-etaji-na-vlastta-v-Rusiya", "text": "В неразкрита досега тайна мисия през 2017 г. САЩ успешно са измъкнали от Русия свой източник от най-високо ниво вътре в руското правителство, съобщиха служители на администрацията на Тръмп по директни сведения за CNN, предаде БГНЕС.Лице, което е било пряко замесено в дискусиите, заяви, че отстраняването на руснака е предизвикано отчасти от опасенията, че президентът Доналд Тръмп и неговата администрация многократно неправилно са се отнасяли към класифицираните сведения и могат да допринесат за разкриването на скрития източник като шпионин.Решението за извършване на изтегляне е станало скоро след среща през май 2017 г. в Овалния кабинет, на която Тръмп обсъдил високо квалифицирани сведения с руския външен министър Сергей Лавров и тогавашния руски посланик в САЩ Сергей Кисляк. Информацията, свързана с ИДИЛ в Сирия, е била предоставена от Израел.Разкриването на руснаците от президента, макар и не конкретно отнасящо се за руския шпионин, подтикнало служителите на разузнаването да подновят по-ранните дискусии относно потенциалния риск от разкриване, според източника, пряко ангажиран с въпроса.По това време тогавашният директор на ЦРУ Майк Помпео казал на други висши служители от администрацията на Тръмп, че излиза твърде много информация относно скрития източник. Изтеглянето или “ексфилтрацията”, както е наречена операцията от служители на разузнаването, е изключително средство за защита, когато американското разузнаване смята, че даден източник е в непосредствена опасност.Американски служител заяви, че преди тайната операция е имало медийни спекулации за съществуването на такъв скрит източник и подобно отразяване или публични спекулации крие рискове за безопасността на всеки, за който чуждото правителство подозира, че е участник.Попитана за коментар, Британи Брамел, директор на ЦРУ по обществените въпроси, каза за CNN: „Статията на CNN, че Централната разузнавателна агенция взема решения за живот или смърт, основаващи се на нещо различно от обективен анализ и събиране на записи, е просто невярно. Спекулациите, че действията на президента спрямо най-чувствителното национално разузнаване – до което той има достъп всеки ден – са довели до предполагаема операция по ексфилтрация, са неправилни.Говорителят на държавния секретар Майк Помпео отказа коментар. Прессекретарят на Белия дом Стефани Гришам заяви, че „данните, докладвани на CNN са не само неправилни, но имат потенциал да изложат животи на опасност“.Притесненията на разузнавателната общност относно ТръмпИзтеглянето се случва във време на голяма загриженост сред разузнавателната общност за неправилно управление на разузнаването от страна на Тръмп и неговата администрация. Тези опасения са описани пред CNN от пет източника, които са служили в администрацията на Тръмп, разузнавателните агенции и Конгреса.Тези опасения продължили да нарастват и в периода след срещата в Овалния кабинет на Тръмп с Кисляк и Лавров. Седмици след решението за извличане на шпионина, през юли 2017 г., Тръмп се срещнал частно с руския президент Владимир Путин на срещата на върха на Г-20 в Хамбург и предприел необичайната стъпка по конфискуване на бележките на преводача. Впоследствие служители на разузнаването отново изразиха загриженост, че президентът може да е обсъждал неправилно класифицирана информация с Русия, според източник на разузнаването, запознат с отговора на разузнавателната общност след срещата Тръмп-Путин.Знанието за съществуването на руския скрит източник е било силно ограничено в правителството на САЩ и разузнавателните агенции. Според източник, вътре в руското правителство не е имало “равна алтернатива”, предоставяща както вътрешна информация, така и информация за Путин.CNN зспестява няколко подробности за шпионина, за да намали риска от идентификация на лицето.Тайното изтегляне на руския „актив“ на високо ниво оставя САЩ без един от основните му източници за вътрешните дела на Кремъл и плановете и мисленето на руския президент във време, когато напрежението между двете държави нараства. Американската разузнавателна общност смята Русия за една от двете най-големи заплахи за националната сигурност на САЩ, заедно с Китай.“Последствията биха били огромни, защото е толкова трудно да се разработят подобни източници в зона като Русия, тъй като наблюдението и сигурността там са толкова строги”, каза бивш високопоставен служител на разузнаването пред CNN. “Не можете да придобиете такава способност за една нощ.”Месеци на нарастващ страхРешението да се изтегли активът от Русия е кулминацията на месеци на все по-голям страх в разузнавателната общност.В края на администрацията на Обама американските служители от разузнаването вече изразяват опасения относно безопасността на този шпионин и други руски активи, предвид продължителността на сътрудничеството им със САЩ, според бивш високопоставен служител в разузнаването.Тези опасения нарастват в началото на 2017 г., след като американската разузнавателна общност пуска публичния си доклад за руското вмешателство в изборите през 2016 г., в който се казва, че самият Путин е поръчал операцията. Разузнавателната общност също споделя класифицирана версия на доклада с идващата администрация на Тръмп и тя включва високо защитени подробности относно източниците, стоящи зад разузнаването. Висши служители на американското разузнаване обмислят да извлекат поне един руски актив по това време, но не го правят, според бившия висш служител на разузнаването.През първите месеци на администрацията си, Тръмп и неговото боравене с класифицирана информация, засилват притесненията на разузнавачите. В крайна сметка те решават да започнат трудната операция за премахване на актива, работещ за САЩ от години.Президентът бил информиран предварително за извличането, заедно с малък брой висши служители. Подробностите за самото изтегляне остават секретни и местонахождението на агента днес е неизвестно за CNN. ", "date": "2019.09.10", "title": "Щатите имали шпионин във високите етажи на властта в Русия"}
{"url": "https://www.novinite.bg/articles/180125/Velikobritaniya-shte-e-bez-parlament-do-2-sedmici-predi-datata-na-Brekzit", "text": "Британският парламент беше разпуснат за пет седмици. Непосредствено преди това да се случи, депутатите отново отхвърлиха искането на министър-председателя Борис Джонсън за предсрочни парламентарни избори, предаде БНТ.По искане на премиера на страната и с одобрението на кралицата, парламентът на Великобритания беше разпуснат в ранните часове на днешния ден. Депутатите спират работа до 14 октомври - само две седмици преди планираната дата за Брекзит. За първи път от повече от 70 години британско правителство разпуска парламента.Преди официалната церемония, депутатите за втори път отхвърлиха искането на министър-председателя за предсрочни избори на 15 октомври.За да бъдат свикани избори бяха необходими 434 гласа или две-трети от гласовете на всички 650 депутати в Камарата на общините. Предложението на Джонсън обаче беше подкрепено само от 293 души.„Без значение как парламентът ще се опита да ми върже ръцете, аз ще се стремя към постигане на споразумение от национален интерес“, коментира Джонсън раздора между него и депутатите.Британските депутати са категорични, че няма да подкрепят Джонсън, докато не изпълни нов закон, чиято цел е да отложи Брекзит и да попречи на Обединеното кралство да излезе от ЕС без сделка.Междувременно вече се чертаят сценарии за излизане на Великобритания без споразумение. В този случай хората, които пътуват от Обединеното кралство към страните от Европейския съюз, ще могат да пазаруват отново в безмитни магазини, съобщи британското финансово министерство. ", "date": "2019.09.10", "title": "Великобритания ще е без парламент до 2 седмици преди датата на Брекзит"}
{"url": "https://www.novinite.bg/articles/180141/Otnovo-rast-na-opitite-na-migranti-da-vlyazat-u-nas-ot-Garciya", "text": "Увеличение на опитите за влизане на мигранти от Гърция у нас отчита МВР. Вътрешният министър Младен Маринов обясни, че по границата с южната ни съседка има изпратени допълнителни екипи на полицията и жандармерията. За момента според него не се налага използване на армейски части за охрана, предаде БНР. \"Следим процесите в Турция. Виждате какво се случва. За съжаление тези процеси не зависят само от нашето желание. Те са по-глобални и естествено, когато има раздвижване и някакви притеснения, ние сме длъжни да вземем мерки. Наистина българо-турската граница се охранява добре. Има изградени съответни съоръжения, но имаме проблем със сухоземната граница с Гърция. Поради тази причина сме дислоцирали допълнително командировани сили, така че да можем да пазим сигурността на границата. Отчитаме ръст в опитите да бъде премината нелегално тази граница. Имаме добро взаимодействие с гръцките власти\".", "date": "2019.09.10", "title": "Отново ръст на опитите на мигранти да влязат у нас от Гърция"}
{"url": "https://www.novinite.bg/articles/180136/Ekip-mejdunarodni-ucheni-nameriha-lek-sreshtu-SPIN-a", "text": "Откриха лекарство срещу СПИН. Многонационален екип от учени твърди, че е открил клас съединения, които разграждат молекулите на вируса на ХИВ и ги правят неактивни, съобщава БГНЕС, предаде Нова ТВ.Според прессъобщение на Южноуралския държавен университет (SUSU) механизмът разкрива цял клас съединения, които могат да бъдат използвани за лечение на различни заболявания, включително рак и ХИВ. „Значението на това откритие е, че едни и същи лекарства могат да се използват за различни видове заболявания“, се казва в съобщението.Проф. Олег Ракитин, един от учените от екипа, обяснява, че въпросните съединения улесняват отстраняването на цинковия атом от молекулата на вируса на ХИВ, което го прави неактивен.„От самото начало считахме, че противораковият ефект на този клас лекарства е наш приоритет. Но изведнъж се оказа, че тези съединения проявяват висока и селективна активност срещу вируса на имунодефицита“, каза Ракитин.Учените подчертават, че този ефект е открит за първи път и че изследванията ще продължат, за да определят какви други заболявания от подобен характер могат да бъдат лекувани.ХИВ вирусът улеснява прогресиращата недостатъчност на имунната система на човека, позволявайки на други заболявания да процъфтяват в заразеното тяло. Средната продължителност на живота на заразен човек се изчислява на 9 до 11 години, сочат данните на UNAIDS. Според агенцията в момента 37,9 милиона души живеят с ХИВ, като 1,7 милиона са новозаразени през 2018 г. Новите инфекции намаляват от 1998 г., а смъртността, свързана със СПИН, намалява от 2004 г. UNAIDS се стреми да изкорени болестта изцяло до 2030 г. ", "date": "2019.09.10", "title": "Екип международни учени намериха лек срещу СПИН-а"}
{"url": "https://www.novinite.bg/articles/180133/Fon-der-Lajen-V-novata-EK-Balgariya-poluchava-inovaciite-i-mladejta", "text": "В новата Европейска комисия българката Мария Габриел ще създава нови перспективи за нови поколения с портфейл иновации и младеж. Това съобщи председателят на ЕК Урсула фон дер Лайен при представянето на ресорите на новата Европейска комисия в Брюксел, предаде БГНЕС.Мария Габриел работи с всеотдайност в ресора на цифровите технологии, а сега ще създава перспективи за новите поколения, каза Урсула фон дер Лайен.Тя съобщи, че досегашният еврокомисар по политиката за съседство и разширяване Йоханес Хан, в новата ЕК ще отговаря за администрацията.В началото на своето изказване Урсула фон дер Лайен благодари на Жан Клод Юнкер и каза, че е научила много от него.Искам комисия, която да води с решителност, която да се съсредоточи с основните проблеми и да намери отговори, заяви Урсула фон дер Лайен. Тя добави, че с екипа си ще работи за по-силна Европа в световен план и нов тласък за европейската демокрация.Искам тази комисия да бъде гъвкава и модерна, да бъда председател на колегиум, който се вслушва в Европа и желанията на европейските граждани, каза още тя.Нашите цели са също да намалим административната тежест, когато създаваме нови закони – тогава също ще прилагаме принципа на заместване. Искаме да намалим бумащината, заяви председателят на ЕК.Искаме да дадем нов тласък на демокрацията, важно е гласът да бъде чут и всеки да може да участва в начина, по който обществото е изградено, каза още Урсула фон дер Лайен.Новият колегиум ще се състои от осем заместник-председатели, в това число върховния представител на Съюза по въпросите на външната политика и политиката на сигурност (Жозеп Борел). Трима изпълнителни заместник-председатели ще имат двойна функция. Те ще бъдат едновременно заместник-председатели, отговарящи за една от трите основни теми в дневния ред на новоизбрания председател, и членове на Комисията.Изпълнителният заместник-председател Франс Тимерманс (Нидерландия) ще координира работата по Европейския зелен пакт. Той ще отговаря и за политиката за борба с изменението на климата със съдействието на Генерална дирекция „Действия по климата“.Изпълнителният заместник-председател Маргрете Вестегер (Дания) ще координира цялата програма за подготвеност на Европа за цифровата ера и ще бъде комисар по въпросите на конкуренцията с подкрепата на Генерална дирекция „Конкуренция“.Изпълнителният заместник-председател Валдис Домбровскис (Латвия) ще координира работата в областта на икономиката в интерес на хората и ще бъде комисар, отговарящ за финансовите услуги, със съдействието на Генерална дирекция „Финансова стабилност, финансови услуги и съюз на капиталовите пазари“.Останалите петима заместник-председатели са:Жозеп Борел (Испания): кандидат за ВП/ЗП, „По-силна Европа на световната сцена“;Вера Йоурова, (Чешка република): „Ценности и прозрачност“;Маргаритис Схинас (Гърция): „Съхраняване на европейския ни начин на живот“;Марош Шефчович (Словакия): „Междуинституционални отношения и перспективи“;Дубравка Шуица (Хърватия): „Демокрация и демография“.Останалите кандидати за комисари са следните лица:Йоханес Хан (Австрия) ще отговаря за ресор „Бюджет и администрация“ и ще се отчита пряко пред председателя на Комисията Урсула фон дер Лайен.Дидие Рейндерс (Белгия) ще отговаря за ресор „Правосъдие“ (включително по въпросите за върховенството на закона).Мария Габриел (България) преминава към създаването на нови перспективи за младото поколение, ресор „Иновации и младеж“.Стела Кириaкидес (Кипър) ще ръководи ресор „Здравеопазване“.Кадри Симсон (Естония) ще отговаря за ресор „Енергетика“.Юта Урпилайнен (Финландия) ще поеме отговорността за ресор „Международни партньорства“.Силви Гулар (Франция) - Като комисар за ресора „Вътрешен пазар“ тя ще ръководи работата ни в областта на индустриалната политика и ще насърчава цифровия единен пазар. Тя ще отговаря и за новата Генерална дирекция „Отбранителна промишленост и космическо пространство“.Ласло Трочани (Унгария) ще ръководи ресор „Съседство и разширяване“.Фил Хоган (Ирландия) ще допринесе с опита си в новата Комисия в ресор „Търговия“.Паоло Джентилони (Италия) —ще сподели големия си опит в ресор „Икономика“.Виргиниюс Синкявичюс (Литва) ще отговаря за „Околна среда и океани“.Никола Шмит (Люксембург) ще отговаря за ресор „Работни места“.Хелена Дали (Малта) ще ръководи ресор „Равнопоставеност“.Януш Войчеховски (Полша) ще отговаря за ресор „Земеделие“.Елиза Ферейра (Португалия) ще ръководи ресор „Сближаване и реформи“.Рована Плумб (Румъния) ще отговаря за ресор „Транспорт“.Янез Ленарчич (Словения) ще отговаря за ресор „Управление при кризи“.Илва Йохансон (Швеция) ще ръководи ресор „Вътрешни работи“.", "date": "2019.09.10", "title": "Фон дер Лайен: В новата ЕК България получава иновациите и младежта"}
{"url": "https://www.novinite.bg/articles/180116/Predimno-slanchevo-s-vremenni-uvelicheniya-na-oblachnostta-i-pochti-bez-valeji", "text": "Днес над страната ще преобладава слънчево време. Ще има и временни увеличения на облачността, но ще е почти без валежи. Ще духа слаб до умерен вятър от изток-североизток. Максималните температури ще бъдат между 25 и 30 градуса, в София около 26, сочи прогнозата на НИМХ.Атмосферното налягане в сутрешните часове е близко до средното за месеца. През деня ще се задържи почти без промяна.Над планините ще бъде предимно слънчево, след обяд с временни увеличения на облачността, но ще е почти без валежи. Ще духа умерен, по високите и открити части – до силен вятър от изток-североизток. Максималната температура на височина 1200 метра ще бъде около 20 градуса, на 2000 метра 13.Над Черноморието ще се задържи предимно слънчево. Ще духа до умерен вятър от изток-североизток. Максималните температури на въздуха ще бъдат между 25 и 26 градуса. Температурата на морската вода е 24-25. Вълнението на морето ще бъде 2 -3 бала. ", "date": "2019.09.10", "title": "Предимно слънчево с временни увеличения на облачността и почти без валежи"}
{"url": "https://www.novinite.bg/articles/180144/18-trln-dolara-shte-ni-struva-spasyavaneto-na-planetata", "text": " Инвестирането на 1,8 трилиона долара през следващото десетилетие – в мерки за адаптиране към изменението на климата – може да доведе до нетни ползи на стойност над 7 трилиона долара. Това са заключенията на глобален анализ на разходите и ползите, определящ пет стратегии за адаптиране на света към климатичните промени, предаде БГНЕС.Анализът беше извършен от Глобалната комисия по адаптация – група от 34 лидери в политиката, бизнеса и науката. Те твърдят, че светът трябва спешно да стане по-устойчив на климатичните промени.12 години за спасяване на планетата? Направете това 18 месецаКомисията, ръководена от бившия генерален секретар на ООН Бан Ки Мун, изпълнителния директор на Световната банка Кристалина Георгиева и съоснователя на Microsoft Бил Гейтс, твърди, че е спешно морално задължение на по-богатите страни да инвестират в мерки за адаптиране, които ще са от полза за света.В доклада се казва, че тези, които са най-засегнати от изменението на климата, „направиха най-малко за решаване на проблема – превръщайки адаптацията в човешки императив“.Има пет неща, в които светът трябва да инвестира през следващото десетилетие:Системи за предупреждение: По-специално за уязвимите островни и крайбрежни общности, ранните предупреждения за бури, много приливи и други екстремни климатични условия могат да спасят човешки животи. По-доброто наблюдение на времето и просто приложение за риболовни общности на островите Кук например ще им позволи да планират според морските условияИнфраструктура: Изграждане на по-добри пътища, сгради и мостове, които да отговарят на променящия се климат. Един проект в Ню Йорк си постави за цел да боядисва покривите в бяло – стратегия за отразяване на топлината за охлаждане на сгради и кварталиПодобряване на земеделието на сухоземни земи: Нещо толкова просто, – да се помогне на земеделските производители да преминат към по-устойчиви на засушаване сортове кафе, може да защити поминъка и да предотврати гладаВъзстановяване и защита на мангровите гори: Подводните мангрови гори предпазват около 18 милиона души от наводнения, но те се унищожават чрез програми за развитие. Проектите за възстановяване биха могли да защитят уязвимите общности от бури и да повишат производителността при риболова.Водата: Защитата на водоснабдяването и гарантирането, че водата не се губи – ще бъде жизненоважна при променящия се климатВсяка от тези инвестиции, според комисията, би допринесла за това, което тя определи като “троен дивидент” – избягване на бъдещи загуби, генериране на положителни икономически печалби чрез иновации и предоставяне на социални и екологични ползи“Това е международен проблем, който може да бъде решен само с сътрудничество отвъд границите и по света. Става все по-ясно, че в много части на света климатът ни вече се е променил и трябва да се адаптираме спрямо него.”Докладът призовава за „революции“ в разбирането, планирането и финансирането – „да се гарантира, че въздействията, рисковете и решенията за климата са включени в процеса на вземане на решения на всички равнища“. Докладът ще бъде обсъден на срещата на върха на ООН по въпросите на климата през септември.   ", "date": "2019.09.10", "title": "1.8 трлн. долара ще ни струва спасяването на планетата"}
{"url": "https://www.novinite.bg/articles/180130/Prof-Asen-Baltov-Parite-za-zdrave-ne-dostigat-zashtoto-ima-500-700-hil-neosigureni", "text": "Очаква се тази година парите за болничната помощ, около 2 млрд. лв., да стигнат. Това заяви за БНТ директорът на “Пирогов” проф. Асен Балтов, предаде БГНЕС.“Следващата стъпка е да искаме увеличаване на клиничните пътеки и повече пари здравеопазване в здравната система. Нещо, което министър Ананиев се опитва да прави вече една година чрез поставянето на публична дискусия на няколко модела”, съобщи директорът на УМБАЛСМ “Пирогов” проф. Асен Балтов. И допълни, че предстоят сериозни преговори между БЛС и НЗОК, при които да се помисли за увеличение на парите за здравеопазване.Според него не може да се говори за увеличаване на размера на здравните вноски, тъй като в момента е голям броят на неосигурените – между 500 000 и 700 000 души.Раздържавяването на НЗОК ще позволи да се засили конкуренцията, да има по-качествено здравеопазване. Нещо, което в момента малко липсва, тъй като се набляга на количествено здравеопазване, за да имаме по-голям фонд, с който да разполагаме, каза проф. Балтов. “Не бих казал, че “Пирогов” има притеснения с тези нови играчи, защото болниците, които предлагат комплексна услуга, ще бъдат търсени и ще бъдат задължителен партньор на тези фондове. Проблем ще имат малките частни болници, които се опитват да надграждат в нещо, което липсва в големите болници”.Той каза, че няма да има закриване на болници, по-правилно е да има вливане на болници, за да се запази ресурсът. ", "date": "2019.09.10", "title": "Проф. Асен Балтов: Парите за здраве не достигат, защото има 500-700 хил. неосигурени"}
{"url": "https://www.novinite.bg/articles/180122/Advokatite-na-podsadimite-za-KTB-veche-mogat-da-razpitvat-klyuchov-svidetel", "text": "Делото “КТБ” влиза в нова съдебна фаза, предаде БНТ. От днес адвокатите на 18-те подсъдими могат да задават въпроси към ключов за обвинението свидетел. Бисер Лазов – дясна ръка на собственика на банката, повече от четири месеца дава показания как е била купена КТБ, как се е развила и как се е стигнало до фалита й.Според Лазов Цветан Василев е бил наясно, че се отпускат кредити на кухи фирми, което ще доведе до дупка в касата на финансовата институция. Адвокатите не само на мажоритарния собственик, но и на част от управителите на банката, са категорични – твърденията на Лазов не отговарят на истината.", "date": "2019.09.10", "title": "Адвокатите на подсъдимите за КТБ вече могат да разпитват ключов свидетел"}
{"url": "https://www.novinite.bg/articles/180131/BChK-i-pojarnata-shte-trenirat-mashtabno-bedstvie-s-mnojestvo-postradali-na-nyakolko-mesta", "text": "На 12 септември 2019 г. (четвъртък) от 10:30 ч. в района на Националния учебен и логистичен център на БЧК (НУЛЦ) и полигона на ГД „Пожарна безопасност и защита на населението“ в с. Лозен, екипи за действия при бедствия и кризи на Българския Червен кръст и на Единната спасителна система на България (ЕСС) ще демонстрират реакция при едновременно възникнали инциденти на различни локации след мащабно бедствие и спасяване на множество пострадали.Национално учение за близо 160 души от доброволните екипи на БЧК за действие при бедствия и кризи (ДЕРБАК) се провежда от 10 до 14 септември 2019 г. в района на НУЛЦ на БЧК, полигона на ГД „ПБЗН“, с Лозен и яз. Панчарево. Целта е да бъде тествана и надградена способността им за работа на терен при нарастващо напрежение и да се подобри координацията и процедурите, използвани в рамките на ЕСС при бедствие от голям мащаб.ДЕРБАК на БЧК преминават ежегодно тренировъчни учения с цел повишаване на капацитета и готовността за незабавна и адекватна реакция по оказване на помощ на пострадали в бедствена/кризисна ситуация. Усъвършенства се взаимодействието както между различните екипи на БЧК, така и с другите отговорни институции.Демонстрацията ще бъде наблюдавана от председателя и генералния директор на БЧК акад. Христо Григоров и проф. д-р Красимир Гигов, столичния кмет Йорданка Фандъкова, директора на ГД „ПБЗН“ гл. комисар Николай Николов, зам.-министъра на младежта и спорта доц. Стоян Андонов, от командира на Сухопътни войски ген. м-р Михаил Попов, директора на НС 112 инж. Цветомир Цеков, от полк. Орлин Николов, Център на НАТО по бедствия, кметовете на район Панчарево и Лозен и др.", "date": "2019.09.10", "title": "БЧК и пожарната ще тренират мащабно бедствие с множество пострадали на няколко места"}
{"url": "https://www.novinite.bg/articles/180134/Kmetskite-izbori-shte-donesat-trusove-v-upravlyavashtata-koaliciya-smyata-Valeri-Simeonov", "text": "Местният вот ще разклати управляващата коалиция, съобщи Валери Симеонов след като НФСБ внесе документи за регистрация в ЦИК, съобщава БГНЕС, предаде Нвоа ТВ.Документите за регистрация на партията за местните избори наесен бяха внесени от Валери Симеонов, зам.-председателят на партията Валентин Касабов, Данчо Хаджиев и Борис Ячев.", "date": "2019.09.10", "title": "Кметските избори ще донесат трусове в управляващата коалиция, смята Валери Симеонов"}
{"url": "https://www.novinite.bg/articles/180140/Prezidentat-Bezsilieto-na-upravlyavashtite-da-reshat-tejkite-problemi-se-izrajda-v-panichesko-tarsene-na-vrag-koeto-da-protivopostavi-horata", "text": "Безсилието на управляващите да се справят с тежките проблеми в страната и пълният провал на правителството в стратегически за европейското ни развитие приоритети се изражда в паническо търсене на враг и в миналото, и в настоящото, така че хората да се противопоставят непрекъснато един на друг и да не могат да се обединят в търсене на отговорност за проблемите и провалите днес. Това заяви пред журналисти в Пловдив президентът Румен Радев.Влизането в Шенген и Еврозоната, отпадането на европейския мониторинг за върховенството на закона у нас, както и привличането на чуждестранни инвеститори са сред стратегическите приоритети, в които управляващите се провалят, категоричен е държавният глава. В отговор на въпрос за вчерашните процесуално-следствени действия за шпионаж в полза на чужда държава президентът заяви още, че това е „изключително тежко обвинение“ и ако от следствието не представят неоспорими факти, „ще остане съмнението, че български институции са употребени в режисиран вътрешнополитически сценарий“. „Очаквам наистина категорични доказателства, че българската външна политика не се е превърнала в заложник на вътрешнопартийни интереси и обслужваща интересите на управляващите“, заяви президентът.„Според мен здравият разум очевидно напуска българското политическо пространство и особено управляващите“, заяви Румен Радев в отговор на въпрос дали е атака срещу президентската институция разпитът на социолога Живко Георгиев – член на Стратегическия съвет при президента, за проведено от него социологическо проучване преди президентските избори. По думите на Румен Радев, част от твърденията относно Живко Георгиев, свързани с разпитите, са абсурдни и нелепи. „Аз съм избран с гласовете на 2 млн. българи и подобни твърдения и инсинуации са обида най-вече към тези хора“, заяви Румен Радев.Президентът определи като важен ресорът „Иновации и младеж“, който се предвижда България да получи в новосформираната Европейска комисия. „Не меря ресорите с това какъв финансов обем от средства съдържат и колко ще разпределяме. Европа има амбицията да бъде водещ фактор на световната сцена и това е залегнало във всички стратегически европейски документи. Това не може да се получи без иновации и без активното участие и работа с младежта на Европа“, заяви президентът.Държавният глава беше в Пловдив за откриването на португалски инвестиционен проект. ", "date": "2019.09.10", "title": "Президентът: Безсилието на управляващите да решат тежките проблеми се изражда в паническо търсене на враг, което да противопостави хората"}
{"url": "https://www.novinite.bg/articles/180142/Fandakovanapuska-kmetstvoto-tochno-mesec-predi-izborite", "text": "Столичният кмет и кандидат за трети мандат Йорданка Фандъкова заяви, че ще продължи да работи до последно, тъй като „градът не излиза в отпуск“. Така тя отговори на Мая Манолова, която вчера я обвини, че води кампания от кметския стол, цитирана от БНР.„Госпожа Манолова е в активна кампания, но нека все пак да припомня, че по закон кампанията започва 30 дни преди изборите. В момента вие виждате, че ние имаме много работа. Аз съм в работен режим и ще остана в такъв до момента, до който изляза в кампания, когато разбира се, ще си пусна отпуск, както законът го изисква, и ще изляза в кампания“, каза Фандъкова.„За големия град, за града, който активно живее, и в който ежедневно, 24 часа в денонощието, се случват какви ли не проблеми, няма как да излизаме в отпуск. Градът не излиза в отпуск, така че трябва да продължим да работим“, добави столичният кмет Йорданка Фандъкова.", "date": "2019.09.10", "title": "Фандъкова \"напуска\" кметството точно месец преди изборите"}
{"url": "https://www.novinite.bg/articles/180138/Osvobodiha-zamestnik-vanshen-ministar-za-da-otide-v-OON", "text": "Със заповед на премиера Бойко Борисов от длъжността заместник-министър на външните работи е освободена Емилия Кралева. От утре Кралева поема поста на постоянен представител на Република България при Службата на ООН, преговорите и форумите на ОССЕ и международните организации във Виена. ", "date": "2019.09.10", "title": "Освободиха заместник външен министър, за да отиде в ООН"}
{"url": "https://www.novinite.bg/articles/180117/Remont-na-tunela-na-Trakiya-vkarva-dvijenieto-kam-Burgas-samo-v-edna-lenta", "text": "От 10:00 ч. до 15:30 ч. днес се ограничава движението в активната лента в тунел „Траянови врата“ на магистрала „Тракия“ в посока Бургас. Причината е в ремонт на противопожарната система. Трафикът ще се осъществява в изпреварващата лента.Агенция „Пътна инфраструктура“ съветва шофьорите да карат внимателно, да спазват стриктно пътната сигнализация, както и правилата за безопасност и движение по пътищата.", "date": "2019.09.10", "title": "Ремонт на тунела на „Тракия“ вкарва движението към Бургас само в една лента"}
{"url": "https://www.novinite.bg/articles/180120/Protestni-shestviya-shte-zatrudnyat-dvijenieto-na-nyakoi-mesta-v-Sofiya-privecher", "text": "Във връзка с разрешени протестни шествия, предвидени за днес, от СДВР информират жителите и гостите на София за евентуални затруднения на движението в някои участъци, както следва:Към 17:00 часа – в района на пл. „Независимост“ и пл. „Ал.  Батенберг“.Към 18:00 часа – района на Съдебната палата, като шествието ще се движи по маршрута бул. „Витоша“ – бул. „Патриарх Евтимий“ – бул. „Васил Левски“ – Народното събрание.Към 18:30 часа – в района на бул. „Цариградско шосе“ и кръстовищата с улиците „Павел Красов“ и „Димитър Пешев“. ", "date": "2019.09.10", "title": "Протестни шествия ще затруднят движението на някои места в София привечер"}
{"url": "https://www.novinite.bg/articles/180128/Jena-zagina-na-E-79-ukrainska-kola-se-blasnala-chelno-v-nejnata", "text": "48-годишна жена загина при катастрофата тази сутрин на главен път Е-79 край Симитли, съобщава БГНЕС. При инцидента са се сблъскали два автомобила. ПТП-то е станало след Симитли в посока Кресненското дефиле. Сигналът за катастрофата е подаден около 9:10 часа.Според свидетели лек автомобил БМВ с украинска регистрация, в който са пътували мъж и три деца, се е движил в посока Кресна. По неизяснени причини автомобилът рязко навлиза в насрещното платно и удря челно друг лек автомобил с благоевградска регистрация, в който е пътувала 48-годишна жена.След удара лекият автомобил на жената е паднал в крайпътния скат. Водачката му е загинала на място. Тя е пътувала сама в колата.30 минути след инцидента на място пристигна пожарна, наложи се да бъдат срязани ламарините, за да се извади тялото на загиналата.Останалите участниците в катастрофата – мъжът, жена му и децата от украинското БМВ, са транспортирани и настанени в МБАЛ-Благоевград. По непотвърдена информация водачът е със счупен крак. 4-годишно момче е със счупен глезен. Двамата му братя, и майка им – на 36 г., не са пострадали, но тъй като са чужди граждани, профилактично минават на скенер.Засега не е ясно състоянието на бащата – водач на автомобила, на 39 г., който е закаран в частната болница в Благоевград.Движението по главния път Е-79 се осъществява в една лента.Инцидентът е станал на правия участък след Симитли срещу село Черниче. На място са изпратени линейки и полиция.Разследването на инцидента продължава.", "date": "2019.09.10", "title": "Жена загина на Е-79, украинска кола се блъснала челно в нейната"}
{"url": "https://www.novinite.bg/articles/180135/Nad-12-000-vinetki-sa-prehvarleni-na-avtomobili-sled-smyana-na-registracionniya-nomer", "text": "Електронната система за събиране на пътни такси допуска прехвърляне на е-винетки само заради промяна на регистрационния номер, но не и заради грешно въведени данни От началото на 2019 г. над 12 000 електронни винетки са прехвърлени на автомобили заради пререгистрация на превозните средства. Съгласно Закона за пътищата винетката, издавана на регистрационен номер, следва автомобила и при смяна на регистрационните табели тя се прехвърля на новия номер от Националното тол управление.От там напомнят, че при промяна на регистрационния номер на автомобила, собственикът или ползвателят му следва в рамките на три работни дни да подаде заявление в централното управление или в областните пътни управления на Агенция „Пътна инфраструктура“ (АПИ) или на електронния адрес  . Образец на заявлението може да бъде изтеглен от сайта  (в менюто „За нас“/“Заявления“).Необходимо е да бъдат посочени номерът на рамата, идентификационният номер на електронната винетка, както и старият и новият регистрационен номер на автомобила. Към заявлението следва да се приложи свидетелство за регистрация на автомобила (стария голям талон), а ако заявителят не разполага с него, е нужно да представи един от следните документи: договор за покупко-продажба с нотариална заверка, застраховка „Гражданска отговорност“, талон за преминат технически преглед или удостоверение от „Пътна полиция“.С цел обратна връзка и информиране за извършеното прехвърляне препоръчително е заявителят да посочи електронен адрес и/или актуален телефонен номер. Прехвърлените електронни винетки заради пререгистрация на превозното средство не могат да бъдат проверени от бутона „Проверка на винетка“ на сайта  .Напомняме, че прехвърляне на електронни винетки е позволено само заради смяна на регистрационните номера на автомобила и корекции заради грешно въведени данни не се допускат. Вписването на символите от регистрационния номер може да бъде и на кирилица, и на латиница, но да съответства на символите в самия регистрационен номер. При изписването на номера се въвеждат само букви и цифри.Символите 0 (нула) и О (буква О) не са взаимозаменяеми. За цифра от номера трябва да се изпише 0 (нула), а за буква - „О“. В случай, че регистрационният номер съдържа тире, точка или интервал те не се въвеждат.При покупка на електронна винетка, независимо дали през интернет или на каса, отговорността за попълване на коректна информация за номер на пътното превозно средство, категорията му и периода на валидност, е на собственика или ползвателя му.АПИ приканват отново потребителите внимателно да преглеждат и проверяват въведената от тях информация преди да потвърдят финалното плащане. Електронната система за събиране на пътни такси позволява покупката само на една винетка за един автомобил за даден период от време. В случай на неправилно декларирани данни се счита, че не е заплатена дължимата винетна такса за съответния автомобил.При установено нарушение специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден.  Компенсаторната такса е: 70 лева за автомобил с обща технически допустима максимална маса до или равна на 3,5 тона, 125 лева – за превозни средства с обща технически допустима максимална маса повече от 3,5 и по-малко от 12 тона, и 175 лева – за тировете над 12 тона. Тя може да бъде платена само през POS терминали на място при мобилните екипи.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да заплати компенсаторната такса в рамките на 14 дни. Тогава това може да стане и по банков път или в брой на касите на Easy Pay. В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административнонаказателна отговорност и не му се налага глоба.", "date": "2019.09.10", "title": "Над 12 000 винетки са прехвърлени на автомобили след смяна на регистрационния номер"}
{"url": "https://www.novinite.bg/articles/180137/Gen-Reshetnikov-sas-zabrana-da-vliza-u-nas-Nikolaj-Malinov-s-obvinenie-v-shpionaj", "text": "Шпионският скандал, който разтресе държавата навръх 9 септември има развитие. Председателят на движение \"Русофили\" Николай Малинов (на снимката) е с повдигнато обвинение за шпионаж, а ДАНС е издала забрана от 10 години на руския генерал Леонид Решенитков за влизане на територията на България. Това обяви на специален брифинг главният прокурор Сотир Цацаров. Обвинението срещу Малинов е по чл. 105, ал. 1 от Наказателния кодекс, който гласи:  \"Който се постави в услуга на чужда държава или на чужда организация, за да й служи като шпионин, ако не е извършил деяние по предходния член, се наказва с лишаване от свобода от пет до петнадесет години.\"Николай Малинов е пуснат под гаранция от 50 хил. лв. и има забрана да напуска страната. По думите на главния прокурор държавното обвинение и ДАНС са започнали разследване за пране на пари и трансфер на финансови средства, с които две неправителствени организации в Русия са осъществявали влияние върху българския политически и обществен живот. Сотир Цацаров посочи, че става дума за \"Общество двуглав орел\" и Руския институт за стратегически изследвания (организацията се ръководи от пенсионирания руски генерал Леонид Решетников). В процеса на разследването, в което е включено и финансовото контраразунаване, службите са стигнали до Николай Малинов.Според зам.-главния прокурор Иван Гешев Малинов осъществява състава на члена за шпионаж защото:\"Се е поставил в услуга на две организации, за да им служи като шпионин, като не е извършил престъплението по чл. 104.\" т.е не е събирал и предоставял на чужда държава държавна тайна\".Двете организации, с които е работил шефът на българските \"Русофили\", са Общество Двуглав орел\" и Руски институт за стратегически изследвания.Той е приел \"срещу заплащане да изпълнява задачи, възложени му от ръководителите на двете организаци\", смятат още обвинителите.Заплащането идвало както за Малинов и притежаваните от него търговски дружества, така и за \"финансиране на различни мероприятия с въздействие върху българската политика\". При вчерашните обиски е открита докладна записка на руски език относно „необходимата геополитическа преориентация на България\" или това, което ние наричаме \"Проект \"България\"Тя съдържала обзор каква е настоящата ситуация и какви мерки трябва да бъдат взети да се промени насочеността на страната от такава насочена към Западния свят към такава - насочена към Руската федерация.Целта е „Геополитическа преориентация на България на основата на Православието и славянската култура и традиция\".Следвало също така да се въздейства върху политическия живот у нас „не явно, а по таен начин“.За 3 години са документирани 30 негови пътувания в Русия и срещи с Константин Малофеев и Леонид Решетников.", "date": "2019.09.10", "title": "Ген. Решетников със забрана да влиза у нас, Николай Малинов - с обвинение в шпионаж"}
{"url": "https://www.novinite.bg/articles/180129/Borisov-razgovarya-s-evrokomisara-po-zdraveopazvane-i-bezopasnost-na-hranite-za-afrikanskata-chuma", "text": "В България предприемаме всички мерки за ограничаване разпространението на заболяването Африканска чума по свинете, заяви министър-председателят Бойко Борисов по време на срещата си с еврокомисаря по здравеопазване и безопасност на храните Витянис Андрюкайтис. Премиерът Борисов отбеляза, че за целта в страната се прилага план, изготвен от Министерството на земеделието, храните и горите, който включва засилен контрол на граничните контролно-пропускателни пунктове, мерки за биосигурност в свиневъдните обекти, провеждане на информационна кампания, извършване на дезинфекция на площи и продукти, постоянен епизоотологичен надзор и редуциране на популацията от диви свине.Министър-председателят Борисов изтъкна, че за да бъдат приложени с цялата си сила тези мерки, се използва сериозен финансов ресурс. Премиерът добави, че българското правителство е отпуснало 28 млн. лв. за изплащане на обезщетения и прилагане на мерките за ограничаване и ликвидиране на заболяването Африканска чума по свинете на територията на България. Съгласно процедурата на Европейската комисия се извършва частично рефинансиране на направените разходи. Министър-председателят Борисов изрази надежда, че в най-кратки срокове Европейската комисия ще започне да възстановява разходите, направени от България, по овладяване на различни заболявания по животните, в това число и Африканската чума по свинете.Според премиера Бойко Борисов разпространението на болестта АЧС е не само регионален, но вече и глобален проблем, който носи огромни загуби на засегнатите държави и който може да повлияе трайно не само върху определен сектор, а върху цели икономики и търговски партньорства. По тази причина министър-председателят счита за изключително важна координацията на действията в борбата срещу АЧС в Европа. Министър-председателят Борисов изрази увереност, че експертната среща по въпросите на АЧС, чийто домакин е София, ще допринесе за изготвянето на Глобална стратегия за контрол и изкореняване на Африканската чума по свинете в световен мащаб.", "date": "2019.09.10", "title": "Борисов разговаря с еврокомисара по здравеопазване и безопасност на храните за африканската чума"}
{"url": "https://www.novinite.bg/articles/180118/Bulgargaz-iska-po-niska-cena-ot-1-oktomvri-makar-i-s-malko", "text": "В съответствие с изискванията и условията на Наредба No 2/2013 г. за регулиране на цените на природния газ, \"Булгаргаз\", дъщерно дружество на „Български Енергиен Холдинг” (БЕХ) предложи на КЕВР да утвърди цена на природния газ за четвърто тримесечие на 2019 г., в размер 44,85 лв./MWh (без цени за достъп, пренос, акциз и ДДС).В сравнение с утвърдената за трето тримесечие на 2019 г. цена (без цени за достъп, пренос, акциз и ДДС), предложената за ІV-то тримесечие на 2019 г. е по-ниска с 0,11% или 0,05 лв./MWh.Предложената за утвърждаване по-ниска продажна цена на природния газ за ІV-то тримесечие на 2019 г., се дължи на очакваните по-ниски доставни цени по дългосрочния договор с ООО „Газпром експорт“.„Булгаргаз“ ЕАД поиска от ООО „Газпром експорт“ предоговаряне/намаление на доставната цена за страната и по-голяма гъвкавост на доставките. Целта е до края на 2019 г. да се постигне изменение на условията по договора, което ще доведе до по-ниска цена на доставките за България от 2020 г.", "date": "2019.09.10", "title": "„Булгаргаз“ иска по-ниска цена от 1 октомври, макар и с малко"}
{"url": "https://www.novinite.bg/articles/180121/TEC-Brikel-Spazvame-striktno-pravilata-proveryavat-ni-neprekasnato", "text": "Вчера компетентните органи разпоредиха спирането на мощностите на ТЕЦ „Брикел“. Причината, според съобщение на екоминистерството, бе в изгарянето на биомаса в котлите, каквото не е позволено според комплексното разрешително на централата. От там обаче изразяват несъгласие с мотивите на МОСВ. В тази връзка от ТЕЦ-а излязоха с позиция по случая. Ето я и нея: В ТЕЦ „Брикел“ ни бе наложена принудителна административна мярка от РИОСВ-Стара Загора за спиране експлоатацията на инсталацията. В мотивите си РИОСВ Стара Загора посочват, че са открили неизпълнение на условията, постановени в нашето разрешително. Никога не сме пречили на контролните органи да проверяват нашата дейност и да констатират дали работим в съответствие със закона или не.В рамките на последните две години броят на проверките, които са ни извършени, е трицифрено число. Лабораториите към Изпълнителната агенция по околна среда са идвали в централата многократно, като последните измервания са направени в рамките на август месец в присъствие на контролните органи.Смятаме, че от гледна точка на спазване на екологичните изисквания, сме едно от най-проверяваните предприятия в страната. Искаме дебело да подчертаем, че при всяко едно измерване на лаборатория не са констатирани превишения на допустимите стойности, включително и на последните две извършени през август месец.В този момент смятаме, че сме попаднали в предизборната кампания на определена политическа група, която иска да покаже, че може да размаха пръст на друга политическа група, използвайки нас.Смятаме, че е проява на лошо разбиране от политиците ни на това, какво представлява демокрацията, след като правят кампанията си по такъв начин.Обвинени сме в това, че изплозваме биомаса като част от нашето гориво. Да, ние не отричаме това. Не отричаме, че сме оползотворявали биомаса, но също така искаме да кажем, че това ние сме докладвали всеки месец, както на РИОСВ – Стара Загора, така и на МОСВ. За такъв тип нарушение следва да бъдат предприети мерки от типа административна санкция/глоба и на дружеството да бъде направено предписание да се прекратят тези дейности. При не спазване от оператора, то тогава трябва да бъде наложена принудителна мярка. Брикел не е получавал такъв тип предписание.", "date": "2019.09.10", "title": "ТЕЦ „Брикел“: Спазваме стриктно правилата, проверяват ни непрекъснато"}
{"url": "https://www.novinite.bg/articles/180132/Na-rojdeniya-si-den-KEVR-obeshta-da-ne-vdiga-cenata-na-parnoto", "text": "Няма да има никакво повишение на цената на топлинната енергия до края на тази година. Това заяви председателят на Комисията за енергийно и водно регулиране /КЕВР/ Иван Иванов, цитиран от БГНЕС, предаде Нова ТВ.Държавният регулатор отбелязва 20 години от създаването си. В сградата на Комисията се състоя тържествено честване, на което беше валидирано специално пощенско-филателно издание.", "date": "2019.09.10", "title": "На рождения си ден КЕВР обеща да не вдига цената на парното"}
{"url": "https://www.novinite.bg/articles/180119/Dneven-horoskop-za-vtornik", "text": "Хубавите неща се случват на онези, които умеят да чакат. Днес трябва да опитате да приемете това твърдение и да се научите да бъдете търпеливи. Трябва да приемете, че има неща, които не можете да контролирате.Популярността ви днес нараства бързо. Хора, които сте си мислели, че дори не знаят името ви, изведнъж започват да говорят много за вас и да се чудят какъв ще бъде следващия ви ход. Въпреки че напоследък животът ви е много спокоен и всичко се случва бавно и спокойно, днес нещата отново ще започнат да се случват бързо и динамично. Ако не сте готови за това нещата да се случват толкова бързо, направете нещо по въпроса.Представителите на останалите зодии могат да намерят дневния си хороскоп ", "date": "2019.09.10", "title": "Дневен хороскоп за вторник"}
{"url": "https://www.novinite.bg/articles/180139/Yujna-Koreya-iska-da-vnasya-balgarski-vina-eterichni-masla-i-mlechni-produkti", "text": "Български продукти сред които вина, етерични масла и млечни продукти са с изключителен потенциал да бъдат изнасяни за корейския пазар. Това стана ясно по време на среща на министъра на икономиката Емил Караниколов, който е на работно посещение в Сеул, с председателя на Корейската асоциация на компаниите-вносители /КOIMA/ г-н Хонг Кванг-Хи.Корейската асоциация на компаниите-вносители (KOIMA) е организация, в която членуват над 8000 южнокорейски бизнес компании-вносители и е създадена през 1970 г. Това е единствената бизнес организация в Република Корея, която има за цел да подпомага вноса от чужбина и играе много важна роля в насърчаването на търговията на страната.По време на разговорите от организацията са проявили интерес и към други висококачествени български продукти, които да бъдат реализирани в Корея.„През 2018 година българският износ за Ю.Корея надхвърли 106 млн. щ. д. Разчитаме на прояви като бизнес форуми и на активност от страна на бизнеса от двете страни за увеличаване на търговския обмен и за създаване на контакти с цел реализиране на съвместни проекти“, посочи министър Караниколов.На срещите си с представителите на корейския бизнес икономическият ни министър изтъкна и предимствата на страната ни, като атрактивна дестинация за инвестиции. По думите му Правителството е в непрекъснат, активен диалог и партньорство с бизнеса за реализирането на последователна външноикономическа политика, целяща разширяване на пазарното присъствие, подобряване на условията за достъп до чужди пазари и привличане на чуждестранни инвестиции. „Подкрепяме експортно ориентирани сектори с висока добавена стойност и висок потенциал за внедряване на иновации в производството“, посочи още той.По време на официалната си визита Караниколов се срещна още и със заместник-министъра на търговията, индустрията и енергетиката на Република Корея г-н Ким Йонг -Рае. Пред него икономическият министър подчерта, че Република Корея е приоритетен икономически партньор в Азия и усилията ни са насочени към насърчаване на двустранното сътрудничество и засилване на икономическите връзки между двете страни.От своя страна заместник-министърът на търговията на Корея изтъкна, че акцентирането на развойна дейност и сектори за високи технологии е ниша, която ще даде цялостен облик на България като страна залагаща на технологиите и дейности носещи висока добавена стойност.", "date": "2019.09.10", "title": "Южна Корея иска да внася български вина, етерични масла и млечни продукти"}
{"url": "https://www.novinite.bg/articles/180143/Sindikat-iska-1000-leva-minimalna-zaplata-ot-1-yanuari", "text": "За 1000 лева миминална заплата ще настояват от КТ \"Подкрепа\" при обсъжданията на бюджета за догодина, предаде БНР. Ваня Григорова - икономически съветник от синдиката, се аргументира, че така тя ще отговаря на производителността на труда. Правителството предвижда минимналното възнаграждение през 2020 г. да стане 610 лева вместо досегашните 560 лева.Григорова обясни: \"Ние винаги искаме по-висока минимална работна заплата, тъй като дори според европейските сравнения, заплатите в България са около една четвърт от средноевропейските, а производителността на труда в България е около 50% от средноевропейската. Тоест у нас трябва да има драстично нарастване на заплатите, за да можем да достигнем само производителноста на труда\".От синдиката предлагат и въвеждане на минимални работни заплати по браншове, но при запазване и на минималното възнаграждение на национално ниво. ", "date": "2019.09.10", "title": "Синдикат иска 1000 лева минимална заплата от 1 януари"}
