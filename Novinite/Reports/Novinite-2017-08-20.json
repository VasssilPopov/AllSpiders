{"url": "http://www.novinite.bg/articles/148737/Barselona-sled-terora", "text": "Когато говорим за Испания се сещаме за футбол, за вкусна храна, за фиеста, за слънчево време и нощен живот. А от четвъртък насам, когато говорим за Испания, се сещаме и за поредния терор в Европа, информира НОВА.Обикновено, особено през летните месеци, Испания спи през деня. Вечерта се събужда. За да проверим дали хората в Барселона са се върнали към стария си ритъм на живот излизаме на среднощна разходка.Първа спирка – „Ла Рамбла”. Мястото на което стана инцидента. Малко след полунощ хората на улицата са стотици.Добромир работи в ресторант на метри от „Ла Рамбла”. Бил съвсем близо и по време на нападението.Два дни по-късно животът в Барселона е по старому.Минаващите по „Ла Рамбла” няма как да не си спомнят терора. 24 часа в денонощието тук има хора, които оставят цвета, палят свещи или пишат послания.Кафенета, барове, ресторанти, магазини,  всичко е пълно. Повечето хора били навън напук. Напук на терора.На „Ла Рамбла” всичко напомня за нападението. На другите улици следи от терора няма. Там няма цветя защото нищо не е станало.Днес е последен ден на траур. Споменът ще остане. Картината на терора също. Но днес всички се опитват да се върнат по-бързо към старата Барселона.", "date": "2017.08.20", "title": "Барселона след терора"}
{"url": "http://www.novinite.bg/articles/148739/4-ta-stepen-na-teroristichna-zaplaha-v-Ispaniya", "text": "Нивото на заплаха в Испания остава четвърта степен, информира НОВА.Трети ден след двойната терористична атака в Каталуния, властите продължават издирването на 19-годишния Юнес Абуякуб от Мароко. Според властите той е човекът, който в крайна сметка е управлявал буса, с който бе извършено нападението.Днес е последен ден от обявения тридневен траур в страната. ", "date": "2017.08.20", "title": "4-та степен на терористична заплаха в Испания"}
{"url": "http://www.novinite.bg/articles/148741/60-migranti-byaha-zaloveni-v-hladilen-kamion", "text": "Митническите и гранични власти на САЩ заловиха 60 мигранти, които се опитвали да влязат в страната от Мексико, укрити в хладилен камион с броколи.Мигрантите били от Гватемала, Мексико, Салвадор и Хондурас.Те се укривали при палетите с броколи при температура от 9 градуса по Целзий. Нелегалните пътници били открити при рутинна проверка на камиона, когато кучето на граничарите ги усетило и се разлаяло.Гватемалецът, управлявал камиона, е задържан и обвинен в незаконен трафик на хора.В края на юли осем души, включително две деца, бяха открити мъртви в камион с мигранти в Сан Антонио, щата Тексас. В камиона, изоставен на паркинг, имаше общо 38 мигранти, някои от които бяха в критично състояние.", "date": "2017.08.20", "title": "60 мигранти бяха заловени в хладилен камион"}
{"url": "http://www.novinite.bg/articles/148740/Turskata-policiya-obyavi-che-e-osuetila-teroristichen-akt-v-Istanbul", "text": "Турската полиция обяви, че е осуетила терористичен акт на „Ислямска държава“ (ИДИЛ) в Истанбул. Силите по сигурността са задържали двама джихадисти при операция в квартала „Бейликдюзю“ срещу терористичната групировка, информира бТВ.Те били арестувани в момент, когато се готвели за нападение.Арестуваните са чужди граждани, но не се съобщава националността им. Смята се, че са пристигнали нелегално в Турция от сирийския град Ракка.При обиска в квартирата им били намерени оръжия, муниции, карта на обекти в Истанбул, както и документи на джихадистката организация.„Бейликдюзю“ е голям крайградски район на Истанбул. В него бе арестуван и убиецът от нощния клуб „Рейна“, който извърши нападението си в новогодишната нощ.Турски медии писаха, че истанбулската полиция е успяла да предотврати терористично нападение, което би удавило в кръв мегаполиса. Часове по-рано беше съобщено, че турските сили за сигурност са убили предполагаем член на ИДИЛ и са заловили четирима други в южния окръг Хатай.Операцията е била извършена от екипи на полицията и разузнаването (МИТ). Джихадистите били задържани, след като силите на реда са спрели за проверка автомобила им на пътя Искендерун – Антакия, предаде АФП, като се позова на съобщение на властите.Четирима от тях са се предали, но един от джихадистите опитал да нападне полицай, след което бил прострелян в крака. Той починал от раните си в местна болница. Идентифициран е като сириец. Засега националността на останалите четиримата задържани не е известна.Силите на реда са отцепили пътя Искендерун – Антакия в двете посоки. Повикани са били сапьори, които са извършили контролиран взрив на багажа на джихадистите.Властите поясняват, че терористите дошли в Турция, за да извършат бомбен атентат.", "date": "2017.08.20", "title": "Турската полиция обяви, че е осуетила терористичен акт в Истанбул"}
{"url": "http://www.novinite.bg/articles/148746/Avtomobil-se-vryaza-v-peshehodci-v-Sankt-Peterburg", "text": "Автомобил се е врязал в пешеходци в руския град Санкт Петербург в събота вечерта. Според градските власти инцидентът е пътно транспортно произшествие/NOVA/При него е загинала една жена, има и четирима ранени, съобщи ТАСС, цитирана от Агенция \"Фокус\".Градските власти съобщиха, че в резултат от пътно транспортното произшествие  е загинала на място жена, родена през 1980 година. Тежко пострадали са  жена, родена 1970 година, друга, родена през 1990 година и мъж, роден през 1997 година.Леко ранен е и пътник от катастрофиралия автомобил.Според предварителните данни, шофьорът на автомобила не се е справил с управлението му. Затова колата се е врязала в „нежилищно съоръжение, а след това и в пешеходците в близост до местопроизшествието“.В момента тече проверка, а водачът е задържан от органите на реда.", "date": "2017.08.20", "title": "Автомобил се вряза в пешеходци в Санкт Петербург"}
{"url": "http://www.novinite.bg/articles/148749/Tramp-Ponyakoga-e-nujen-protest-za-da-se-izlekuvame", "text": "Президентът на САЩ Доналд Тръмп излезе с коментар за масовите протести в Бостън, щата Масачузетс. Той написа в Туитър, че страната ще се „излекува“ благодарение на масовите протести, информира ДАРИК.„Страната ни е разделена от десетилетия. Понякога е нужен протест,за да се излекуваме. Ще се излекуваме и ще станем по-силни от всякога“, написа той.Той добави, че иска да аплодира демонстрантите против фанатизма и омразата в Бостън.Хиляди хора излязоха по улиците на Бостън, за да протестират срещу омразата и расизма. Шествието, в което се смята, че са се включили около 40 000 души, бе реакция на демонстрацията на десните активисти, които организираха в града митинг за свободата на словото.Хиляди се включиха и в демонстрацията в подкрепа на свободата на словото, но тя отстъпваше значително по брой на участниците. Акцията, в която са взели участие около 15 000 човека, бе организирана седмица, след като в сблъсъци между крайнодесни активисти и техните опоненти в град Шарлотсвил, щата Вирджиния, загина един човек и бяха ранени десетки.", "date": "2017.08.20", "title": "Тръмп: Понякога е нужен протест, за да се излекуваме"}
{"url": "http://www.novinite.bg/articles/148735/Otnovo-shte-bade-slanchevo", "text": "Днес отново ще бъде слънчево и горещо. Ще духа слаб, в Източна България и Дунавската равнина до умерен вятър от изток-североизток. Максимални температури между 30° и 35°, в крайните югозападни райони до 38°. Такава е прогнозата за времето на Националния институт по метеорология и хидрология (НИМХ) към БАН, съобщи за Агенция „Фокус”дежурният синоптик Мартин Славчев. Атмосферното налягане ще бъде около средното за август. През деня слабо ще се понижи. Над Черноморието ще бъде слънчево с до умерен вятър от изток-североизток. Максималните температури ще са 29-32°. Температурата на морската вода е 25°-26°. Вълнението на морето ще бъде 2-3 бала.Над планините също ще бъде слънчево. В следобедните часове ще има незначителна купеста облачност. Ще духа до умерен североизточен вятър. Максималната температура на височина 1200 метра ще бъде около 25°, на 2000 метра – около 17°.", "date": "2017.08.20", "title": "Отново ще бъде слънчево"}
{"url": "http://www.novinite.bg/articles/148738/Puskat-dvijenieto-po-Orlov-most-za-den", "text": "Тази нощ движението по булевард „Цариградско шосе” в посока към Софийския университет беше пуснато, информира НОВА.Цялостният ремонт на участъка се очаква да завърши в края на следващата седмица.От тази нощ ремонтните дейности се местят и движението на булеварда в тази му част ще бъде затворено в обратната посока – по посока към изхода на София.", "date": "2017.08.20", "title": "Пускат движението по „Орлов мост” за ден"}
{"url": "http://www.novinite.bg/articles/148742/Reka-Tundja-kraj-Odrin-presahva", "text": "Река Тунджа при Одрин почти пресъхна. Одринските медии съобщават, че на места по коритото ѝ може да се върви и с боси крака. По поречието са се образували пясъчни острови, информира бТВ.По данни на областната дирекция по водите дебитът на реката е спаднал до 3 куб.м/сек, докато предишните месеци е бил 150 куб. м/сек.Летните температури в Тракийския регион на Турция, които са над нормалните за този сезон – до 40 градуса по Целзий, причиниха критичен спад в нивото и на реките Марица и Арда, които протичат край пограничния Одрин. Дебитът на Марица е паднал до 39 куб.м/сек, сочат данни на областната Дирекция по водите в Одрин.", "date": "2017.08.20", "title": "Река Тунджа край Одрин пресъхва"}
{"url": "http://www.novinite.bg/articles/148745/Otbelyazvame-1100-godini-ot-bitkata-pri-Aheloj", "text": "Днес се навършват 1100 години от битката при Ахелой. 20 август 917 е важна дата в българската средновековна история. 122 000 души участват в битката - 62 000 византийци, а 60 000 е наброявала войската на цар Симеон. В началото на десетото столетие покръстена България търси своето ново утвърждаване в Източна Европа. Българският владетел Симеон Велики не крие амбициите си да превърне своята държава в хегемон на Балканския полуостров и да доминира над Византийската империя.През 914 година българската войска превзема Андрианопол, днешен Одрин, който държи подстъпите към Константинопол. Византийският император се надява, че с едно генерално сражение ще спре победоносния поход на българите и ще сложи край на тяхното владение. Решителният сблъсък между Византия и България става на 20 август 917 г. при устието на Ахелой (до днешния гр. Ахелой, община Поморие) между българските и византийските войски, които нахлуват в България. Цар Симеон I с тежка конница нанася на византийците решителен удар. Изтласкана към морето, византийската войска е обкръжена от българите, по-голямата й част е унищожена.Във връзка с годишнината президентът Румен Радев ще посети град Ахелой по повод националното честване на 1100 години от битката при Ахелой, предаде БГНЕС. В 18:00 часа държавният глава ще проведе среща с кмета на община Поморие Иван Алексиев и кмета на Ахелой Иван Георгиев в сградата на Народно читалище \"Светлина – 1934\". В 18:40 часа президентът ще наблюдава възстановка на битката при Ахелой с участието на сдружение \"Авитохол\" и доброволци от цялата страна, след което Румен Радев ще се включи в празничното шествие до паметника на цар Симеон I, съобщиха от прессекретариата на държавния глава.", "date": "2017.08.20", "title": "Отбелязваме 1100 години от битката при Ахелой"}
{"url": "http://www.novinite.bg/articles/148748/27-arestuvani-po-vreme-na-demonstraciya-v-Bostan", "text": "27 арестувани в Бостън по време на демонстрация на десни и контрапротест в защита свободата на словотo/NOVA/40 000 души излязоха по улиците на американския град, за да се противопоставят на езика на омразата.Заради скандиранията, планираното събитие на десните приключи час по-рано, а гласът на ораторите не можеше да бъде чут заради контрапротестрищите.Множеството скандира антинацистки лозунги и осъди случилото се миналата седмица в Шарлътсвил.Градът стана арена на сблъсък, след като мъж се вряза с колата си в протестиращи.", "date": "2017.08.20", "title": "27 арестувани по време на демонстрация в Бостън"}
{"url": "http://www.novinite.bg/articles/148751/Neizdadena-kasova-belejka-zatvori-basejn-s-restorant-vav-Velingrad", "text": "Популярният във Велинград градски плаж с ресторант е запечатан заради неиздадена касова бележка., информира ДАРИК. Ресторантът с басейн ще остане запечатан за период от 2 до 4 седмици, като едновременно с това фирмата ще бъде глобена за извършеното нарушение. До момента близо 2000 търговски обекта са запечатани заради неиздаване на касови бележки, припомнят от НАП, като близо 120 от тях са по Черноморието.С над 100 млн. лв. са се увеличили оборотите на търговските обекти по цялото Черноморие през юли 2017 г. в сравнение със същия период на миналата годи. стана ясно по-рано през седмицата, а предварителните данни сочат, че оборотите в летните курорти през август се очаква да достигнат 1 млрд. лв.От началото на летния сезон до сега по цялото Черноморие са извършени общо 11 000 проверки, но освен тях инспекторите на НАП следят за спазването на закона и във вътрешността на страната, където са извършени други близо 20 000. През тази година в лятната контролна кампания участват и близо 400 служители на „Фискален контрол“, които освен, че следят движението на стоки с висок фискален риск, извършват и проверки в търговските обекти за отчитане на обороти и издаване на касови бележки.", "date": "2017.08.20", "title": "Неиздадена касова бележка затвори басейн с ресторант във Велинград"}
{"url": "http://www.novinite.bg/articles/148743/Navodneniya-v-Bangladesh-vzeha-jivota-na-82-dushi-5-miliona-sa-blokirani", "text": "Над 5 милиона души в Бангладеш са блокирани, след като наводнения, предизвикани от мусонни дъждове, потопиха над една трета от южноазиатската страна и отнеха живота на най-малко 82 човека, съобщиха снощи властите, цитирани от ДПА.Много от жертвите са се удавили, а други са били ухапани от змии или ударени от ток, уточни представител на службата за управление при бедствия. Общо 27 от 64 административни района, което е над 35 процента от сушата в страната, са наводнени от миналата седмица. Редица ферми и обработваеми земи на север и североизток са отмити от реки, придошли от съседна Индия. Броят на засегнатите хора е 5,14 милиона. Над 650 000 хектара земеделски земи са под вода.Министърът на управлението при кризи и помощта при бедствията Мофазал Хосейн Чаудхури съобщи, че правителството е раздало достатъчно количество суха храна, ориз и пари в брой в подкрепа на пострадалите. ", "date": "2017.08.20", "title": "Наводнения в Бангладеш взеха живота на 82 души, 5 милиона са блокирани"}
{"url": "http://www.novinite.bg/articles/148750/Momchenceto-izcheznalo-sled-atentata-v-Barselona-oshte-ne-e-otkrito", "text": "7-годишният Джулиан Кадман, който е в неизвестност след атентата в Барселона в четвъртък, все още не е открит. Съобщенията, които се появиха, че момченцето е намерено живо, не са истина, съобщава британският \"Гардиан\", позовавайки се на полицията, информира ДАРИК.Информациите, които тръгнаха от съобщение в испанското издание \"Ел Паис\", че Джулиан Алесандро Кадман е намерен в болница, бяха опровергани от каталунската полиция, чрез съобщение в англоезичния им профил в социалната мрежа Туитър.Джулиан, който има двойно автстралийско и британско гражданство, е изчезнал при терористичната атака на булевард \"Рамбла\" в каталонската столица. Майката на детето е пострадала и е била настанена в лечебно заведение. Информация за момченцето обаче няма и близките му изразиха тревога.", "date": "2017.08.20", "title": "Момченцето, изчезнало след атентата в Барселона, още не е открито"}
