{"url": "https://www.novinite.bg/articles/165983/Bus-na-jandarmeriyata-i-leka-kola-se-udariha-v-Sofiya", "text": "Катастрофа е станала на бул. „Христо Ботев“ и ул. „Козлодуй“ в столицата. Ударили са се бус на жандармерията и лека кола. Шофьорът на лекия автомобил е пострадал. В колата е имало жена и бебе. Не се знае дали и те са пострадали. Инцидентът е станал пред входа на 2-ра градска болница. На мястото има полиция. Очевидци съобщиха, че бусът на жандармерията се е движел с включени звукови и светлинни сигнали.", "date": "2018.10.15", "title": "Бус на жандармерията и лека кола се удариха в София"}
{"url": "https://www.novinite.bg/articles/165985/Tri-prirodni-parka-poluchavat-15-mln-lv-po-OPOS", "text": "Министърът на околната среда и водите Нено Димов подписа договори за подобряване, поддържане и възстановяване на типове природни местообитания и видове в природни паркове „Витоша“, „Рилски манастир“ и „Врачански Балкан“. Средствата по проектите за трите природни парка, осигурени от Оперативна програма „Околна среда 2014-2020 г.“ (ОПОС 2014-2020 г.), са близо 1,5 млн. лв. Министър Димов подписа и договор за изграждане на компостираща инсталация за общините Чипровци и Георги Дамяново, който ще се финансира с 2,5 млн. лв. по ОПОС.С изпълнението на проекта за Природен парк „Витоша“ ще се подобри природозащитното състояние на торфищни комплекси чрез подобряване на водния режим и изграждане на специализирана инфраструктура за намаляване на антропогенния натиск. В обхвата на проекта е подобряване състоянието на букови гори от типа „Asperulo-Fagetum“ и смесени гори от типа „Tilio-Acerion“ чрез ограничаване на ерозионни процеси и антропогенния натиск в района на Боянския водопад. В резултат от изпълнението на проекта ще бъдат подкрепени 7 вида и 3 местообитания с цел поддържане/възстановяване на благоприятния природозащитен статус.Проектът за Природен парк „Рилски манастир“ предвижда мерки за подобряване на местообитание „Хидрофилни съобщества от високи треви в равнините и в планинския до алпийския пояс“ и състоянието на животински видове с цел увеличаване на техните популации. Ще бъде изградена площадка за подхранване на хищните птици, с което ще се предотврати евентуално отравяне на видовете скален орел, черен лешояд и кръстат орел. В резултат от изпълнението на проекта ще бъдат подкрепени 3 вида и едно местообитание с цел поддържане/възстановяване на благоприятния природозащитен статус.Природен парк „Врачански Балкан“ ще изпълнява дейности за подобряване природозащитното състояние на типове природни местообитания и видове от мрежата „Натура 2000“. Проектът предвижда мерки за увеличаване популацията на 3 вида птици: Белоглав лешояд (Gyps fulvus), Египетски лешояд (Neophron percnopterus) и Планински кеклик (Alectoris graeca graeca), предмет на опазване в границите на защитена зона за птиците. В резултат от изпълнението на проекта ще бъдат подкрепени 7 вида и 8 местообитания с цел поддържане/възстановяване на благоприятния природозащитен статус.Договорът за общините Чипровци и Георги Дамяново е за изграждане на съоръжение за преработка на разделно събрани зелени и/или биoразградими отпадъци, образувани на територията на двете общини. Инсталацията е с капацитет 2130 т годишно и ще обслужва 5500 жители. Общият размер на инвестицията е над 3,4 млн. лв. По ОПОС 2014-2020 г. се осигурява безвъзмездна финансова помощ в размер на 2,5 млн. лв. Срокът за изпълнение на проекта е 19 месеца. С днешното подписване договорите по приоритетна ос 2 „Отпадъци“ на ОПОС 2014-2020 г. стават 24 на брой,  на обща стойност на безвъзмездната помощ 209,2 млн. лв.", "date": "2018.10.15", "title": "Три природни парка получават 1,5 млн. лв. по ОПОС"}
{"url": "https://www.novinite.bg/articles/165986/Slujiteli-na-nekorektni-rabotodateli-se-oplakaha-na-ombudsmana", "text": "Омбудсманът Мая Манолова организира днес среща в институцията на обществения защитник с бивши служители на авиокомпания „Ер Виа“, които я сезираха за неизплатените си с месеци трудови възнаграждения и обезщетения. На нея присъстваха още директорът на Фонд „Гарантирани вземания на работниците и служителите“ при несъстоятелност на работодателя Ваня Борисова и Теодора Дичева - директор на правната дирекция към Изпълнителна агенция „Главна инспекция по труда“.  Служителите на авиокомпания „Ер Виа“ потърсиха съдействието на омбудсмана за ускоряване на процедурата за откриване на производство по несъстоятелност на търговското дружество, за да могат да получат дължимите си заплати от Фонд „Гарантирани вземания на работниците и служителите“ при несъстоятелност на работодателя. Хората са притеснени, че делото за несъстоятелност към фалиралата авиокомпания е отлагано вече 6 пъти от Софийски градски съд, тъй като бившият им работодател Денис Бареков е „неоткриваем“ за българските институции и те реално нямат никаква гаранция, че то ще стартира.Същевременно до изтичане на 3-годишния срок за получаване на пълния размер на дължимите трудови задължения остава по-малко от година, за да предявят искане към Фонда. Манолова се ангажира да се срещне с председателя на Софийския градски съд Десислава Попколева, за да я информира, че това не е изолиран случай и че в институцията постъпват сигнали на гражданите за забавяне на делата по несъстоятелност, в резултат, на което те могат да изпуснат срока за подаване през НОИ на искова молба към Фонд „Гарантирани вземания на работниците и служителите. Миналата седмица в институцията омбудсманът се срещна и със служители на „Макс Телеком“ ООД, които също я алармираха за този сериозен проблем, заради което на практика не могат да се възползват от законодателните промени, инициирани от Манолова, с които до момента над 3 178 души са си получили невзетите заплати и обезщетения от Фонд „Гарантирани вземания на работниците и служителите. „Докато тръгне делото бившият ни работодател прехвърля активите си към друга авиокомпания – „Виа Еъруейс“. Той го е правил и друг път“, каза бившата служителка на „Ер Виа“ Петя Георгиева, като допълни, че работниците не искат да „висят на държавата“, а да си вземат честно заработените пари. Омбудсманът проведе разговор с изпълнителния директор на Националната агенция за приходите Галя Димитрова и договори институциите съвместно да координират действията си за разрешаване на заплетени казуси от този характер.", "date": "2018.10.15", "title": "Служители на некоректни работодатели се оплакаха на омбудсмана"}
{"url": "https://www.novinite.bg/articles/165988/Zakrivat-Energoremont-Bobov-dol-130-dushi-otivat-na-borsata", "text": "Предприятието „Енергоремонт“ в  Бобов дол, създадено, за да извършва планови и аварийни ремонти към ТЕЦ - „Бобов дол“ в непосредствена близост, се закрива, съобщиха експерти. Целият състав от 130 специалисти и работници се регистрират на борсата.74 от работилите „Енерегоремонт“-Бобов дол, са от Дупница, останалите 56 от Бобов дол и Кюстендил. Те ще трябва да се регистрират в бюрата по труда от 1 до 30 ноември.В комплекса ще остане само охрана.„Енергоремонт“ е открито с пускането на ТЕЦ „Бобов дол“ през 1974 год. за специализирани ремонти. При демокрацията оцелява трудно.Последно холдингът е закупен от чешко дружество, откъдето решават, че „Енергоремонт“-Бобов дол няма да продължи да работи. Ще бъде продадена и почивната база на предприятието, строена през 90-те години на XX век в курорта „Паничище“.Уведомление за закриването получила кметът на Бобов дол Елза Величкова, която и без това има проблеми с нарастващата безработица в общината заради закриването на рудниците за подземен добив на въглища в мини „Бобов дол“. За закриването писмо е изпратено още на 4 октомври  т.г. и до областната инспекция по труда в Кюстендил.", "date": "2018.10.15", "title": "Закриват „Енергоремонт-Бобов дол“, 130 души отиват на борсата"}
{"url": "https://www.novinite.bg/articles/165974/Predstavyat-v-Sofiya-mobilno-prilojenie-za-nezryashti", "text": "Днес, 15 октомври, ще презентират мобилното приложение „Електронни очи“, което е предназначено за незрящи хора. То ще даде шанс за по-голяма независимост и активност на хората със зрителни увреждания,пишеМария Чернева, една от инициаторките на идеята за приложението, споделя пред БНР, че говорещото приложение ще ориентира незрящите за улиците, които са в непосредтствена близост, какви сгради и близки спирки има. То ще дава информация за най-удобния маршрут и за пристигащите автобуси. Авторите на приложението са убедени, че то ще осигури независимостта на хората със зрителни увреждания и ще замести асистента.Приложението  е напълно безплатно и в момента е пригодено за използване само в София.", "date": "2018.10.15", "title": "Представят в София мобилно приложение за незрящи"}
{"url": "https://www.novinite.bg/articles/165981/Zryashti-izpitaha-neudobstvata-na-nezryashti-po-ulicite-na-Sofiya", "text": "Хора със зрение се поставиха на мястото на хората с увредено зрение и направиха т. нар „тактилна разходка“ по улиците на София. Инициативата е по повод Денят на белия бастун и е предизвикателство от незрящи към зрящи.Разходката ще продължи около половин час. Целта е да се привлече вниманието към проблемите на хората с нарушено зрение.Надеждата на незрящите е чрез тези разходки нагласите на хората да се променят, тъй като ролите се сменят. По този начин те обръщат повече внимание на детайли, които не са забелязвали с отворени очиТой се чества от 1969 г. по решение на Международната федерация на слепите.", "date": "2018.10.15", "title": "Зрящи изпитаха неудобствата на незрящи по улиците на София"}
{"url": "https://www.novinite.bg/articles/165950/Karakachanov-Bez-sakrateno-proizvodstvo-i-pomilvane-za-tejki-prestapleniya", "text": "Съкратено съдебно следствие да не се допуска при умишлено причиняване на смърт, тежка телесна повреда или когато извършителят е бил пиян. Връщането на този текст в Наказателно-процесуалния кодекс предлагат отново „Обединените патриоти”, предаде Нова телевизия.„Още през 2016 година предложихме тази промяна и преразглеждането на т. нар. „институт за съкратеното следствие”.  Както виждате опитите да се правим на прекалено либерални и прекалено хуманни в подобни престъпления и да променяме законите според някаква европейска конюнктура, какъвто е случаят от 2010 година с промяната на НПК и намаляването на присъдите на подобни хора не води до нищо добро”, аргументира това предложение министърът на отбраната и лидер на ВМРО Красимир Каракачанов в студиото на „Здравей, България”.  Ако задържаният за убийството на Виктория Маринова Северин Красимиров бъде осъден по тази процедура след като признае вината си, това означава, че той може да получи присъда от 30 години и след 15 -20 години да поиска помилване. Според Каракачанов тази възможност е много реална, но в същото време не може да се очаква, че осъдените за толкова тежки престъпления ще се поправят в затвора.", "date": "2018.10.15", "title": "Каракачанов: Без съкратено производство и помилване за тежки престъпления"}
{"url": "https://www.novinite.bg/articles/165966/Na-Kapitan-Andreevo-Predotvratiha-izmama-za-112-000-evro", "text": "Опит за фиктивен износ на стока, поставена под митнически режим „Транзит\", предотвратиха митническите служители на Митнически пункт \"Капитан Андреево\", предаде Дарик.По документи стоката е превозвана от товарен автомобил с турска регистрация, който се явил на изходящо трасе на Капитан Андреево. Шофьорът на камиона, турски гражданин, е декларирал, че превозва от Холандия и Германия за Турция през България групажна стока с общо тегло 22 670 кг. При претегляне с електронна везна е констатирана разлика в килограмите между представените документи и наличния товар.При последвалата проверка митническите служители установяват, че в товарното помещение липсва част от декларираната стока. На практика в камиона не се превозва описаната в документите система за изпомпване на лепило.Машината, която намира приложение в автомобилната индустрия, е с тегло 4183 кг и е на стойност 112 521 евро. Срещу шофьора на камиона е съставен акт за установяване на административно нарушение.Според експерти, подобни измами целят в европейската държава откъдето тръгва товара да се ползва неправомерно правото на данъчен кредит, което възниква с износа на стоката.Информацията на Агенция \"Митници\" за пореден път е със закъснение от 10 дни.", "date": "2018.10.15", "title": "На Капитан Андреево: Предотвратиха измама за 112 000 евро"}
{"url": "https://www.novinite.bg/articles/165990/Sloveniya-otvarya-posolstvo-v-Sofiya-ot-oktomvri", "text": "Посолството на Словения официлано отваря врати у нас. То ще се бори за разширяване на сътрудничеството с България и задълбочаване на двустранните отношения, споделя посланикът на Словения за България Анджей Франгеш пред председателя на Българската търговска промишлена палата в София Цветан Симеонов.Според Франгеш секторите, които интересуват и двете страни са: високите технологии, сътрудничеството между бизнеса и науката, опита на технологичните институти и университети в България, предадеОт БТПП обещават да съдействат на новия посланик за осъществяване на поставените цели.", "date": "2018.10.15", "title": "Словения отваря посолство в София от октомври"}
{"url": "https://www.novinite.bg/articles/165954/Ochakva-se-BSP-da-vnese-iskane-za-vot-na-nedoverie-kam-pravitelstvoto", "text": "Очаква се БСП да внесе в Народното събрание искането за вот на недоверие към правителството заради политиката в здравеопазването. Преди това левицата проведе серия от дискусии с пациентски организации, общопрактикуващи лекари и представители на общинските болници. Последната среща е днес с представители на Лекарския съюз, предаде Топ Новини.Очаква се следобед в счетоводството на парламента да бъде внесен вотът с всички документи.От ГЕРБ са категорични, че той няма да успее. Това ще бъде третият вот на недоверие, който социалистите ще искат. Предишните два бяха на тема \"Сигурност\" и \"Корупция\", но не успяха да минат.", "date": "2018.10.15", "title": "Очаква се БСП да внесе искане за вот на недоверие към правителството"}
{"url": "https://www.novinite.bg/articles/165948/Obsajdat-nyakolko-imena-za-glaven-sekretar-na-MVR", "text": "Съвет на управляващата коалиция няма да има и този понеделник. Това обяви вицепремиерът и министър на отбраната Красимир Каракачанов. Според него причина за това са различни ангажименти на лидерите на управляващата коалиция. На срещата днес се очакваше да бъде обсъдени кандидатури за бъдещия главен секретар на МВР. Според Красимир Каракачанов има 4-5 кандидати за поста. Той не назова имена, предаде Нова телевизия.Очакваше се лидерът на „Атака”  Волен Сидеров да постави  темата за реформите и реорганизацията в МВР. Освен това той продължава да настоява и за оставката на вътрешния министър Младен Маринов.Сидеров поиска оставката на Маринов, след като съпругата му Деница, която е бивш депутат, имаше пътен инцидент в петък вечерта, при който нейната кола ударила огледалото на автомобил, управляван от суданец, той я спрял и я атакувал, но появата на полицията предотвратила саморазправа.", "date": "2018.10.15", "title": "Обсъждат няколко имена за главен секретар на МВР"}
{"url": "https://www.novinite.bg/articles/165984/143-dushi-sa-se-pregledali-profilaktichno-za-rak-na-belite-drobove-v-stolicata", "text": "От 143 души – при 44 лекарите са установили хронична белодробна болест, при 12 са установени изменения, които налагат допълнителни изследвания, а 3-ма са били диагностицирани с пневмония.Инициативата е част от кампанията, организирана от Столична община и Националната асоциация за профилактика на белодробните болести. Безплатният скрининг се извършва на територията на общинската Втора МБАЛ с предоставен от болницата мобилен флуорограф и спирометър за функционално изследване на дишането.Кампанията ще продължи до края на годината, като прегледи ще се правят два пъти в месеца, съобщи председателят на Националната асоциация д-р София Ангелова. Желаещите могат да се запишат на тел.: 070010126 от 10.00 до 16.00 часа, както и онлайн чрез сайта на Института за здравно образование www.healthedu.euОще три кампании за скринингови изследвания ще има тази година, финансирани от бюджета на София – за рак на млечната жлеза, на простатата и на щитовидната жлеза. Прегледите ще обхващат различни възрастови и професионални групи.", "date": "2018.10.15", "title": "143 души са се прегледали профилактично за рак на белите дробове в столицата"}
{"url": "https://www.novinite.bg/articles/165982/Dji-Pi-Grup-se-otkaza-ot-46-mln-lv-za-remonta-na-Peticata", "text": "Процедурата не е подписана, няма подписан договор с Джи Пи Груп и вторият в конкурса ще изпълни поръчката за ремонта на трамвайната линия 5 от Княжево до Съдебната палата. Това заяви кметът на София Йорданка Фандъкова пред журналисти днес. Миналата седмица Джи Пи Груп АД излязоха с декларация, че се оттеглят от участие в обществени поръчки и се отказват от спечеления конкурс за изпълнител на тунел Железница, който е част от магистрала „Струма“.Дружеството бе класирано на първо място в конкурса на Столична община за ремонта но бул. Цар Борис III, трамвайната линия 5, койко е за 46 млн. лв. До договор обаче не се е стигнало.  „Те ще изпълнят договора си за ремонта на ул. Граф Игнатиев. В противен случай ще има неустойки. Но фирмата се оттегли от другата обществена поръчка, коментира кметът Йорданка Фандъкова, предаде ", "date": "2018.10.15", "title": "Джи Пи Груп се отказа от 46 млн. лв. за ремонта на Петицата"}
{"url": "https://www.novinite.bg/articles/165947/Dneven-horoskop-za-ponedelnik", "text": "Направете така, че амбициите ви да работят за вас. С малка доза късмет, много работа и упоритост, ще постигнете неща, които дори не сте подозирали, че някога ще успеете да постигнете.Вие сте много амбициозни, повече от всеки друг, но трябва да спрете за момент и да помислите дали вървите в правилната посока. Не спирайте да мечтаете. Във възможно най-добрата позиция за промяна сте. Помолете за помощ колегите или близките си. Те ще се радват да бъдат част от тази положителна промяна в живота ви.", "date": "2018.10.15", "title": "Дневен хороскоп за понеделник"}
{"url": "https://www.novinite.bg/articles/165955/NOI-obsajda-uvelichenieto-na-pensiite-ot-dogodina", "text": "От 1 юли 2019 г всички пенсии се увеличават с 5,7%. Това предвижда проектобюджетът на Държавното обществено осигуряване, който ще бъде обсъден на заседание на Надзорния съвет на Националния осигурителен институт.Предвижда се от 1 юли догодина да се повиши таванът на всички пенсии от сегашните 910 на 1200 лв. В проектобюджета на Държавното обществено осигуряване за догодина е заложено и повишение на максималния осигурителен доход от сегашните 2600 на 3000 лв.Увеличава се минималният осигурителен доход на самоосигуряващите се от 510 на 560 лв, колкото ще бъде догодина новата минимална работна заплата.Без промени остават условията и размерите на най-използваните обезщетения - майчинството за втората година се запазва в размер на 380 лв месечно. Обезщетението за безработица остава 9 лв на ден, а първите три дни от болничните ще продължат да се изплащат от работодателя.", "date": "2018.10.15", "title": "НОИ обсъжда увеличението на пенсиите от догодина"}
{"url": "https://www.novinite.bg/articles/165951/Jandarmeriya-v-Galabovo-sled-naprejenie-mejdu-romi-i-policiya", "text": "\r\nЖандармерия обгради Гълъбово след инцидент в ромската махала снощи. В късните часове на вечерта, жителите на махалата се забавлявали шумно с усилена до крайна степен музика. На място пристигнал патрул, а полицаите опитали да конфискуват музикална уредба. Ромите обаче ги нападнали и потрошили служебния автомобил. Има ранени полицаи.\r\n\r\n\r\n\r\n\r\n\r\n", "date": "2018.10.15", "title": "Жандармерия в Гълъбово след напрежение между роми и полиция"}
{"url": "https://www.novinite.bg/articles/165952/Patolozi-na-bunt-otkazvat-ekspertizi-na-MVR", "text": "Съдебните медици в Пловдив спират да ходят на огледи и да правят експертизи, поръчани от полицията. Причината е, че МВР им дължи големи суми, разкрива в. „24 часа“.\"Имаме да вземаме по над 10-15 хиляди на човек. Ние нямаме клинични пътеки като останалите лекари. Основната ни заплата е 620-640 лева. Единственият начин да си осигурим допълнителен доход е да работим като вещи лица\", обясни патологът д-р Марин Балтов.Тъй като вътрешното ведомство бави възнагражденията им с месеци, той и колегите му не ходят вече на огледи на местопроизшествия, което затруднява разследващите.", "date": "2018.10.15", "title": "Патолози на бунт, отказват експертизи на МВР"}
{"url": "https://www.novinite.bg/articles/165970/36-e-godishnata-inflaciya-prez-septemvri", "text": "3,6 % е годишната инфлация през септември, съобщават от Националния статистически институт /НСИ/.Спрямо месец август потребителските цени са поскъпнали общо с 0,3 на сто. Ръстът се дължи основно на поскъпването на храните, транспорта, комуналните услуги и услугите в образователната сфера. ", "date": "2018.10.15", "title": "3,6 % е годишната инфлация през септември"}
{"url": "https://www.novinite.bg/articles/165965/Otkriha-malka-niva-s-kanabis", "text": "Служители на РУ-Белоградчик са иззели голямо количество канабис. Полицейските действия били предприети вчера. В условията на неотложност разследващи извършили претърсване в частен имот, ползван от 26-годишен, в Дреновец. Там открили електронна везна и 74 грама нарязана на дребно зелена тревиста маса, реагирала на канабис при полевия наркотест. Последвало претърсване в необитаема тухлена постройка, извън регулационните граници на селото.В таванското помещение на сградата, служителите на реда открили 7,062 кг полусуха зелена листна маса във вид на съцветия, индикирали на канабис при наркотеста. Западно от постройката, на площ от около 25 кв. м. униформените се натъкнали на 15 стръка отрязани конопени растения. В близост до мястото, в югоизточна посока била открита друга камара със 70 конопени стръка. Растенията, с дължина от 110 до 160 см, реагирали на канабис. Намерено било и устройство тип „мелница“, съдържащо следи от нарязана на ситно зелена листна маса. Мъжът е задържан за срок до 24 часа и приведен в полицейския арест.Случаят е докладван в прокуратурата. Работата на разследващите продължава, в РУ-Белоградчик е образувано досъдебно производство за извършено престъпление по чл.354а, ал.3, т.1 и чл.354в, ал.1 от Наказателния кодекс.", "date": "2018.10.15", "title": "Откриха малка нива с канабис"}
{"url": "https://www.novinite.bg/articles/165968/Zadarjaha-telefonen-izmamnik-v-Nova-Zagora", "text": "Задържан е извършителят на телефонна измама в Нова Загора. Това съобщиха от ОДМВР - Сливен.При ареста в него са намерени парите от извършена измама на 79-годишна жена. Криминалистите започват работа по случая около 18.00 часа на 11 октомври, след като 57-годишен мъж от град Нова Загора е съобщил, че майка му е станала жертва на телефонна измама. Жената е на 79 години и е била въведена в заблуждение, че помага на органите на реда.Въвлечена в измамната схема тя е оставила пред входа на дома си сумата от 1 800 лева.Предприети са незабавни оперативно-издирвателни действия като на 12 октомври полицията в Нова Загора е хванала 18-годишния Г.Г. от село Дядово докато е правил опит да измами друга възрастна жена. Той е отведен в районното управление и задържан за 24 часа. В него е намерена сумата от 1 800 лева.Работата по разкриване и документиране на цялостната престъпна дейност на Г.Г. продължава.", "date": "2018.10.15", "title": "Задържаха телефонен измамник в Нова Загора"}
{"url": "https://www.novinite.bg/articles/165979/Fandakova-Darjavata-moje-da-prehvarli-na-SO-parka-Vrana-za-upravlenie", "text": "Преценихме, че ще това са много средства и затова не обжалвахме решението на СГС за парка Врана, според което се дава на държавата. Това обясни кметът Йорданка Фандъкова пред журналисти, предаде Столична община обжалва само разходите по делото. Дори и паркът да е на държавата той пак ще е публична собственост. А ние ще искаме от държавата да ни го прехвърли за управление. Във всички случай столичани и гостите няма да са ощетени и ще могат да посещават парка, категорична бе Йорданка Фандъкова.Преди месец СО беше осъдена да плати 700 000 лв. на държавата. За последните 5 години Столична община е вложила около 500 000 лв. за поддръжка, след като паркът бе отворен за граждани.", "date": "2018.10.15", "title": "Фандъкова: Държавата може да прехвърли на СО парка Врана за управление"}
{"url": "https://www.novinite.bg/articles/165962/Mladeji-izpotroshiha-pejki-pavilioni-i-kontejneri-za-bokluk", "text": "Трима младежи са извършили вандалски действия в монтаското село Трайково. Във времето между полунощ и 4:00 часа сутринта в неделя пред сградата на кметството те повредили пейки, кошчета за боклук, сергии и контейнери за боклук.Младежите извадили от основите и преобърнали три пейки, счупили кошче за боклук, 10 ограничителни пирамиди против паркиране, две ламаринени сергии, пътен знак, детска катерушка и три контейнера за боклук.Тримата извършители - на възраст 22, 19 и 17 години - са доведени в полицията в Лом, разпитани са и са задържани за 24 часа. Стойността на нанесената щета е в процес на изясняване. По случая е образувано досъдебно производство.", "date": "2018.10.15", "title": "Младежи изпотрошиха пейки, павилиони и контейнери за боклук"}
{"url": "https://www.novinite.bg/articles/165972/Motorist-bez-knijka-se-zabi-v-parkirano-Pejo", "text": "Неправоспособен моторист катастрофира в Генерал Тошево, съобщават от полицията.Случаят е от 13 октомври. В 17:55 часа на улица в Генерал Тошево, 27-годишен мъж от село Присад, карайки мотопед, загубил контрол и се блъснал в паркиран лек автомобил „Пежо”, с добричка регистрация.В инцидента водачът се контузил - получил фрактура на носа. Настанен е в МБАЛ-Добрич, без опасност за живота. От полицията установили, че удареният мотопед е без регистрационни табели, а водачът е неправоспособен. По случая е образувано бързо полицейско производство.", "date": "2018.10.15", "title": "Моторист без книжка се заби в паркирано \"Пежо\""}
{"url": "https://www.novinite.bg/articles/165991/Zapodozreniyat-za-ubijstvoto-na-Viktoriya-Marinova-pristiga-v-Balgariya-v-sryada", "text": "След като съдът в германския окръг Целе разреши екстрадирането на 21-годишния Северин Красимиров, заподозреният за убийството на журналистката Виктория Маринова се очаква да бъде доведен в България в сряда вечерта. По информация на \"Хоризонт\" това ще стане с полет от Франкфурт. Съдебна охрана ще придружава Северин до тук, след което - отново с конвой, той трябва да бъде отведен до ареста в Русе. В присъствието на адвокат - упълномощен, а ако няма такъв -  служебен, на Красимиров трябва да му бъдат повдигнати обвиненията за изнасилване и за убийство по особено мъчителен за жертвата начин. В момента той е обвиняем задочно. До 72 часа Северин Красимиров трябва да бъде изправен пред Русенския окръжен съд, който да се произнесе по искането на прокуратурата за постоянното му задържане под стража.Докато беше в Германия, 21-годишният мъж призна,че е убил, но не и че е изнасилил Виктория Маринова. Тези признания нямат процесуална стойност по българския НПК и трябва да бъдат потвърдени и пред българските разследващи. Дали Северин ще иска да бъде съден по съкратена процедура, което би го спасило от доживотен затвор, ще зависи от това дали ще се признае за виновен и по двете обвинения, когато делото започне по същество в Русенския окръжен съд.", "date": "2018.10.15", "title": "Заподозреният за убийството на Виктория Маринова пристига в България в сряда"}
{"url": "https://www.novinite.bg/articles/165973/Balgariya-se-otkaza-ot-uchastie-v-Evroviziya", "text": "България няма да участва в конкурса „Евровизия“ през 2019 година. Управителният съвет на Българската национална телевизия е взела решение обществената медия да не участва в изданието на международния песенен конкурс „Евровизия“, който ще се проведе в средата на месец май 2019 г. в Тел Авив. Това стана ясно от официално съобщение, изпратено от БНТ до медиите.От БНТ аргументираха решението си с част от мерките, които ръководството на телевизията е предприело за оптимизиране на публичните разходи.През последните две години БНТ организира българското представяне в международния конкурс с подкрепата на партньори - продуцентски компании или професионални екипи, които участваха и във финансирането. Независимо от това, разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса, значително надхвърлят разумните разходи, които обществената телевизия би могла да си позволи.Освен преките разноски за подготовка на съответния представител, държавите – участнички си поделят и част от разходите за самото провеждане на конкурса, които тази година са в размер на 5 300 000 евро.В Европейския съюз за радио и телевизия членуват 73 компании от 56 държави в Европа, Северна Африка и Близкия Изток. Всеки от обществените оператори взема своето независимо решение за участие в конкурса за всяко отделно издание.", "date": "2018.10.15", "title": "България се отказа от участие в „Евровизия“"}
{"url": "https://www.novinite.bg/articles/165977/Zemetresenie-ot-41-po-Rihter-v-Severna-Garciya", "text": "Земетресение с магнитуд от 4,1 по Рихтер е било регистрирано край град Полигирос на Халкидическия полуостров малко след 12 часа в понеделник, съобщава телевизия Скай. Според Атинската обсерватория епицентърът на земетресението е бил на 20 километра североизточно от Полигирос и е било усетено особено силно в Солун и региона поради малката му дълбочина от около 2 километра.", "date": "2018.10.15", "title": "Земетресение от 4,1 по Рихтер в Северна Гърция"}
{"url": "https://www.novinite.bg/articles/165975/Agresiya-na-patya-Pensioner-zaplashi-s-pistolet-shofor", "text": "Шофьор беше заплашен с пистолет от друг водач. Хулиганската проява е станала в следобедните часове на 14 октомври. Потърпевшият се движил със своя автомобил „Ауди” по пътя от Аксаково за Игнатиево. При заминаването му с „Фиат” мъжът зад волана на италианското возило насочил оръжие към него. След сигнал в полицията вторият водач е задържан. Той е 76-годишен жител на Аксаково. ", "date": "2018.10.15", "title": "Агресия на пътя: Пенсионер заплаши с пистолет шофьор"}
{"url": "https://www.novinite.bg/articles/165980/Germaniya-nyama-da-priema-balgari-nujdaeshti-se-ot-belodrobna-transplantaciya", "text": "Българи, нуждаещи се от белодробна трансплантация, няма да бъдат приемани в немски клиники , защото сме само асоцииран, а не редовен член на организацията Евротрансплант. Това каза директорът на Изпълнителната агенция по трансплантации Михаил Христов.,,Имаме дефинитивен отказ. Отпреди два дни, в мейл, германските власти ни обясниха, че държавите, които са асоциирани членки към Евротрансплант – т.е., не са с правата на членките-учредителки, няма да бъдат трансплантирани, говоря само за белодробна трансплантация, в страните ченки. Досега нямахме такъв категоричен отказ, сега вече го имаме черно на бяло. Такава била политиката на страните, като визират принципите и изискванията в т.нар. \"Декларация за трансплантационен туризъм и борба с трафика на органи'', обясни Христов.Отказ имаме и за трансплантации в клиниката в Есен за белодробни трансплантации, допълни още Христов преди отбелязване на Деня на донорството в болница \"Света Екатерина\".На 22 октомври у нас пристига турски трансплантационен екип , за да се запознае с възможностите за извършване на белодробни трансплантации в Университетските болници \"Света Екатерина\" и болница \"Лозенец\". Такава договорка има и с екип от Хановер.", "date": "2018.10.15", "title": "Германия няма да приема българи, нуждаещи се от белодробна трансплантация"}
{"url": "https://www.novinite.bg/articles/165949/Franciya-zapochna-stroitelstvoto-na-ograda-po-granicata-s-Belgiya", "text": "Франция започна да строи ограда с ток по границата с Белгия. Причината е заразата от африканска чума по прасетата. В Белгия има регистрирани случаи и Париж се притеснява, че силно заразната болест може да се разпространи на френска територия. Строежът ще се изпълнява от доброволци, предимно от местните ловни дружини, предаде Нова телевизия.", "date": "2018.10.15", "title": "Франция започна строителството на ограда по границата с Белгия"}
{"url": "https://www.novinite.bg/articles/165978/Parlamentat-na-Makedoniya-razglejda-promenite-v-Konstituciyata", "text": "Македонският парламент започна своята сесия, в дневния ред на която правителството представи предложението за промени в конституцията на страната. Измененията са в съответствие със споразумението с Гърция за промяна на името - Република Северна Македония.Премиерът Зоран Заев подчерта, че сега най-голямата отговорност за бъдещето на страната е в ръцете на законодателите. Той призова всички да гласуват по свой избор, особено тези, които се колебаят и мислят как да гласуват.„Погледнете към бъдещето, бъдещето на вашите деца“, каза премиерът, като добави, че волята на гражданите е държавата да продължи напред.Според него другият избор ще хвърли Македония в изолация и ще възстанови политическите травми, които страната е преживяла през последните 27 години и особено през последните няколко години.\"Гласът за европейското бъдеще на Македония ще отведе страната до пълноправно членство в НАТО и ЕС. Трябва да решите дали ще постигнем много или ще загубим много“,добави премиерът.Той призова разделението на партийна линия да приключи и да бъде постигнато помирение във връзка със събитията от 27 април 2017 г., когато се стигна до кървави сблъсъци в парламента в Скопие. Тогава тълпа противници на СДСМ нахлу в парламента и снимката на Заев с окървавено лице обиколи света, припомня БГНЕС. Правителството е готово за приемане на измененията на конституцията, но те да бъде в духа на споразумението от Преспа.Илия Димовски от ВМРО-ДПМНЕ преди гласуването на дневния ред поиска да се оттегли въпросът, защото, както каза той, този въпрос не е получил доверие нито на избори, нито на референдума. 39 депутати гласуваха за предложението на Димовски, а 67 -  против.Премиерът Зоран Заев обяви, че ако не получи подкрепа за промени на конституцията, ще обяви предсрочни избори. Коалиционният партньор в правителството на Заев, Демократичният съюз за интеграция на Али Ахмети, обяви обаче, че не иска предсрочни избори.  ", "date": "2018.10.15", "title": "Парламентът на Македония разглежда промените в Конституцията"}
{"url": "https://www.novinite.bg/articles/165945/Vtora-publichna-diskusiya-za-badeshteto-na-ul-Ivan-Vazov-v-petak", "text": "Реконструкцията и обновяването на столичната улица „Иван Вазов“ продължава да се дискутира. Второто публично обсъждане ще бъде в залата на третия етаж на Направление „Архитектура и градоустройство“, ул. „Сердика“ № 5.Ремонтът на улицата ще бъде разделен на етапи заради последователното изграждане на ВиК съоръженията. На срещата ще бъдат представени нови варианти за подобряване на качеството на градската среда в участъка от бул. „Васил Левски“ до ул. „Цар Шишман“, пише По време на първата дискусия на 11 септември бе представен новият проект, според който улицата ще бъде разширена, ще се подменят настилката и тротоарите, ще има разширение, както и пейки, зеленина и нови споделени места. Другите два варианта, които ще се обсъждат на тази среща са съобразени с исканията на гражданите, живеещи на ул. „Иван Вазов“.", "date": "2018.10.15", "title": "Втора публична дискусия за бъдещето на ул. „Иван Вазов“ в петък"}
{"url": "https://www.novinite.bg/articles/165942/Dnes-shte-preobladava-slanchevo-vreme", "text": "Днес ще преобладава слънчево време. Преди обяд на места в низините с намалена видимост. Временни увеличения на облачността ще има над южните райони, но само на изолирани места ще превали слаб дъжд. Ще духа слаб, в Източна България до умерен североизточен вятър. Преобладаващите максимални температури ще бъдат между 19° и 24°. Над планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. Ще духа предимно умерен вятър от изток-североизток. Максимална температура на височина 1200 метра около 15°, на 2000 метра – около 8°.Над Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха: 19°-21°. Температурата на морската вода е 19°-20°. Вълнението на морето ще бъде 3-4 бала.", "date": "2018.10.15", "title": "Днес ще преобладава слънчево време"}
{"url": "https://www.novinite.bg/articles/165957/V-BAN-otkrivat-izlojba-za-prilojenieto-na-lazernite-tehnologii", "text": "Днес от 16 часа във фоайето на БАН ще бъде открита изложба „Приложение на лазерните технологии от създаването на нови материали до опазването на паметници на културата“. Кирил Благоев разказа какво ще видят посетителите:„Ще може да се видят различни видове лазерни системи, някои от които са оригинални български системи, патентовани в България, с различни приложения, главно в медицината и за микрообработки на различни материали. Това са лазерите с метални пари, лазери с различни среди“.„Създадохме си система от готови продукти за определяне елементния състав на различни обекти, не само на тези, които са свързани с наследството. За културното наследство – ние сме изследвали с тази система, това е показано на изложбата, елементния състав на бронзови обекти, на керамични находки. В института има единствената в страната портативна лазерна система, с която може да се работи на терен. Ние може да използваме този метод не само за изследване на археологични обекти, но и в промишлеността или другаде при необходимост“, добави проф. Благоев. По думите му чрез този метод от състава на една находка може да се определи от коя епоха е тя.  ", "date": "2018.10.15", "title": "В БАН откриват изложба за приложението на лазерните технологии"}
{"url": "https://www.novinite.bg/articles/165943/20-elektrobusa-za-Sofiya-veche-sa-na-pristanishte-Burgas", "text": "Новите 20 електробуса, предназначени за градския транспорт в София вече са пристигнали на пристанището в Бургас днес. Добрата новина съобщи кметът Йорданка Фандъкова в социалната мрежа. Започва подготовка за включване в графика на рейсовете, тъй като до сряда – четвъртък електробусите ще пристигнат в София, пише В последните години се тестваха различни технологии в столичния градски транспорт, по различни линии и това сега е първата доставка на електробуси, коментира Фандъкова.В събота пък в гараж Дружба 1 бяха паркирани 17 от 60 нови автобуси на газ. До края на годината броят им ще нарасне на 22, а през 2019 още 60 съчленени. Всички автобуси, които купуваме за градския транспорт, отговарят на най-високите екологични стандарти ЕВРО6, казва Фандъкова.", "date": "2018.10.15", "title": "20 електробуса за София вече са на пристанище Бургас"}
{"url": "https://www.novinite.bg/articles/165958/Stolichna-obshtina-shte-spasi-kashtata-na-Yavorov", "text": "Къщата на Яворов ще бъде купена от Столична община и ще запази предназначение й на музей. В момента юристи обсъждат най-доброто решение по процедурата, потвърди и зам.-кметът Тодор Чобанов пред Нова телевизия.В края на миналата седмица частен съдебен изпълнител обяви къщата на Яворов на публичен търг заради тежести. Първоначалната цена е малко над 1,6 млн. лева.Институциите са се споразумели къщата да стане обществена собственост, потвърди зам.-кметът Тодор Чобанов. Столица.bg научи, че къщата ще бъде взета от Столична община и ще поиска СОС бързо да промени собствеността в публична общинска, за да се гарантира, че музеят повече няма да бъде разиграван на търг.Щом се съобщи за продажбата на къщата на Яворов кметът Фандъкова веднага се зае да я спасява. Тя разговаря с премиера и министъра на културата какви мерки да се предприемат.Столична община да намери 1,6 млн. лв. и да вземе дома на Яворов, призова и лидерът на столичните социалисти Калоян Паргов. Той заяви, че реституцията преди години е доказала, че това е голяма грешка, подобни имоти да се връщат на собствениците.Частният съдия изпълнител обясни, че има вариант да се стигне до споразумение със Столична община като купувач и да не се стига до търг. ", "date": "2018.10.15", "title": "Столична община ще спаси къщата на Яворов"}
{"url": "https://www.novinite.bg/articles/165946/Zasnemaneto-na-reklamen-klip-ogranichava-dvijenieto-v-stolicata", "text": "Забранява се престоят и паркирането на пътни превозни средства, с изключение на автомобилите на снимачния екип и извън местата в режима на платено паркиране \"служебен абонамент\", както следва:От 18:00 часа на 16.10.2018 г. до 03:00 часа на 17.10.2018 г. и от 18:00 часа на 20.10.2018 г. до 03:00 часа на 21.10.2018 г. на ул. \"107\" пред блок 257, ж.к. \"Обеля\" - 2 /две/ паркоместа;  „Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.10.15", "title": "Заснемането на рекламен клип ограничава движението в столицата"}
{"url": "https://www.novinite.bg/articles/165953/Targovskiyat-registar-pred-nov-sriv-nyama-terabajti", "text": "Търговският и Имотният регистри могат да спрат до 20 дни заради изчерпване на мястото в информационните система за съхраняване на данни. Това става ясно от обществената поръчка на Агенцията по вписванията - \"Надграждане на съществуващите дискови масиви за съхранение на данни DELL EMC Unity 400\", необходими за спешното осигуряване на нуждите на съществуващите информационни системи.Нужен е допълнителен ресурс от 120 терабайта, за да се осигурят всички регистри и да се предотвратят възможности за сривове, пише в поръчката.От агенцията напомнят за срива, който започна на 9 август след последователно дефектиране на 4 диска от базата данни на Търговския регистър. То доведе до срив в операционната му системата, както и до заплаха от срив в базите данни на останалите регистри. Вследствие на аварията от 9 до 27 август този регистър бе затворен.В момента има приблизително около 30 терабайта свободно дисково пространство в Информационния център и 20 терабайта в Резервния информационен център, съобщават от агенцията в мотивите за поръчката.При всекидневните дейности това пространство намалява с бързи темпове - с 1,5 терабайта на ден. Това е и заради седмичните архивни и резервни копия и реализацията на проекти, свързани с надграждането на Търговския и на Имотния регистър.\"Това означава, че в рамките на около 20 календарни дни дисковото пространство в информационния център ще свърши, а в резервния това ще се случи в рамките на около 14 календарни дни. Това ще доведе до спиране на базите данни на регистрите и спирането на функционалностите, предоставяни от регистрите, както и спиране на работа на цялата IT инфраструктура на агенцията. За да се избегне спиране на работата на регистрите в рамките на следващите няколко седмици, Агенцията по вписванията се нуждае спешно от осигуряването на минимум 120 терабайта допълнителен дисков ресурс. Най-ефективно от гледна точка на технология и разходване на бюджетни средства това може да стане чрез надграждане на съществуващите масиви за съхранение за данни Dell EMC Unity 400 в ИЦ и РИЦ\", пише в мотивите на поръчката, цитирани от \"24 часа\".Друга причина за недостиг на място е, че заради проверките от компетентните държавни органи \"е указано да не се предприемат каквито и да е действия по заличаване на записи от информационните системи до приключване им, което допълнително води до блокиране на още 80 терабайта от наличния ресурс\", пише също в мотивите.Агенцията пояснява, че спешната необходимост от допълнително дисково пространство не е заради нейно действие или бездействие и не може да ѝ се вменява вина.Всяко отлагане на доставката е свързано със значими рискове от последващо блокиране на търговския оборот в страната, пишат от агенцията.", "date": "2018.10.15", "title": "Търговският регистър пред нов срив – няма терабайти!"}
{"url": "https://www.novinite.bg/articles/165959/MVR-sas-zasileni-proverki-nad-tovarnite-avtomobili-i-avtobusite", "text": "От днес до 21 октомври 2018 г. на територията на всички държави членки на Европейската мрежа на службите на Пътна полиция ще бъдат извършени засилени проверки над товарните автомобили и автобусите, съобщиха от МВР. Проверките ще се правят по метода \"широкообхватен контрол\" и ще се следи за валидна задължителна застраховка \"Гражданска отговорност\" на автомобилистите, както и заплатена ли е необходимата винетна такса. Те ще се осъществяват съвместно със служители на Криминална полиция и на Изпълнителната агенция \"Автомобилна администрация\". На място ще се следи за нелегални емигранти и трафик на хора, притежание и пренос на наркотични и упойващи вещества, транспортиране и притежание на незаконни огнестрелни оръжия, транспортиране на крадени стоки, превоз на стоки, различни от упоменатите в документите за товара, обявени за издирване лица и други криминални престъпления. Основните причини за възникналите инциденти с участието на товарни автомобили и автобуси са неспазване времето за почивка от водачите, превишаването на скоростта, употребата на алкохол и упойващи вещества, превоз на необезопасени товари както и претоварването на автомобилите, допълват от МВР.", "date": "2018.10.15", "title": "МВР със засилени проверки над товарните автомобили и автобусите"}
{"url": "https://www.novinite.bg/articles/165944/Petoto-izdanie-na-Parijkiyat-bal-v-Sofiya-v-podkrepa-na-balgarski-talanti", "text": "Петият годишен парижки бал, тази година, подкрепя българските музикални таланти. Фондация „Йордан Камджалов“ ще разпредели средствата събрани снощи.Церемоята беше под патронажа на Ерик Льобедел, посланик на Република Франция,  цар Симеон II и царица Маргарита. Почетен гост на събитието беше  Улияна Йотова, Вицепрезидент на Република България, пише Малки и големи се включиха в инициативата, която всяка година събира около 15 000 лв., споделят организаторите пред БНТ.", "date": "2018.10.15", "title": "Петото издание на Парижкият бал в София в подкрепа на български таланти"}
{"url": "https://www.novinite.bg/articles/165960/Mobilno-prilojenie-namira-izostavenite-avtomobili-v-stolicata", "text": "Не е тайна, че автомобилите, които отдавна не са в движение и стоят по столичните улици и междублокови пространства, са проблем. Процедурите са тромави и допълнително бавят отстраняването им, предаде Вече има мобилно приложение, което съдейства на общинарите да намират изоставени автомобили. Приложението „Гражданите“ позволява подаването на сигнали за изоставена кола. В него могат да бъдат подавани сигнали и за едрогабаритни отпадъци, изоставени край контейнерите, който застрашават околната среда със замърсяване.В столичния район „Надежда“ от началото на годината са премахнати от улиците 70 стари коли, за 110 тече процедура. Кметът на района за онлайн връзка на администрацията с КАТ, за да се ускори процедурата с извличане на данните за автомобилите и задействане на преместването им.", "date": "2018.10.15", "title": "Мобилно приложение намира изоставените автомобили в столицата"}
{"url": "https://www.novinite.bg/articles/165961/Rumen-Radev-i-Krasimir-Karakachanov-podnesoha-venci-pred-Pametnika-na-balgarskiya-letec", "text": "По случай празника на авиацията и Българските военновъздушни сили президентът Румен Радев поднесе венци пред Паметника на българския летец.На тържественото събитие присъства и вицепремиерът и министър на отбраната Красимир Каракачанов. Той поднесе венци от името на Комисията по отбрана в Народното събрание. Почит отдадоха и военнослужещите от ВВС в знак на преклонение пред подвига на поколения военни авиатори, посветили живота си да защитават Родината. Военновъздушните сили отбелязват своя професионален празник и 106-та си годишнина от първия боен полет, предаде ", "date": "2018.10.15", "title": "Румен Радев и Красимир Каракачанов поднесоха венци пред Паметника на българския летец"}
{"url": "https://www.novinite.bg/articles/165969/V-Galabovo-ima-naprejenie-no-situaciyata-e-ovladyana-zayavi-Karakachanov", "text": "В Гълъбово има напрежение, но ситуацията е овладяна, заяви пред журналисти вицепремиерът по сигурността и министър на отбраната Красимир Каракачанов. Той посочи като сериозен проблем назначаването на ромски медиатори, чиято задача е да помагат за социалната и трудовата интеграция на ромското население. По думите на Каракачанов за медиатори обикновено се назначават местните барони и въпреки, че получават възнаграждение, те не вършат никаква работа.Във връзка с тежкото убийство в Русе, от ВМРО отново предлагат в Наказателно-процесуалния кодекс да се върне текстът, който не допуска съкратено съдебно следствие при умишлено причиняване на смърт, тежка телесна повреда или когато извършителят е бил пиян.По повод възникналото напрежение в Гълъбово вицепремиерът Красимир Каракачанов заяви, че ситуацията е под контрол: \"Полицията върши всичко по силите й. Напрежение има, то не е за първи път в тези региони. Крайно време е да обърнем политиката и да изхождаме от Конституцията, която гарантира равни права на всички. Не може една част от гражданите да имат или да смятат, че имат повече права. Има един голям проблем, който трябва да бъде споменат. Така наречените медиатори на тази общност кои са - местните барони. Тези медиатори не вършат никаква работа. Получават минимални пари от бюджета, те се назначават от кметовете, водят се медиатори, но те не вършат никаква работа. Тарторите на подобни събития да правиш медиатори, няма ефект. Все едно вълкът да пази стадото\".За да се избегнат по-леки присъди при тежки престъпления, каквото е убийството в Русе, от „Обединени патриоти” предлагат съкратено съдебно следствие да не се допуска при умишлено причиняване на смърт, тежка телесна повреда или когато извършителят е бил пиян: \"България е унитарна държава, има етнически общности, но правата на всички граждани са равни. Ако изхождаме от това, то законът трябва да бъде еднакъв за всички. Предложенията са няколко - още 2016 г. бяхме предложили да върнем стария член в НПК по тази съкратена следствена процедура, за да няма възможност извършител на подобно жестоко убийство да получи по-мека присъда. Освен това, трябва да се започне от училище. В България има цели населени места, в които населението не ходи на училище, не работи, живее само от социални помощи, част от тях се издържа и от кражби на имущество на други хора. Къде е равенството на закона? И какъв е примерът? Има хора, които работят, учат, плащат данъци и накрая са пренебрегнати заради хора, които смятат, че имат само права, не задължения. Русенското убийство, както и това във Велико Търново от преди две години, както и много други, са показателни в това отношение\".Красимир Каракачанов взе участие в церемонията пред Паметника на българския летец по повод 106-та годишнина от първия боен полет и професионалния празник на ВВС.", "date": "2018.10.15", "title": "В Гълъбово има напрежение, но ситуацията е овладяна, заяви Каракачанов"}
{"url": "https://www.novinite.bg/articles/165964/Startira-daritelska-kampaniya-za-vajen-aparat-za-bolnica-Shejnovo", "text": "Болница „Шейново“ има неотложна нужда от апарат за диагностициране на кръвозагуба. Това е и причината да бъде организирана дарителска кампания за събиране на средства за закупуването му.Директорът на болницата д-р Румен Велев споделя в предаването „Преди всички“, че апаратът е уникален и съдейства за бързо и прецизно диагностициране на на кръвосъсирващите елементи на кръвта. Това ще доведе до навременно коригиране на липсите и по-голям шанс за спасяване на нечий живот, информира БНР.Факт е, че бременните загубата на кръв става много бързо и е фатално за майката и плода. Апаратът позволява за в рамките на 7 минути да се диагностицира проблема.Д-р Велев сподели, че кампанията цели закупуването на два апарата  – за „Шейново“ и за „Пирогов“.", "date": "2018.10.15", "title": "Стартира дарителска кампания за важен апарат за болница „Шейново“"}
{"url": "https://www.novinite.bg/articles/165987/BSP-vnese-vota-na-nedoverie-kam-pravitelstvoto", "text": "БСП внесоха третия поред вот на недоверие към правителството. Той е за провал в сферата на здравеопазването.През последните дни левицата проведе серия консултации преди внасянето на вота. Днес последната среща беше с ръководството на Българския лекарски съюз. На нея са обсъдени проблемите в здравеопазването, финансирането на системата и варианти за демонополизация на здравната каса.Корнелия Нинова, председател на БСП: Чух коментари от колегите на ГЕРБ, че БСП само критикува, но не предлага нищо. Това е старо и изтъркано клише. БСП предлага алтернатива, включително и в здравния модел. Чухме от представител на УС на БЛС, че това е кардинална промяна. Ние не предлагаме палиативни мерки тук-там да се запълнят дупки. Предлагаме сериозен разговор за друг модел в здравеопазването.", "date": "2018.10.15", "title": "БСП внесе вота на недоверие към правителството"}
{"url": "https://www.novinite.bg/articles/165967/Kandidatat-na-GERB-specheli-chastichnite-izbori-v-selo-Suhodol", "text": "Кандидатът на ГЕРБ спечели частичните избори за кмет, които се проведоха вчера в село Суходол, община Главиница.Във вота свои кандидати бяха регистрирали партии ГЕРБ и ДПС. Кандидатът на ГЕРБ Абедин Нури Рушид спечели със 191 гласа срещу 189 на кандидата на ДПС Недрет Юсеин Алил, съобщиха от Общинската избирателна комисия в Главиница.Избирателната активност е била 62.8 на сто.", "date": "2018.10.15", "title": "Кандидатът на ГЕРБ спечели частичните избори в село Суходол"}
{"url": "https://www.novinite.bg/articles/165989/Evrodeputatat-Eva-Majdel-72-ot-evropejcite-se-strahuvat-ot-robotizaciyata", "text": "\"72% от европейските граждани се страхуват, че ще загубят работата си заради внедряването на роботи в индустрията. Необходимо е да отговорим на тези притеснения с конкретни факти, които ясно показват, че технологиите помагат за растеж и за заетост. Скандинавските държави, където автоматизацията на индустрията е на най-високо ниво в Европа, бележат положителен ръст в създаването на работни места. Само в периода между 1999 и 2010  - са създавани над 80 000 нови работни места годишно.\". Това заяви българският евродепутат Ева Майдел (ГЕРБ/ЕНП) по време на среща с финландския министър на транспорта и комуникацията Ан Бернер и вицепрезидента на Майкрософт Джон Франк. Срещата се проведе в понеделник, 15 октомври 2018 г., в Брюксел. \"Наблюдава се тенденция към повече \"меки\" умения – ако през 2017-а година 37% от професиите са изисквали комбинация от дигитални, технически и комуникативни умения, то през 2030 г се очаква този процент да стане 50% .\" допълни Ева Майдел. Уменията за успех в 21-и век бяха в основата на дискусията, като българският евродепутат представи работата на сдружението \"Образование България 2030\", както и резултатите от съпътстващата инициатива \"Научи ме да умея\". По време на срещата с финландския министър се обсъдиха и теми като дигитализирането на индустрията, както и тенденциите при автоматизирането на транспорта, спомагащи за борбата с климатичните промени.", "date": "2018.10.15", "title": "Евродепутатът Ева Майдел: 72% от европейците се страхуват от роботизацията"}
{"url": "https://www.novinite.bg/articles/165971/Zam-ministar-Borisov-Startira-nabiraneto-na-proektni-predlojeniya-za-malki-i-sredni-predpriyatiya", "text": "От днес малки, средни и микро предприятия може да кандидатстват за ваучерната схема на стойност над 1,5 млн. лева за предоставяне на услуги за емитиране на ценни книжа на капиталовия пазар. Това заяви заместник-министърът на икономиката Лъчезар Борисов на пресконференция, на която бе обявен стартът на Ваучерната схема, съвместно с председателя на Комисията по енергетика в НС Делян Добрев, заместник-председателят на Съвета на директорите на Българска фондова борса Васил Големански и Александър Минев изпълнителен директор на Изпълнителна агенция за насърчаване на малките и средни предприятия, която ще администрира процеса и ще набира заявления за получаване на ваучер. Лъчезар Борисов съобщи, че очакванията са да се възползват поне 30 компании, а стойността на предоставяния ваучер е 50 000 лева, като това ще доведе до мобилизирането на допълнителни 15 млн. лева., или активиране на 10 пъти повече средства от вложения публичен ресурс. По думите му целта на схемата е мобилизация на капиталовия пазар и търсене на синергия с останалите инструменти на финансовия инженеринг, а основната задача е подкрепа на МСП при достъпа им до финансиране. Борисов изтъкна, че по данни на есенната макроикономическа прогноза инвестициите в структурата на БВП ще имат растеж от 8,9 на сто до края на 2018 година в реално изражение, а през 2019 г. се очаква 9,5 на сто реален ръст на инвестициите в структурата на БВП. „Икономическият растеж вече се движи от инвестициите, а не само от потреблението и износа“, каза още заместник министърът и допълни, че от гледна точка на финансиране към частния сектор се очаква 2018 г. да завърши със 7,5 на сто реален растеж. На брифинга стана ясно още, че преди да кандидатстват, фирмите трябва да проведат процедура за избор на изпълнител с публична покана по реда на ПМС 160 от 1 юли от 2016 г., с която да изберат борсов посредник и да подпишат с него договор. Компаниите имат срок от девет месеца за набиране на капитала на борсата, като трябва да съберат поне 500 000 лева, за да бъде процедурата обявена за успешна. Оценката за допустимост ще е със срок от десет дни. Документи могат да подават за срок от 24 месеца, като могат да участват малки, средни и микро предприятия. Ако схемата се развива успешно, има още 2,4 млн. лева, които ще бъдат отпуснати по същата схема. Според председателя на парламентарната енергийна комисия Делян Добрев още в началото на следващата година може да се отвори новата схема и по нея да бъдат отпуснати допълнителни петдесет ваучера.", "date": "2018.10.15", "title": "Зам.-министър Борисов: Стартира набирането на проектни предложения за малки и средни предприятия"}
{"url": "https://www.novinite.bg/articles/165963/7-mln-predvideni-po-proekti-za-socialni-griji-v-selskite-rajoni", "text": "Общият бюджет, с който ще бъдат финансирани проектите за инвестиции в неземеделски дейности, е €35 млн. 20 на сто от тези средства, левовата равностойност на €7 млн., са предвидени за създаване на социални домове за настаняване на възрастни хора и отваряне на заведения за дневни грижи за малки деца. Максималният размер на допустимите разходи за един проект е €600 хил. Проектите трябва да се изпълняват на територията на селски район. Допустими за подпомагане са земеделски стопани или микропредприятия, регистрирани като еднолични търговци или юридически лица по Търговския закон или Закона за кооперациите.Повече точки ще има за проектите на кандидатите с опит или образование в сектора, за който кандидатстват, както и за тези, които са осъществявали дейност най-малко три години преди кандидатстване. Още три точки ще получи проект, реализиран в областите Видин, Ловеч, Монтана, Плевен, Разград и Силистра, а 2 т. носят предложения, които ще се изпълняват във Враца, Велико Търново, Габрово и Русе. Оценителите ще поощряват и проекти, чиито акцент е развитието на „зелена икономика“ и иновации. 3 т. отгоре са предвидени за проекти на тютюнопроизводители.Най-високо оценяване – с 30 точки, е предвидено за проекти, в чието изпълнение участват общопрактикуващи доктори, лекари специалисти, стоматолози, както и при търговия на дребно с лекарства, социални грижи за възрастни хора и малки деца. Присъждат се точки и при мобилни обекти и/или мобилни средства, свързани с изпълнение на дейностите. До 20 т. получават проекти, насочени към създаване или развитие на други услуги. С до 30 точки се оценяват и проекти, създаващи нови работни места.  ", "date": "2018.10.15", "title": "€7 млн. предвидени по проекти за социални грижи в селските райони"}
{"url": "https://www.novinite.bg/articles/165956/Volya-nyama-da-podkrepi-vota-na-nedoverie-na-BSP", "text": "Виждаме недъзите на здравната система, но не заставаме зад БСП и техния вот, защото БСП и ГЕРБ са едно и също. Това заяви в предаването зам.-председателят на групата на „Воля“ в парламента Кръстина Таскова. \"Здравето на българите е въпрос на национална сигурност. Години наред се наливат милиарди, а резултатът е 0. Хората продължават да са недоволни. Това, че виждаме недъзите на системата, не означава, че заставаме зад БСП и техния вот, защото за нас БСП и ГЕРБ са едно и също. БСП също имат толкова голяма вина за ситуацията в болниците и цялата система на здравеопазването, колкото и ГЕРБ. Как ще гласуваме, ще вземем решение, когато вотът бъде внесен. Гласуването не е толкова важно. Важно е какво се случва след всеки един вот на недоверие – абсолютно нищо. ГЕРБ и БСП просто си играят с живота на хората и не искат никаква промяна\".Според нея парите се харчат нелогично и не в интерес на народа, а в интерес на задкулисни лобита.", "date": "2018.10.15", "title": "\"Воля\" няма да подкрепи вота на недоверие на БСП"}
{"url": "https://www.novinite.bg/articles/165976/VMRO-v-oblast-Stara-Zagora-nastoyava-za-speshna-policejska-profilaktika-na-getata", "text": "ВМРО в област Стара Загора настоява за спешна полицейска профилактика на гетата Поредният инцидент с цигани в Гълъбово отново показва колко прави са Патриотите от ВМРО във всички елементи на своята програма и политика. ВМРО в област Стара Загора застава напълно зад действията на полицията в Гълъбово и ще предложи при необходимост доброволна гражданска подкрепа при изясняването на случая, охраната на обществения ред и недопускането на нови подобни инциденти. Снощи в Гълъбово след опит на полицията да прекрати шумно циганско празненство се стигна до практически цигански бунт с ранени полицаи. Наложи се намеса на жандармерия, а днес продължава изясняването на случая. Именно ВМРО стои днес зад усилието на управляващата коалиция за увеличаване на щата полицаи в по-малките населени места. ВМРО отново предлага и промени в Наказателно-процесуалния кодекс, които да минимизират употребата на прословутото „признаване на вината“ и „съкратени производства“, които позволяват по-леки присъди. Наскоро заместник-председателят на ВМРО и евродепутат Ангел Джамбазки напомни, че за най-тежките престъпления справедливо е най-вече смъртно наказание. Патриотите от ВМРО подкрепят усилията на полицаите за справяне с инцидента в Гълъбово и във всякакви такива случаи. Само преди месеци ресорният вицепремиер Красимир Каракачанов подкрепи в широко дискутирана позиция всички действия на полицаите при сходен случай в Ботевград. Тогава полицията бе обвинявана в превишаване на правата и употреба на сила. Каракачанов обаче напомни, че при такива казуси е нужна именно цялата строгост на закона. В неделя в 16 ч. Ангел Джамбазки ще направи спешна приемна срещу циганските своеволия в близост до квартал „Изток“ в Казанлък. Междувременно, ВМРО настоява за полицейска профилактика на гетата и дава едноседмичен срок на шефа на РДВР да отговори на следните въпроси на жители на област Стара Загора: 1. Какви са криминалните елементи и колко са в циганските махали в единадесетте общини в областта? 2. Какви мерки се прилагат за разрешаване на последните три такива случаи – в Казанлък, Енина и Гълъбово? 3. Какви са неговите виждания относно превенцията на следващи подобни случаи?", "date": "2018.10.15", "title": "ВМРО в област Стара Загора настоява за спешна полицейска профилактика на гетата"}
{"url": "https://www.novinite.bg/articles/165992/Ninova-Iskame-ostavkata-na-pravitelstvoto-to-ne-moje-da-se-spravi-s-katastrofalnoto-sastoyanie-na-zdraveopazvaneto", "text": "„С този вот искаме оставката на правителството на ГЕРБ и ОП заради това, че не иска и не може да се справи с катастрофалното състояние на здравеопазването. Най-логичният изход е неговата оставка.“. Това каза председателят на БСП и на ПГ на „БСП за България“ Корнелия Нинова пред журналисти в парламента след внасянето на мотивите на вота. Тя добави, че стотици хиляди български граждани не могат да се лекуват, защото нямат достъп до лекар, болница или защото нямат пари да платят лечението си. „Изрядните платци на здравните осигуровки трябва да доплащат, когато отидат да се лекуват, а това е противоконституционно. Лекарствата се изнасят от България, а българите са принудени да ги купуват по-евтино от съседни и по-далечни европейски страни. Лекари и медицински сестри напускат системата и страната.  Въпросът с кадрите добива катастрофални размери“, коментира лидерът на левицата.  Нинова заяви, че най-неизрядният платец на здравни осигуровки в държавата е правителството. „То не изпълнява задължението си да плаща за деца, пенсионери и администрацията. Все още не са върнати онези 1,5 млрд.лв., които първото правителство на ГЕРБ взе от НЗОК и ги прехвърли в общия бюджет, въпреки решението на Конституционния съд, че това е противозаконно“, припомни Корнелия Нинова. Тя заяви , че нито сегашното състояние на здравеопазването, нито управлението на ГЕРБ и ОП са безалтернативни. „Алтернатива има и тя е представена в нашите мотиви, подсилена със становища на пациентските организации, лекарския съюз, общопрактикуващите лекари, общинските болници, както и във „Визия за България“, категорична бе тя.  Председателят на БСП коментира още, че вместо да се заемат с истинските проблеми в здравеопазването и държавата да започне да плаща дължимите от нея здравни осигуровки, управляващите искат да натоварят работещите българи с допълнителна здравна застраховка от 12 лв. „Проведохме много срещи с браншови организации и за тях, както и за нас, това е абсолютно неприемливо“, обяви Нинова.", "date": "2018.10.15", "title": "Нинова: Искаме оставката на правителството, то не може да се справи с катастрофалното състояние на здравеопазването"}
