{"url": "https://www.novinite.bg/articles/162469/Stana-yasno-zashto-kuchetata-v-Sotirya-razkasali-sobstvenika-si", "text": "Кучетата, нахапали в сряда собственика си до смърт в сливенското село Сотиря, са евтаназирани. Това съобщи началникът на Районното управление на МВР – Сливен Димитър Кикьов, цитиран от \"Фокус\". Разрешение за умъртвяването е било дадено от близък на загиналия. Според полицията, кучетата са отглеждани за разплод в нелегален развъдник. Животните, причинили смъртта на стопанина си били осем. Приятел на загиналия, който станал свидетел на инцидента, твърдял, че нападението се случило по време на разходка на поляна до дома на загиналия. Неочаквано край животните се появил млад мъж. Животните се спуснали към минувача, стопанинът се опитал да ги спре, и кучетата прехвърлили агресията си към него. Според Кикьов, това са предварителни данни и тепърва ще се изяснява дали показанията отговарят на действителността. Няма данни животните да са били развъждани за нелегални боеве. По-интересно, според полицията е, че в непосредствена близост до развъдника, имало добре гледана поляна с канабис. Насажденията са отрити при издирване на избягалите животни. След залавянето им те са предадени на фирмата, с която Община Сливен има договор за кастрация на бездомни животни, за изпълняване на евтаназията. Междувременно полицията в Сливен работи по още два случая на развъждане на кучета от различни породи без надлежното разрешение. През следващата седмица по сигналите ще бъде извършена съвместна проверка от представители на полицията, Община Сливен и БАБХ – Сливен.", "date": "2018.07.27", "title": "Стана ясно защо кучетата в Сотиря разкъсали собственика си"}
{"url": "https://www.novinite.bg/articles/162454/Do-kraya-na-2018-a-20-e-busa-pravyat-ot-Sofiya-eko-stolica", "text": "До края на годината по линиите на столичния градски транспорт ще бъдат пуснати първите 20 електробуса.Доставката на екологичните превозни средства е една от мерките на Столичната община за намаляване на замърсяването на въздуха и автомобилния трафик.За да направи градския транспорт по-бърз и предпочитан начин за придвижване, общината ще изгради и споделени скоростни трасета. По тях ще се движат автобуси и трамваи.Първото ще е по булевардите \"Константин Величков\" и \"Възкресение\" - от пазара в \"Красна поляна\" до бул. \"Сливница\".По него ще се движат автобусните линии 11, 60, 72, 102, 83, 45 и 77 и трамвайните 11, 22 и 3. Общо трасе ще има и по бул. \"Мадрид\", пише \"24 часа\".Интелигентна система за управление на трафика пък вече пропуска приоритетно градския транспорт при преминаване през кръстовища.Оптимизацията на трафика, водеща до намаляване на времето за пътуване, е основен фактор за намаляване на вредните емисии във въздуха.350 000 софиянци всеки ден ползват най-бързия и екологичен градски транспорт - метрото. С пускането на третата му линия, която се строи в момента, то ще превозва по половин милион пътници дневно. Очакванията са автомобилният трафик да се намали с 10%, а в района на новите метростанции - между 20% и 25%.", "date": "2018.07.27", "title": "До края на 2018-а: 20 е-буса правят от София еко столица"}
{"url": "https://www.novinite.bg/articles/162455/Organizaciya-na-dvijenieto-v-Sofiya-za-provejdane-na-futbolna-sreshta", "text": "Забранява се престоят и паркирането на пътни превозни средства, с изключение на автомобилите на участниците в мероприятието,  както следва:- От 00.00 до 24.00 часа на 29.07.2018 г. при сектор „Г” на  Националния стадион „Васил Левски” от вход 20 до вход 26.- От 18.00 до 22.00 часа на 29.07.2018 г. на моста пред Национален стадион „Васил Левски”.От 20.00 часа на 29.07.2018 г. до приключване на футболната среща, само при необходимост и по преценка на ръководството на СДВР ще се забрани влизането на пътни превозни средства в двете посоки, с изключение на автобусите на масовия градски транспорт по:- ул. „Ген. Гурко” между бул. „Васил Левски” и бул. „Евлоги и Христо Георгиеви”;- бул. „Евлоги и Христо Георгиеви” между пл. „Орлов мост” и бул. „Черни връх”;- бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2018.07.27", "title": "Организация на движението в София за провеждане на футболна среща"}
{"url": "https://www.novinite.bg/articles/162456/Patriotite-privetstvaha-reshenieto-na-KS-protiv-Istanbulskata-konvenciya", "text": "Обединените патриоти приветстваха решението на Конституционния съд, че Истанбулската конвенция не съответства на българския основен закон. Според тях в случая КС е защитил националния интерес. Винаги сме изтъквали като мотив, че това е противоконституционно, днес думите ни се потвърдиха с решението на Конституционния съд и с интерес ще прочетем мотивите, коментира заместник-председателят на ПГ на \"Обединени патриоти\" Искрен Веселинов в парламента. По думите му един от мотивите против конвенцията е традиционното разбиране за пола, залегнало в българската конституция.Веселинов припомни, че патриотите първи са поставили въпроса за Истанбулската конвенция, след което са последвали бурни дебати в продължение на повече от два месеца. С това решение тази тема трябва да бъде категорично затворена и можем да се гордеем, че бяхме една от първите държави, които се възпротивиха срещу тази конвенция, коментира той.Попитан дали има вариант страницата да не бъде напълно затворена, ако се подобри преводът на конвенцията, Искрен Веселинов коментира, че нов превод би направил нещата още по-тежки, защото в голяма част от текстовете в момента джендър или социалният пол е \"замазан\" с думата пол. \"Проблемите са изначални, те са опит да се наложи една ултра либерална идеологема, даже не идеология, в българския семеен и изобщо модел на половете, който, смятаме, че като патриоти си изпълнихме дълга и отхвърлихме категорично\", добави той. Колегата му Станислав Станилов коментира, че това решение е в съответствие не само с българските обществени нагласи, но и с европейските. КС показа, че е мъдър, посочи той. Нямаме никакво съмнение след решението на КС, че някой ще посмее отново да повдига този въпрос, освен ако не се поддадат на някакъв европейски натиск, добави Станилов.", "date": "2018.07.27", "title": "Патриотите приветстваха решението на КС против Истанбулската конвенция"}
{"url": "https://www.novinite.bg/articles/162457/Za-priema-v-1-kl-Principat-za-blizost-ne-e-diskriminaciya", "text": "Принципът на близост не е дискриминационен. Това каза от парламентарната трибуна министърът на образованието Красимир Вълчев в отговор на въпрос за приема на деца в детски градини и в първи клас в големите градове. \"От миналата седмица имаме решение на Комисията за защита от дискриминацията, която потвърждава това“, заяви той.Министърът обясни, че принципът е бил дискусионен. \"Там имаше много злоупотреби. В него имаше елементи на несправедливост. Въпреки това имаме подобряване на процеса – няма ги опашките, които бяха преди години, няма злоупотреби с адресната регистрация. Проблеми вече няма и във Варна, Бургас и Пловдив'', обяви министърът.Той обясни, че принципът не отнема правото на родителите да запишат детето си в друго училище, но дава предимство за записване в най-близкото училище.\"Трябва да имаш възможност да отидеш в училище, което е на разумно за пътуване и придвижване разстояние, особено в по-слабо населените райони\", допълни Вълчев и поясни, че принципът на близост минимизира времето и разходите за придвижване.\"Може би през август ще предложим промени в наредбата, които ще бъдат в посока, когато по-голям брат или сестра до 7 клас е записан в едно училище, то за детето, което кандидатства същото училище, да бъде за него първа група“, каза още образователният министър, цитиран \"Фокус\".Вълчев обясни, че има сигнали, че част от училищните автобуси се ползват за изборен туризъм и в момента текат проверки.\"Не, че не се използват за превозване на ученици, но се използват и за редица други цели - превозване до други градове и чужбина, превозване до Бузлуджа и др.”, каза Вълчев.", "date": "2018.07.27", "title": "За приема в 1 кл.: Принципът за близост не е дискриминация"}
{"url": "https://www.novinite.bg/articles/162458/Za-nad-62-mln-lv-sa-shtetite-v-obshtina-Teteven", "text": "За над 6.2 млн. лв. са щетите в община Тетевен вследствие на дъждовете през последните дни, съобщи кметът Мадлена Бояджиева.\"Описали сме щетите и сме ги остойностили, и днес ще бъдат входирани в междуведомствената комисия с искане за подпомагане\", заяви тя, цитирана от БТА. По думите й обстановката в общината се нормализира, но все още бедственото положение няма да бъде отменено предвид лошата прогноза за времето.Военнослужещи вече започнаха поставянето на временен понтонен мост в с. Глогово, който да осигури пешеходен и автомобилен достъп до трите махали, които бяха откъснати заради разрушено от поройните дъждове мостово съоръжение. Понтонният мост е осигурен от Министерството на отбраната, след посещение на министър Николай Нанков в пострадалия регион.Бояджиева каза още, че много частни фирми са помагали с техника за справяне с бедствената ситуация. Вероятно ще бъде открита и дарителска сметка. За обстановката в момента тя заяви, че има две нови свлачища в село Голям извор. Няколко къщи в тетевенския кв. \"Полатен\" са без вода. Всички останали населени места са с добро водоснабдяване, допълни Бояджиева.", "date": "2018.07.27", "title": "За над 6.2 млн. лв. са щетите в община Тетевен"}
{"url": "https://www.novinite.bg/articles/162439/Palna-blokada-na-blagoevgradsko-selo-v-tarsene-na-ubiec", "text": "Село Бараково, община Кочериново, е блокирано от барети, защото се счита, че в стара изоставена къща се укрива издирвания във връзка със среднощно убийство в Благоевград Радослав С. -Соколето, предаде БГНЕС . В момента е отцепена главната улица между входа и центъра на Бараково. На място е специализираният отряд за издирване и задържане. Убитата бизнесдама в Благоевград трябвало да дава показания Убитата собственичка на ресторант „Ивия“ (по-известен като „мръсното кепабче“) Снежка С. е трябвало да дава пок... Прочети повече Според полицията от град Рила са чути изстрели от къщата. Това е саморазрушаващата се къща на бившия футболист на \"Пирин\" Христо Христов-Бараката. За момента не е ясно дали издирваният е задържан. Соколето е човекът, който преди седмица е пребил дъщерята на убитата тази нощ собственичката на ресторант \"Ивия\", известен и с името \"Мръсното кебапче\". Именно по-възрастната жена беше намерена убита във входа на блока си, като убийството е станало около час-два след полунощ. От прокуратурата посочиха, че престъплението е извършено с гладкоцевно огнестрелно оръжие, след като по-рано тръгна версията за хладно оръжие. Към 5:00 часа тази сутрин бяха задържани за разпит 61-годишната майка и 42-годишният брат на Соколето. Убиха съдържателката на популярно заведение в Благоевград Жена на видима възраст около 60 години беше намерена мъртва пред входа на блок №17 на улица \"Струма\" в благоевградския квартал \"Струмск... Прочети повече Полицейските патрули, разположени на изходите на Благоевград, както и на Е-79 при Антените и жк. Струмско в посока Симитли, проверяват всички-леки и товарни автомобили, включително и багажниците им.", "date": "2018.07.27", "title": "Пълна блокада на благоевградско село в търсене на убиец"}
{"url": "https://www.novinite.bg/articles/162461/Krasimir-Valchev-Principat-na-blizost-do-uchilishteto-ne-e-diskriminacionen", "text": "Принципът на близост не е дискриминационен, това е принцип, който може да видите и в много други държави, каза министърът на образованието и науката Красимир Вълчев, който отговори на парламентарен въпрос за приема на децата в детски заведения и в първи клас в по-големите градове в страната. С издаването на наредба 10 за организация на дейностите в системата на училищното образование през 2016 г. беше регламентиран принципът на близост, напомни Вълчев. Той не отнема правото на родителите да запишат децата си в друго училище, но дава предимство за записването в най-близкото. По думите на министъра равният достъп до качествено образование е и проекция на физическия достъп до училище - трябва да имаш възможност да отидеш в училище, което е на разумно за пътуване или придвижване разстояние, особено в по-слабо населените райони. Принципът на близост не е дискусионен, от миналата седмица имаме и решение на Комисията за защита от дискриминация, която потвърждава това. Този принцип е важен, за да може да се минимизират времето и разходите за придвижване, от гледна точка на безопасността на децата за пътуване, на удобството на родителите, отбеляза Красимир Вълчев. Да, ние също констатирахме, че този принцип не е последователно проведен в наредбата и в този смисъл скоро, може би през август, ще предложим промени в нея, които ще бъдат в тази посока, включително и когато по-голям брат /или сестра/ до 7-ми клас е записан в едно училище, детето, което кандидатства за първи клас, да може това училище да бъде  Вълчев отбеляза, че през последната година дискусионна тема е бил въведеният принцип на уседналост. Миналата година имахме множество злоупотреби с адресните регистрации и регистрациите на месторабота, посочи министърът, като добави, че това е било изчистено тази година и, от една страна, може да се каже, че принципът на уседналост води до несправедливост към родителите, които са купили жилище скоро в съответния район, но от друга, той гарантира правото на достъп до близкото училище на голям брой хора, останали миналата година некласирани за съответното училище.Министърът беше категоричен, че в последните години, гледайки най-вече и София, където са най-големите проблеми, има подобряване на процеса. Няма ги опашките отпреди години, когато принципът беше \"пръв записал се - пръв приет\", няма тези злоупотреби с адресните регистрации и месторабота. В София има проблеми заради неравномерното разпределение на училищната инфраструктура и разпределението на населението, отбеляза министърът, като добави, че се планира изграждането на четири училища в южните квартали. По думите му трябва да се прецизират и районите на обхват. Точно принципът на близост доведе до по-равномерно разпределение на децата между училищата и избягване на тази нежелана свръхконцентрация в някои училища. Обмисляме да въведем механизъм за определяне на капацитет на най-големите училища, посочи още Красимир Вълчев.", "date": "2018.07.27", "title": "Красимир Вълчев: Принципът на близост до училището не е дискриминационен"}
{"url": "https://www.novinite.bg/articles/162464/Samneniya-za-chuma-v-Blagoevgradsko", "text": "Два животновъдни обекта в Благоевградска област са под временна забрана за излизане и паша на овцете заради съмнения за чума по дребните преживни животни. Мярката е по-скоро превантивна, заяви за \"Хоризонт\" д-р Атанас Григоров, началник на отдел \"Здравеопазване на животните\" от Областната дирекция на Българската агенция по безопасност на храните пред БНР.\"При най-малки съмнения, веднага взимаме проби, изпращаме в централната лаборатория. Правим принудителните мерки - възбрана на животновъдния обект, да не излизат на паша, докато не излязат резултатите. Имаме такива забрани, но това са превантивни мерки. В момента са на две места - до с. Места, с. Филипово има един обект, където сме пратили проби, и в Мусомище - Гоце Делчев, където също сме изпратили проби и чакаме резултат\".В момента се изпълнява държавната профилактична програма и това благоприятства ранното откриване на чумата по овцете и козите.", "date": "2018.07.27", "title": "Съмнения за чума в Благоевградско"}
{"url": "https://www.novinite.bg/articles/162432/Sriv-v-akciite-na-Fejsbuk", "text": "Черен четвъртък за Фейсбук. Акциите на компанията се сринаха с почти 20 процента и тя загуби около 120 милиарда долара от пазарната си стойност. А основателят на социалната мрежа - Марк Зукърбърг, загуби близо 16 милиарда долара. От трето на шесто място се срина основателят на Фейсбук - Марк Зукурбърг, в класацията агенция \"Блумбърг\" за най-богатите хора. Сега богатството му се оценява на малко над 70 милиарда долара, като само допреди часове възлизаше на повече от 86 милиарда. Причина за това е сривът на акциите на Фейсбук. Според експерти е най-голямото намаляване за една търговска сесия за американска компания в цялата история. А това прави бъдещето на социалната мрежа непредвидимо. Иън Шер, журналист: Мисля, че в момента е трудно да се каже какво е бъдещето на Фейсбук - и днес е по-трудно от вчера. Ясно е, че мрежата се променя, променя се и динамиката на онези, които я използват, в развитите са и възгледите на рекламодателите. И след този продължителен скандал ще бъде много интересно да видим как и какво ще се промени. Акциите на Фейсбук повлякоха надолу и основния технологичен индекс - Насдак. Конкретният повод за спадът в цените на акциите беше докладът за резултатите от второто тримесечие, които се оказаха по-лоши от прогнозните. Месеци наред обаче Фейсбук се опитва да се отърси от скандала с Кеймбрдиж Аналитика. Оказа се, че компанията, чрез приложение в социалната платформа, неправомерно е използвала и съхранявала лични данни на милиони потребители по цял свят. Зукърбърг и компания предприеха спешни мерки в тази посока, както и в борбата с фалшивите новини.", "date": "2018.07.27", "title": "Срив в акциите на Фейсбук"}
{"url": "https://www.novinite.bg/articles/162460/Samsung-sazdade-ogavaem-i-nechupliv-displej", "text": "Samsung оповестиха на корпоративния си сайт, че в лабораториите на компанията е произведен дисплей, който не може да се счупи. Освен това, е доста гъвкав.Основното предназначение на нечупливия OLED дисплей ще е при смартфоните на компанията. Очаква се технологията, сертифицирана в Underwriters Laboratories, да се използва и за дисплеи в автомобили, военни устройства, портативни конзоли за игри и електронни четци.Панелът от усилена и огъваема пластмаса има здравината на стъкло и предпазва от рискови за целостта на устройство ситуации. Изобретението е показало перфектни резултати при изпускане от 120 см 26 поредни пъти, както и при тест с изключително ниски температури (-32 градуса). След всички тези изпитания, по огъваемия панел няма никакви повреди и следи от това, на което е бил подложен.Конференцията на Samsung на девети август, като на нея ще бъде представен моделът Note 9, както и други новости, с които компанията ще привлича клиенти в близко бъдеще. Тогава ще се разбере дали панелът ще бъде пуснат в масово производство. ", "date": "2018.07.27", "title": "Samsung създаде огъваем и нечуплив дисплей"}
{"url": "https://www.novinite.bg/articles/162428/Jena-e-ubita-v-blok-v-Blagoevgrad", "text": "Жена на 58 години е убита в Благоевград. Престъплението е станало във вход на жилищен блок в квартал „Струмско”. Полицията е отцепила района, извършителят се издирва. Блокирани са всички изходи на града. Жената се прибирала от работа около 1.00 часа през нощта. Тя е била част от ръководството на известно заведение за хранене в града. Такси я е оставило пред блока, влязла е във входа и именно там е причакана. Нейна съседка я намерила. Хората в блока смятат, че убиецът е мъж с криминално досие, който доскоро живял с дъщерята на убитата. Преди седмица обаче той пребил момичето и оттогава полицията го издирва. Предстои тази версия да бъде потвърдена или отхвърлена от полицията. Близките на жената отказаха да застанат пред камерата на NOVA, защото се страхуват за живота си. Жената е починала в резултат на огнестрелна рана в областта на гърдите, обясни за NOVA говорителят на главния прокурор Румяна Арнаудова. „Според първоначалните данни е стреляно от упор с гладкоцевно оръжие и то от малко разстояние. На място има и съдебен лекар. Предстои да се назначат балистична и ДНК експертизи. Към този момент няма установен извършител. Издирва се и се надявам съвсем скоро да узнаем кой е той”, поясни Арнаудова. По повод появилата се информация в медиите, че се издирва 40-годишен мъж във връзка с престъплението, Арнаудова обяснии, че има такова издирване, но то е във връзка с друго разследване на прокуратурата в Благоевград. „Ще се установи дали той е извършителят на престъплението. Мъжът се издирва заради противозаконно отнемане на моторно превозно средство, собственост на дъщерята на починалата жена. Това е и една от версиите на разследването. Този мъж е с криминално досие и е осъждан. Това разследване е започнало на 20 юли. Не се изключва и вероятността извършителят да е друг”, обясни говорителят на главния прокурор. Стана ясно, че убитата жена е трябвало днес да дава показания в съда заради нападението над дъщеря й. Именно затова не се изключва вероятността убийството да е поради тази причина.", "date": "2018.07.27", "title": "Жена е убита в блок в Благоевград"}
{"url": "https://www.novinite.bg/articles/162444/Obnovyavat-stadion-Drujba-v-Dobrich", "text": "На трибуните на стадион \"Дружба\" в Добрич ще бъдат обособени зони за хора с увреждания за предстоящото Европейско първенство по футбол на УЕФА за девойки до 17 години. Форумът ще се състои през 2019-а, а строително-монтажните работи, които обхващат и изграждане на достъпна среда за зрителите с намалена подвижност, трябва да приключат до края на тази година, съобщават от кметската управа. От Българския футболен съюз вече са инспектирали стадиона и в доклад са посочени подобренията, които трябва да бъдат направени.Стадион \"Дружба\", който е открит през 1960 година, е сред най-старите в страната. Спортният обект разполага с 23 000 места, от които 12 500 седящи. След подобренията футболният отбор на \"Добруджа 1919\" ще играе домакинските си мачове на стадиона, а няма да ползва под наем друг лицензиран обект в областта. На игрището ще се провеждат и редица други спортни събития при по-добри условия,посочват от кметската управа за подготвения проект.Общинският съвет ще гласува на предстоящото си заседание на 31 юли общината да кандидатства за финансова подкрепа от 120 000 лева за благоустройствените работи по проект \"Красива България\" на Министерството на труда и социалната политика.", "date": "2018.07.27", "title": "Обновяват стадион \"Дружба\" в Добрич"}
{"url": "https://www.novinite.bg/articles/162438/Povdigat-obvinenie-za-ubijstvo-na-napadatelya-ot-Nadejda", "text": "На 15-годишното момче, което е извършило нападението с нож в \"Надежда\" днес ще бъде повдигнато обвинение. То ще е за опит за убийство, съобщиха говорителят на главния прокурор Румяна Арнаудова.\"По сведения на децата, които сме разпитали, това са основно съученици на извършителя и на пострадалия, се касае за пост с неприлично съдържание. Възприето е като обидно от 15-годишния младеж, който е наръгал свой съученик.Разполагаме с телефон, с който е направен последващият запис на неговото извън процесуално самопризнание и на този телефон ще бъде извършена техническа експертиза, а в последствие и лицево - идентификационна такава\", обясни Арнаудова.\"Момчето е потвърдило вината си, казвайки, че пострадалото момче го е провокирало с публикуването на колаж в интернет. Според разказа на децата лицето на извършителя е било монтирано върху лице на мъж, който е в някаква хомосексуална сцена. Все още не знаем какво точно е съдържанието, което е провокирало агресията\", поясни Арнаудова.", "date": "2018.07.27", "title": "Повдигат обвинение за убийство на нападателя от „Надежда“"}
{"url": "https://www.novinite.bg/articles/162443/Bareti-obgradili-Sokoleto-v-kashta-v-Barakovo-proehteli-sa-izstreli", "text": "Публикувано във факти.бг: Село Бараково, община Кочериново, е блокирано от барети, защото се счита, че в стара изоставена къща се укрива издирвания за убийството Радослав С. - „Соколето”, съобщава infomreja.bg В момента е отцепена главната улица между входа и центъра на Бараково. На място е специализираният отряд за издирване и задържане. Според полицията от град Рила са чути изстрели от къщата. Това е саморазрушаващата се къща на бившия футболист на „Пирин“ Христо Христов-Бараката. Според местни жители в къщата живеят две момчета заедно с майка си. На място има и спецотряд с бронежилетки. За момента не е ясно дали издирваният е задържан. По първоначална информация полицията вече е задържала мъж, не е ясно дали е съпричастен към убийството от тази нощ. Както вече стана ясно, в 1.30 ч. тази нощ пред бл. 17-Б в жк. „Струмско” бе открита убита 58-годишната собственичка на заведението за бързо хранене, известно на благоевградчани като „Мръсното кебапче”. Жената е била убита с огнестрелно оръжие. Огледът на местопрестъплението продължи близо 5 часа. Заподозрян за жестокото убийство е Радослав С. - „Соколето”, който преди седмица преби 35-годишната дъщеря на убитата тази нощ жена. Към 5 ч. тази сутрин бяха задържани за разпит 61-годишната майка и 42-годишният брат на „Соколето”, който не бе открит тази нощ. Полицейските патрули, разположени на изходите на Благоевград, както и на Е-79 при Антените и жк. Струмско в посока Симитли, проверяват всички-леки и товарни автомобили, включително и багажниците им.", "date": "2018.07.27", "title": "Барети обградили Соколето в къща в Бараково, проехтели са изстрели"}
{"url": "https://www.novinite.bg/articles/162449/Zakopchaha-trima-avtodjambazi", "text": "Задържани са трима мъже за  на автомобили. Това съобщиха от пресцентъра на МВР.Специализираната полицейска операция срещу престъпни посегателства над моторни превозни средства е реализирана на територията на ОДМВР – Варна, съвместно със служители на ГД „Национална полиция” и ТСБОП. В хода на полицейските действия, в местността Манастирски рид бил арестуван 45-годишен варненец, криминално проявен и осъждан, установен като извършител на кражба на лек автомобил „Фолксваген” в к.к. Златни пясъци.При последвалите оперативно-издирвателни дейности бил задържан и 37-годишен от Ловеч, съпричастен към извършеното престъпление. На два адреса в града и в два автомобила, ползвани от задържаните, са намерени и иззети множество приспособления за отключване и привеждане в движение на МПС. Открит е и откраднатият автомобил.Работата по документиране и доказване на престъпната дейност продължава под надзора на Районна прокуратура – Варна. С повдигнато обвинение и мярка за неотклонение до 72 часа е 45-годишният мъж, 37-годишният е задържан с полицейска мярка до 24 часа. В ареста е и 38-годишен мъж, криминално проявен и осъждан, който откраднал лек автомобил „Фиат”, паркиран на паркинг на бул. „Княз Борис I” в областния град. Автомобилът е намерен и върнат на собственика. По случая е образувано досъдебно производство. ", "date": "2018.07.27", "title": "Закопчаха трима автоджамбази"}
{"url": "https://www.novinite.bg/articles/162446/Zaloven-e-zapodozryan-za-ubijstvoto-v-Blagoevgrad-pri-operaciya-v-s-Barakovo", "text": "Успешно завърши полицейската акция в село Бараково. Заловен е заподозрян за убийството на 58-годишна жена в Благоевград. Полицията в града извършваше масирани проверки на всички автомобили и хора, влизащи и излизащи от града, заради жестокото убийство тази нощ. Основният заподозрян в убийството на 58-годишната собственичка на едно от най-известните заведения в града, е известен на полицията рецидивист, който е лежал в затвора за изнасилване. Преди дни той е пребил дъщерята на жертвата, с която живеел на семейни начала. От тогава мъжът е обявен за издирване, а полицията е предприела всички мерки по недопускане на излизането му от страната.Жестокото убийство на жената беше извършено тази нощ малко след 01.00 часа. Окървавеното ѝ тяло беше открито на площадката след входната врата на жилищен блок в квартал „Струмско“, където е живяла жертвата.Районът е отцепен, води се разследване на обстоятелствата около тежкия инцидент.", "date": "2018.07.27", "title": "Заловен е заподозрян за убийството в Благоевград при операция в с. Бараково"}
{"url": "https://www.novinite.bg/articles/162445/Festival-na-meda-otvarya-vrati-v-Pomorie", "text": "В Поморие започва тази вечер шестото издание на фестивала „Мед, море и слънце“. Медното изложение ще продължи две седмици и е по инициатива на община Поморие.В дните до 10 август центърът на Поморие ще посреща с наситен меден аромат и богати кехлибарени щандове. Причина за това е поредното издание на фестивала на меда, който ще събере производители на мед и пчелни продукти от цялата страна. Специализираното изложение на централната пешеходна алея ще бъде официално открито от 18.00 ч., в пространството срещу храм “Свето Рождество Богородично”. Всеки ще може да дегустира и закупи продукт директно от производителите на ароматния еликсир. Изложбата – базар очаква своите посетители всеки ден от 9.30 до 21.30 ч. ", "date": "2018.07.27", "title": "Фестивал на меда отваря врати в Поморие"}
{"url": "https://www.novinite.bg/articles/162447/Shoforska-kabina-tapicirana-s-kontrabandni-cigari-otkriha-na-MP-Kapitan-Andreevo", "text": "8600 къса /430 кутии/ контрабандни цигари задържаха митническите служители от митническа мобилна група при проверка на товарен автомобил с българска регистрация на влекача и с турска регистрация на ремаркето. Превозното средство, пристига на 25.07.2018 година на трасе „Входящи автомобили\" на МП Капитан Андреево на път от Турция за Дания. Шофьорът, български гражданин, заявил, че освен стоките в товарното помещение не пренася други вещи или ценности, подлежащи на деклариране.  По метода „анализ на риска\" камионът е селектиран за щателна митническа проверка, при която се установява, че тапицерията и таблото на шофьорската кабина са „подплатени\" с 430 кутии (8600 къса) контрабандни цигари от марките „ММ classic slims\", „Ashima\", „Karelia Slims\", „Karelia ome\", всички без акцизен бандерол, с надпис Duty free.Цигарите са иззети. На шофьора е съставен акт по Закона за митниците за опит да бъдат пренесени акцизни стоки през държавната граница без знанието и разрешението на митническите органи.От началото на месец юли до момента на МП Капитан Андреево митническите служители са иззели близо 15 340 кутии цигари, закупени от Република Турция от 620 преминали пътници. Те са носили от акцизната стока количества, превишаващи разрешената норма. За същия период, по метода на анализа на риска, при щателни митнически проверки, са задържани 7905 умишлено укрити кутии цигари, за които на нарушителите са съставени 106 акта. Общо за периода митнически служители са задържали 464 900 къса (23 245 кутии) безакцизни цигари, 10 кг тютюн за пушене и 55 кг тютюн за наргиле.", "date": "2018.07.27", "title": "Шофьорска кабина, тапицирана с контрабандни цигари, откриха на МП \"Капитан Андреево\""}
{"url": "https://www.novinite.bg/articles/162453/Osnovniyat-generator-na-trafik-v-Sofiya-e-pridvijvaneto-ot-i-do-rabota", "text": "38% от придвижването в София е от и до работните места, което прави офис зоните основен генератор на трафик в София, показва анализ на \"Визия за София\", представен на публична дискусия. Изводът, който правят експертите от \"Визия за София\" е, че разреждането на пиковата натовареност в столицата е възможно чрез целенасочени транспортни политики на компаниите за по-малко автомобилен трафик. От ключово значение за ефективното дългосрочно планиране на града са качествените данни, които трябва да се набавят чрез регулярни изследвания на трафика и локализацията на инвестиционните проекти.„Картата на локациите на бизнеса от последните години следва бул. \"Цариградско шосе\" и бул. \"България\". Въпреки метрото, не се развива централната зона около бул. Тодор Александров, и в северните райони на града, също няма големи бизнес сгради\", коментира Здравко Здравков, главен архитект на Столична община. Той обясни, че с общинското предприятие \"Софпроект\" се работи по функционален анализ на града. \"След внимателен анализ трябва да създадем инструменти за стимулиране на създаването на истински многофункционални зони, както и за мултифункционалност не само на зоните, но и вертикално - на сградите.\", каза още Здравков.Като представител на един от големите работодатели Юлиян Милев от Telus International Europe разказа за опита на неговата компания с офиси на различни локации. Освен достъпно местоположение и удобен достъп, ключовото при избор на място за инвестиция или наем е локацията да е фактор за привличане и задържане на подходящи служители.Той сподели опита на компанията, която регулярно търси млади хора, че предпочитанието за работно място е то да е в близост до университети. Само шест месеца след смяната на офиса с по-централна локация - Telus преместиха офиса си от \"Бизнес Парк София\" на пл. \"Македония\", компанията е регистрирала двойно намаляване на текучеството на хора. Като част от дългосрочната политика на Telus е за стимулиране на ползването на градски транспорт от страна на служителите.Заместник-кметът по транспорта Евгени Крусев също прехвърли част от отговорността към бизнеса. Според него мисленето за достъпността започва от етапа на проектиране на всяка сграда и са необходими много предварителни анализи от страна на бизнеса преди реализация на инвестицията, както и стимулиране на устойчивите начини за придвижване след това.Като председател на Асоциацията на собствениците на бизнес сгради, Таня Косева-Бошова посочи, че се правят много инвестиции в паркоместа, дори и в душове и кабини за преобличане за колоездачите, но метрото е водещ фактор и в момента няма инвеститор, който би избрал район, далеч от планирана спирка на метрото.Според Виктор Чаушев от сдружение \"Градски транспорт и инфраструктура\" инвестициите в по-добра мобилност трябва да са комплексни, но първо трябва да се създадат такива транспортни връзки, които могат да \"свалят\" много голям брой хора от личните автомобили. Според него, времето за пристигане е по-важно от комфорта на придвижване и това може да е факторът, който да помогне на градския транспорт да стане основно средство за придвижване в София.", "date": "2018.07.27", "title": "Основният генератор на трафик в София е придвижването от и до работa"}
{"url": "https://www.novinite.bg/articles/162435/Pochitame-Sv-Sedmochislenici-i-Sv-Pantelejmon", "text": "Българската православна църква почита паметта на Светите Седмочисленици и Свети Пантелеймон. Въпреки че за всеки един от равноапостолите има отреден ден в църковния календар, църквата е определила 27 юли за общото почитане на първоучителите на славянските народи. На тази дата през 916 година е починал свети Климент Охридски. Той умира последен от седемте славянобългарски равноапостоли - Кирил и Методий, Наум, Горазд, Сава и Ангеларий. Затова е прието на този ден да се чества паметта на всички просветители, почитани като Свети Седмочисленици, обясни отец Сава Кукудев от Богословския факултет към Софийския университет. \"Това всъщност е празника на успението на Свети Климент. Това е думата, с която се означава преминаването от земния живот във вечния живот на божиите праведници. Бог прибира Свети Климент в деня на неговия небесен покровител Свети Пантелеймон. Това е бил любимият светия на Свети Климент. Това също е едно много интересно съвпадение. Така, че в тоя ден имаме троен празник\", каза отец Кукудев, цитиран от БНР. С празнична Света архиерейска литургия столичната църква \"Св. Седмочисленици\" ще отбележи своя храмов празник. Богослужението ще бъде оглавено от Белоградчишкия епископ Поликарп.", "date": "2018.07.27", "title": "Почитаме Св. Седмочисленици и Св. Пантелеймон"}
{"url": "https://www.novinite.bg/articles/162441/Stabilizirano-e-sastoyanieto-na-16-godishnoto-momche-namushkano-zaradi-post-vav-Facebook", "text": "Състоянието на 16-годишното момче, което беше намушкано от свой приятел заради пост във Facebook, е стабилизирано. Това съобщи доц. Румяна Андонова от Детска реанимация и анестезиология на болница \"Пирогов\".Вчера то беше докарано в лечебното заведение в тежко състояние и е претърпяло дълга операция.Доц. Андонова каза още, че при състоянието на 6-годишното момченце от Сандански, което беше блъснато от автомобил на тротоар, няма промяна и то остава тежко.", "date": "2018.07.27", "title": "Стабилизирано е състоянието на 16-годишното момче, намушкано заради пост във Facebook"}
{"url": "https://www.novinite.bg/articles/162430/Ochakvat-se-oshte-obilni-dajdove-v-Garciya", "text": "Ново опустошително бедствие сполетя района на гръцката столица. В северната част на града са паднали 7 л/кв.м, което е довело до наводняване на улици и приземни етажи. Най-силно засегнато е предградието Маруси, в което има поне 50 унищожени коли.Улиците се превърнаха в реки. Заради обилните валежи паркираните коли потънаха. Трафикът по централните булеварди в града, както и по националния път Атина-Солун, беше затруднен.От Гражданска защита в страната обявиха, че са в режим на готовност заради очакващите се извънредни метеорологични явления в следващите дни. Очакват се обилни дъждове, придружени от ветрове и градушки. Властите посъветваха търговците да премахнат всички предмети от улиците, които биха затруднили отводняването. Препоръчва се гражданите да не пътуват през следващите дни. Отворен е 24-часов телефон – 1595, на който те могат да звънят при нужда от помощ.Бедствено положение се очаква и в Халкидики, където много българи прекарват почивката си. В българското посолство в Атина, както и в дежурното консолство, ще има дежурен екип през цялото денонощие.", "date": "2018.07.27", "title": "Очакват се още обилни дъждове в Гърция"}
{"url": "https://www.novinite.bg/articles/162462/Koga-shte-svarshi-Korejskata-vojna", "text": "Неохотата на Вашингтон да обяви края на Корейската война, докато Северна Корея не се откаже от ядрения си арсенал, може да го вкара в противоречия не само с Пхенян, но и със съюзниците от Южна Корея. Корейската война (1950-1953) завърши с примирие, а не с мирен договор и заради това предвожданите от САЩ сили на ООН на теория са все още във война с КНДР. На 27 юли отбелязваме 65-ата годишнина от примирието. На срещата си през април лидерите на Северна и Южна Корея постигнаха съгласие да работят тази година със САЩ и изигралия също тъй основна роля във войната Китай за замяната на примирието с мирен договор. Ким Чен-ун благодари с писмо на Тръмп за \"епохалния прогрес\" (СНИМКА) През юни президентът на САЩ Доналд Тръмп и севернокорейският лидер Ким Чен-ун подписаха декларация, с която заявиха, че ще работят \"за установяването на нови отношения между САЩ и КНДР в съответствие с желанието на народите на двете страни за мир и просперитет\", като в документа бе използвано съкращението на официалното название на Северна Корея - Корейска народнодемократична република. Историческа среща между Доналд Тръмп и Ким Чен-ун Guliver/Getty Images Mamma Mia! Oтново заедно vesti.bg Ким пое принципен ангажимент за \"денуклеаризацията на Корейския полуостров\" при условие, че САЩ и съюзниците им се откажат от \"враждебната\" си политика. Северна Корея ясно заяви, че за нея официалният край на войната е жизненоважен за намаляване на напрежението. Много експерти и служители във Вашингтон обаче се опасяват, че подписването на мирния договор може да доведе на първо място до прекратяването на международния натиск, който според тях накара Ким да преговаря. То може освен това да изложи на опасност продължилия десетилетия военен съюз между САЩ и Южна Корея и да лиши от легитимност присъствието на американски войски на полуострова. Тръмп и Ким Чен-ун подписаха исторически документ (СНИМКИ) \"Общо взето, едната страна иска първо денуклеаризация и след това нормализация на отношенията, а другата - първо нормализация на отношенията, а след това денуклеаризация\", заяви Кристофър Грийн, старши съветник в Международната кризисна група. Северна Корея заяви, че е предприела действия по спирането на ядрената си програма, сред които налагането на мораториум на изпитанията с ракети и атомни бомби, разрушаването на единствената си известна площадка за ядрени изпитания и на площадка за изстрелване на ракети. Доналд Тръмп и Ким Чен-ун в Сингапур БГНЕС Американските служители приветстваха тези стъпки, но остават скептично настроени. Държавният секретар на САЩ Майк Помпейо каза пред Конгреса в сряда, че Северна Корея продължава да произвежда гориво за атомни бомби. Съмнения и от двете страни През последните седмици Пхенян възобнови призивите си за обявяване на край на войната, наричайки го първа стъпка към мира и основен начин, по който САЩ могат да подсилят гаранциите си за сигурност. Тръмп е уверен: Ким ще спази споразумението ни \"Приемането на декларация за край на войната е първият и най-важен процес в светлината на прекратяването на крайната враждебност и установяването на нови отношения между КНДР и САЩ\", се посочва в изявление, разпространено във вторник от севернокорейските държавни медии. Други играчи През 1953 г. южнокорейските лидери се противопоставиха на идеята за споразумението за примирие, оставило полуострова разделен, и не станаха страна по него. То бе подписано от командващия на севернокорейската армия, от американския командващ на силите на ООН и от командира на \"Доброволците на китайския народ\". Въпреки заявленията на южнокорейските служители за поетия от тях ангажимент по отношение на пълната денуклеаризация на КНДР, те демонстрираха доста по-голяма гъвкавост от американските си съюзници с определянето на подходящ момент за мирното споразумение. Южнокорейският министър на националното обединение Чо Мьон-кьон заяви във вторник, че е възможно краят на войната да бъде обявен тази година.", "date": "2018.07.27", "title": "Кога ще свърши Корейската война?"}
{"url": "https://www.novinite.bg/articles/162466/Erdogan-se-obyavi-za-satrudnichestvo-na-Turciya-i-OIS-s-BRIKS", "text": "Турският президент Реджеп Тайип Ердоган се обяви за сътрудничество на Турция и Организацията за ислямско сътрудничество (ОИС) с БРИКС (Бразилия, Русия, Индия, Китай и Южна Африка), предаде ТАСС. Ердоган, който говори на среща с лидерите от БРИКС с други поканени в Йоханесбург държавни глави, отбеляза, че като председател на ОИС страната му представя в Република Южна Африка и другите ислямски страни. Надявам се нашето сътрудничество с БРИКС да се развива, каза той. Турският президент посочи, че участието на Турция на срещата на върха на БРИКС ще способства за формирането на взаимно разбирателство и сътрудничество в сферата на търговията и инвестициите. Преживяваме нелеки времена, виждаме войни, терористични актове, финансови кризи и природни бедствия. Живеем в трудни времена. Съществуващият глобален ред обаче гарантира интересите само на малък брой щастливи страни и забравя за мнозинството, посочи още турският лидер. Според него е необходимо да се промени системата, отчитайки новите условия на живот. В противен случай ние няма да излезем от този омагьосан кръг, поясни Ердоган. Той обърна внимание и на ролята на Турция при приема на бежанци. Приели сме 4 милиона бежанци, 3,5 милиона от тях са от Сирия. Много развити западни страни строят огради с бодлива тел около бежанските лагери, а ние ги приемаме с открито сърце, каза турският президент.", "date": "2018.07.27", "title": "Ердоган се обяви за сътрудничество на Турция и ОИС с БРИКС"}
{"url": "https://www.novinite.bg/articles/162465/Potvardiha-10-godishnata-prisada-na-Kircho-Kirov", "text": "Отново беше потвърдена десетгодишната присъда срещу бившия директор на Националната разузнавателна служба. Втори въззивен съдебен състав призна генерал Кирчо Киров за виновен.На 24 юли друг състав на Военно-апелативния съд, след повторно разглеждане на делото потвърди присъдата в основната и част, касаеща вината и размера на наказанието.Съобразно този размер и разпоредбата на закона, срокът за лишаване от правото ген. Киров да заема ръководна длъжност е намален от 15 на 13 години.Отново е уважен гражданския иск на Националната разузнавателна служба за присвоената сума от над 4 милиона и 700 хиляди лева, с присъдените лихва и разноски по делото, съобщиха от прокуратурата, цитирани от БГНЕС.Присъдата може да бъде обжалвана пред Върховния касационен съд.", "date": "2018.07.27", "title": "Потвърдиха 10-годишната присъда на Кирчо Киров"}
{"url": "https://www.novinite.bg/articles/162440/GDBOP-preduprejdava-za-spam-kampaniya", "text": "В края на месец юли в отдел „Киберпрестъпност“ при ГД „Борба с организираната престъпност“ са регистрирани множество сигнали от интернет потребители за получени имейли с текст на английски език и искане за заплащане с виртуална валута биткойн на сума, възлизаща на около 3000 американски долара.В имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя, като притежават позорящи видео материали, които заплашват да разпратят до всички контакти на жертвата, съобщават от пресцентъра на МВР. Спам кампанията е опит за бързо незаконно облагодетелстване на киберпрестъпници, които разчитат на наивността и неинформираността на интернет потребителите, като умело използват елементи на социален инженеринг.За спам кампанията са използвани неправомерно придобити данни за пощенски кутии и пароли, с която потребители са се регистрирали в „нелегитими“ сайтове за запознанства, онлайн игри и други.Експертите съветват потребителите да не отварят съмнителни съобщения, да не извършват плащания за подобни откупи, да се снабдят с надеждни антивирусни решения, легитимни операционни системи и програми. За всеки киберинцидент да информират съответната фирма доставчик на IT услуги или компетентните структури на МВР.", "date": "2018.07.27", "title": "ГДБОП предупреждава за спам кампания"}
{"url": "https://www.novinite.bg/articles/162451/Fandakova-Blizo-6-mln-leva-investirame-tazi-godina-v-obshtinski-bolnici-i-diagnostichno-konsultativni-centrov", "text": "Продължаваме подкрепата за общинските болници и започнахме инвестиции в доболничната помощ. Близо 6 млн. лева инвестираме тази година в общински болници и диагностично-консултативни центрове (ДКЦ). Общо 15 ДКЦ-та получават средства от Столична община за ремонт и закупуване на ново оборудване. Това каза кметът на София Йорданка Фандъкова при проверка на новото оборудване за отделението по неонатология в общинската Първа АГ болница „Света София“. На проверката присъстваха и заместнк-кметът по направление здравеопазване Дончо Барбалов и председателят на постоянната комисия по здравеопазване д-р Веселин Милев.Досега, през последните години, в общинската болница „Св.София“ са направени инвестиции за над 1.8 млн. лева. Ремонтирани са отделенията по неонатология, патологична бреме, регистратурата и централно фоайе, както и е закупено ново оборудване.Тази година инвестираме около 1 млн. лева в болницата. Закупени и доставени са 10 бр. неонатологични легла за новородени деца, които са в ранния адаптационен период. В момента се извършва и ремонт на покрива на сградата. Предвижда се и ремонт на родилните зали и отделението по хирургия на млечната жлеза, закупуване на ново оборудване – мамограф, ехограф и лапароскопско оборудване на операционния блок.В Първа АГ болница от началото на годината са се родили 1370 бебета.По програмата на Столична община за Инвитро до момента има 9 родени бебета, от тях 5 момичета и 4 момчета, като последните две са близначета. Годишно Столична община отделя 70 000 лева за програмата.", "date": "2018.07.27", "title": "Фандъкова: Близо 6 млн. лева инвестираме тази година в общински болници и диагностично-консултативни центров"}
{"url": "https://www.novinite.bg/articles/162467/Ogromen-pojar-blokira-garata-Monparnas-v-Parij", "text": "Железопътният трафик на една от основните гари на френската столица Париж – Монпарнас, спря по обед заради пожар, съобщи държавната железопътна компания Ес Ен Се Еф (SNCF). Заради инцидента са евакуирани 2500 души. Монпарнас свързва западната и югозападната част на страната и е кръстопътна точка за пътуващите в разгара на ваканционния сезон. Снимки и видеоматериали, разпространени в Twitter, показват стълб от гъст дим, издигащ се към небето от електрически център, управляван от националната транспортна мрежа във Версай, югозападно от града. Според френските медии в някои райони на общината има прекъсване на електрозахранването. Причината за пожара все още не е е ясна. Пожарникарите работят на мястото.", "date": "2018.07.27", "title": "Огромен пожар блокира гарата Монпарнас в Париж"}
{"url": "https://www.novinite.bg/articles/162472/V-SASht-odobriha-sintetichno-meso", "text": " Американската Агенция за контрол на храните и лекарствата (FDA) разреши за употреба изкуствено телешко месо, разработено от калифорнийската компания Impossible Foods. В продължение на четири години FDA отказваше да одобри синтетичната мръвка за консумация заради наличието на легхемоглобин в състава ѝ.Легхемоглобинът, известен още като легоглобин, е червен белтък в бобовите растения, който съдържа желязо и придава на изкуственото месо характерния вкус и цвят. Растителният хемоглобин обаче се смята за потенциален алерген и от FDA отказват да го одобрят заради недостатъчните проучвания на опасностите за човешкия организъм, които крие.От Impossible Foods са провели множество тестове за въздействието върху животни, резултатите от които в крайна сметка са убедили чиновниците да дадат разрешение за консумацията му. Шефът на компанията Пат Браун нарича одобрението \"голяма победа за науката и цялото човечество\" и е убеден, че синтетичното говеждо скоро ще завоюва популярност сред американците.", "date": "2018.07.27", "title": "В САЩ одобриха синтетично месо"}
{"url": "https://www.novinite.bg/articles/162442/Otkriha-bankova-smetka-za-podpomagane-na-zasegnatite-ot-pojarite", "text": "Гръцкото правителство откри специална сметка за подпомагане на пострадалите при пожарите в западна и източна Атика. Постъпленията в нея ще отидат за финансирането на всякакъв вид дейности - основно за ремонтни дейности и обезщетяване на собствениците, чиито домове бяха унищожени от бедствието, както и за възстановяване на засегнатите райони и тяхната инфраструктура.Сметката ще се управлява от тричленна комисия. В нея влизат председателят на парламента, министърът на инфраструктурата и транспорта и министърът на финансите.Одитори ке контролират как се изразходват парите. Те ще бъдат назначени от министъра на финансите, а заключенията им ще бъдат внесени в Сметната палата.Гръцката държава участва в сметката чрез вноска от 20 млн евро от държавната Агенция по заетостта и човешките ресурси, 10 млн евро от Министерството на финансите, а гръцкият параламент вече взе решение да внесе още 10 млн евро по сметката.В тази сметка ще могат да внасят средства и желаещите чужди държави и фирми, както и граждани от Гърция и чужбина.се казва в съобщение на гръцкото посолство у  нас.Данните за специалната банкова сметка в Банката на Гърция са следните:", "date": "2018.07.27", "title": "Откриха банкова сметка за подпомагане на засегнатите от пожарите"}
{"url": "https://www.novinite.bg/articles/162433/Izdirvat-zapodozryan-za-ubijstvoto-na-jena-v-Blagoevgrad", "text": "Жена е нападната във вход на блок на квартал Струмско и е открита мъртва. Полицията издирва извършителя. Изходите на Благоевград, както и ГП Е-79, са блокирани от полиция, която претърсва всеки излизащ от града автомобил. Убита е 58-годишна собственичка на заведение. Тази нощ пред бл. 17-Б в жк. „Струмско” бе открита мъртва 58-годишната собственичка на заведението за бързо хранене. Жертвата е убита по особено жесток начин с пистолет от упор е стреляно в нея. Издирва се 40-годишен мъж, заподозрян за убийството. Към 5 ч. тази сутрин бяха задържани за разпит 61-годишната майка и 42-годишният брат на заподозрения, който не бе открит тази нощ. Полицейските патрули, разположени на изходите на Благоевград, както и на Е-79 при Антените и жк. Струмско в посока Симитли, проверяват всички-леки и товарни автомобили, включително и багажниците им.", "date": "2018.07.27", "title": "Издирват заподозрян за убийството на жена в Благоевград"}
{"url": "https://www.novinite.bg/articles/162436/Polovin-Rusiya-vyarva-v-izvanzemni", "text": "Почти половината хора в Русия вярват, че има извънземни. Това сочи проучване на социологическия център ВЦИОМ, пише \"Известия\".Според анкетата, чиито данни цитира РИА Новости, 45 на сто от запитаните са убедени, че съществува извънземен живот. Според 27 на сто пришълците се крият от хората, а 18 процента смятат, че властите съзнателно не информират обществото за тях.42 на сто от участниците твърдят, че извънземните или не желаят контакти с човечеството, или не съществуват. 13 на сто от анкетираните в Русия нямат мнение по въпроса.", "date": "2018.07.27", "title": "Половин Русия вярва в извънземни"}
{"url": "https://www.novinite.bg/articles/162468/Balgariya-e-domakin-na-Svetovnoto-parvenstvo-po-shahmat-za-nezryashti", "text": "България е домакин на осмото Световно първенство по шахмат за незрящи и слабо виждащи хора. 16 отбора ще вземат участие в надпреварата, като страната ни е представена от два състава. Турнирът се организира веднъж на четири години, а последният шампион е отборът на Полша. Тя, заедно с Русия, Украйна и Испания са сред водещите сили в брайловия шахмат. Шахматът е изключително важен за незрящите. Защо е така, обяснява президентът на Международната федерация по брайлов шахмат д-р Чародата Джадав: \"Това е единственият спорт, при който е възможно лице, което не може да вижда добре, да играе с лице, което вижда нормално. Няма никакви промени на правилата, когато играят незрящи. За незрящите шахматисти са валидни всички международни критерии\". Българският първи тим заема временното четвърто място. На олимпиадата миналата година сме били 11-ти, а целта сега е влизане в шестицата в крайното класиране. Основният проблем на нашите отбори е, че няма млади попълнения. Обикновено децата със зрителни увреждания се освобождават от физическо възпитание, а това е проблем, смята Иван Янев, председател на федерация \"Спорт за хора със зрителни увреждания\": \"Защото именно в детска възраст се изграждат тези качества, които може единствено спортът, и в частност шахматът да даде: воля за победа, логическо мислене, а за другите спортове и физическа култура. Това е наистина огромен проблем за нас\". Той призова родителите на децата със зрителни нарушения да ги насочват към шахмата, защото той развива не само логическото мислене, но и редица други полезни качества.", "date": "2018.07.27", "title": "България е домакин на Световното първенство по шахмат за незрящи"}
{"url": "https://www.novinite.bg/articles/162452/Zapochva-stroitelstvoto-na-uchilishte-i-detska-gradina-Britanika-v-rajon-Vitosha", "text": "\"Вярвам в това, че град, в който се строят нови училища, има бъдеще.\" Това каза кметът на София Йорданка Фандъкова, която присъства на откриването на строителна площадка на сградата на ново училище и детска градина \"Британика\" в кв. \"Драгалевци\". На събитието присъства и кметът на район \"Витоша\" Теодор Петков.Кметът Фандъкова поздрави инвеститорите и проектантите на обекта и пожела успешна работа на строителите. \"Това е инвестиция за децата на София\" – каза кметът Йорданка Фандъкова.\"Инвестициите в образованието са важни. Подготвяме изграждането на четири нови училища в София\" – посочи също Фандъкова. \"В район \"Витоша\" ремонтирахме всички училища и изградихме нова детска градина. Предстои да ремонтираме и 52. ОУ \"Цанко Церковски\" в \"Бояна\", което ще санираме цялостно, и 64. ОУ в \"Симеоново\", където ще изпълняваме мерки за енергийна ефективност и разширение с учебен корпус и физкултурен салон. Столична община има ясни приоритети и инвестира в образованието. Изграждаме и реновираме детски градини и училища, спортни зали и площадки. До сега сме построили 92 нови сгради на детски градини, тази година отваряме още три и ще започнем още 9.Предвижда се новото училище и детска градина \"Британика\" да приеме около 450 деца. Очаква се сградата да е готова през септември 2019 г.", "date": "2018.07.27", "title": "Започва строителството на училище и детска градина \"Британика\" в район \"Витоша\""}
{"url": "https://www.novinite.bg/articles/162427/Dnes-predi-obyad-shte-e-predimno-slanchevo", "text": "Днес преди обяд ще е предимно слънчево с по-значителна облачност над югозападната половина на страната. Около и след пладне отново ще се развива купесто-дъждовна облачност. Ще има краткотрайни валежи от дъжд с гръмотевици. На места, главно в планинските райони валежите ще са интензивни и значителни по количество. Ще духа слаб до умерен северозападен вятър. Максималните температури ще са между 26° и 31°, за София – около 26°. В планините облачността ще е променлива. Главно в следобедните часове ще има краткотрайни валежи и гръмотевични бури. На места ще са интензивни и значителни по количество. Ще духа до умерен северозападен вятър. Максималната температура на височина 1200 метра ще е около 21°, на 2000 метра – около 15°.По Черноморието преди обяд ще е предимно слънчево. Около и след обяд ще се развива купеста и купесто-дъждовна облачност и на места до вечерта ще превали и прегърми. Ще духа слаб до умерен северозападен вятър. Максималните температури ще са 26°-30°. Температурата на морската вода е 24°-26°. Вълнението на морето ще бъде 1-2 бала.", "date": "2018.07.27", "title": "Днес преди обяд ще е предимно слънчево"}
{"url": "https://www.novinite.bg/articles/162471/CACAO-BEACH-CLUB-kani-Detlef-za-vtoroto-sabitie-ot-poredicata-SPICE", "text": "След успешния старт на серията миналата седмица, концепцията на CACAO BEACH CLUB, събираща феновете на хаус и тек-хаус музиката, представя второто си събитие. На 1 август гост на SPICE вечерта ще бъде Detlef, а компания зад пулта ще му правят Deso и Kaiski. Главният гост на вечерта е гръцкият диджей и продуцент Detlef, който се установи като едно от водещите имена в индустрията, благодарение на качествените си релийзи за лейбъли като Hot Creations, Moon Harbour и Relief. Динамичните му сетове на живо печелят симпатиите на легедни като Marco Carola, Matthias Tanzmann, Pete Tong и много други, а самият Jamie Jones му дава възможността да стане резидент на емблематичните му партита Paradise в DC-10 (Ибиза). Акцентът в кариерата му е силно признатото EP Swagon, включващо 3 трака, което събра повече от 3 милиона слушания в Spotify и си подсигури първо място в класацията на Beatport. Detlef е и много успешен колаборатор, като последният му общ проект е създаването на Bassick EP и Groove Nation EP с легендарния Green Velvet. През изминалата година, натовареният график на Detlef включи гигове не само на закриващото парти на Paradise в Ибиза, но и на много други престижни събития, като партито на Paradise по време на ADE (Amsterdam Dance Event), серията от легендарни партита The Warehouse Project във Великобритания, фестивалът Insomniac’s Escape и много други. През същата година от него чухме и няколко незабравими live стрийма за Fabric, BPM и ЕGG, с които гръцкият артист продължи да оставя отпечатаци в индустрията на хаус музиката. Поредицата от събития SPICE продъжава на 15 август, когато диджеят Latmun, Deso и Kaiski ще представят най-доброто от хаус музиката в CACAO BEACH CLUB. Билети за SPICE на 1 август може да намерите в мрежата на Eventim.bg на цена от 15 лв. Повече информация за програмата на CACAO BEACH CLUB може да откриете на официалната страница във , както и на ", "date": "2018.07.27", "title": "CACAO BEACH CLUB кани Detlef за второто събитие от поредицата SPICE"}
{"url": "https://www.novinite.bg/articles/162473/550-kutii-nelegalni-cigari-konfiskuvaha-ot-magazini-v-Lovech", "text": "Три досъдебни производства са образувани през последната седмица по описа на Митница Свищов за констатирани случаи на държане на цигари без български акцизен бандерол. Митническите служители са иззели общо 550 кутии /11000 къса/ от нелегалната акцизна стока. На 25 юли 2018г. инспекторите от Митница Свищов откриват значително количество цигари без бандерол в магазин за домашни любимци в гр. Ловеч. Търговката проявила изобретателност и предвидливо укрила налегалната стока в торбите с насипна храна за кучета и котки. Митническите инспектори обаче щателно претърсили търговския обект, като без колебание стигнали до дъното на хартиените чували с гранули. Във всеки от тях са открити кутии с цигари без бандерол от общо 5 различни марки.Нелегални тютюневи изделия са открити и при проверка в друг търговски обект - кафе аперитив в с. Дерманци, обл. Ловеч. В частен дом в същото село са открити цигари без валиден акцизен бандерол в търговски количества.  Иззетите при различните случаи цигари са от марките \"President\", \"Corset lilac\", \"Gold mount\", \" Chelsea\", \"Monus blue\". За случаите е уведомена Районна прокуратура - Ловеч.", "date": "2018.07.27", "title": "550 кутии нелегални цигари конфискуваха от магазини в Ловеч"}
{"url": "https://www.novinite.bg/articles/162437/10-godishnata-vnuchka-na-ubitata-Snejana-poluchila-zaplashitelen-esemes-vchera", "text": "Внучката на убитата през нощта в Благоевград Снежана е получила заплашителен есемес вчера на мобилния си телефон.Малкото дете имало рожден ден. Есемесът гласял, че днес ще се случи непоправимото, съобщиха наши източници. 10-годишното дете се притеснило и казало на майка си.Снощи около 19:30 ч. 58- годишната Снежана говорила за последно с един от братята си, който живее в София. Казала, че е притеснена, а той я предупредил да се пази много, да внимава, като върви и да се заключва вкъщи.\"Толкова й говорих снощи да не подценява приятеля на дъщеря си. Даже я съветвах, когато се прибере вечерта, след като затвори заведението, да я придружава племенника ми Иво\", каза шокираният брат на убитата.Собственичката на заведението \"Мръсното кебапче\" е била застреляна с 2 куршума в гърба във входа на блока, където живее. Полицията ще проверява от кой телефон е изпратен заплашителният есемес на 10-годишното дете. Близки подозират, че това е точно приятелят на дъщерята, който я преби преди седмица и сега се издирва - Радослав Стипцаров – Соколето, предаде ''24 часа''.", "date": "2018.07.27", "title": "10-годишната внучка на убитата Снежана получила заплашителен есемес вчера"}
{"url": "https://www.novinite.bg/articles/162448/Manolova-Da-protivopostavyash-horata-s-uvrejdaniya-e-nizko", "text": " Да се възползваш от нещастието на хората с увреждания и да ги противопоставяш е низко. Проблемите им са еднакви и те нямат противоречиви интереси. Никой не иска да вземе парите на другия. Toва коментира омбудсманът Мая Манолова в ефира на \"Нова телевизия\".\"Те имат солидарност помежду си, а Законът за личната помощ беше първата стъпка\", добави тя и подчерта, че там е сърцевината, от която да се види дали властта иска да прави реформа. \"Но законът беше преписан от стария и това беше признато от самия министър. След като седнахме на една маса, се оказа, че имат еднакви проблеми и искания и искат еднакви решения\", смята още омбудсманът. Тя акцентира, че трябва да има комплексна оценка и тя да се направи на едно място и в това решение да има ясни указания.\"Тези решения имат задължителен характер. След това е въпросът с помощните средства - от една част с парите се злоупотребява от доставчици на такива средства\", каза тя. Според Манолова решението е институцията да дава средствата и след това да има и финансовата подкрепа. Тя призова властта да прояви смелост за реформа.", "date": "2018.07.27", "title": "Манолова: Да противопоставяш хората с увреждания е низко"}
{"url": "https://www.novinite.bg/articles/162470/Gazov-kotlon-vzrivi-vila-v-Shumen", "text": " 63-годишен мъж е пострадал след взрив на газова бутилка във вила в местността \"Под манастира\" в Шумен, съобщиха от местната полиция.Експозията е била предизвикана от загазоване на една от стаите от угаснал газов котлон. От взрива са изместени пет стени и покривът на постройката. Избити са част от прозорците.След злополуката пострадалият е откаран в болнично заведение с изгаряния.", "date": "2018.07.27", "title": "Газов котлон взриви вила в Шумен"}
{"url": "https://www.novinite.bg/articles/162434/Evrostat-Balgarite-masovo-karat-koli-vtora-upotreba", "text": "Българите масово карат коли втора употреба, близо половината от автопарка у нас е на възраст над 20 години и автомобилите са основно на дизел. Това показват обобщени данни на Евростат и на Асоциацията на автомобилните производители (АСЕА) за автомобилния парк на ЕС през 2017 г. Според данни на европейската статистика у нас през миналата година е имало регистрирани около 3,4 милиона автомобила, което приблизително е по 450 автомобила на 1000 българи. Според анализа на Евростат автопаркът у нас нараства с по около 100 хиляди автомобила годишно, като през 2016 г. у нас е имало 3,3 млн. автомобила, а през 2017 г. - 3,4 млн. броя. За първото полугодие на тази година у нас са продадени около 18 хиляди нови коли - при 8 милиона броя за страните на ЕС, сочат последни данни на АСЕА. Близо половината автомобили по пътищата на България обаче са над 20 години или около 1,5 млн. леки коли на тази възраст. Около 35 на сто от автомобилите са на възраст до 15 години или около 1,3 млн. броя леки коли, а до 10 години са около 350 хиляди автомобила или около 10 процента от автопарка у нас.Новите автомобили у нас (на възраст до 5 години) са около 5 на сто от автопарка или приблизително 160 хиляди броя, сочат пък данните на АСЕА. Годишно у нас се купуват средно между 25-30 хиляди нови автомобила, като за миналата година по официални данни на АСЕА, у нас са били продадени 38 хиляди нови коли. Масово българите карат коли на дизел - близо 1,7 млн. автомобила или над 50 на сто от автопарка у нас. Автомобилите на бензин са почти същата бройка с уговорката, че много от тях са снабдени и с газова уредба. Наличието пък на екологични автомобили по родните пътища е почти символично - отчетени са едва 2 474 регистрирани хибридни леки коли (около 0,08 на сто от автопарка) и едва 274 електромобила - 0,009 на сто от автопарка.", "date": "2018.07.27", "title": "Евростат: Българите масово карат коли втора употреба"}
{"url": "https://www.novinite.bg/articles/162450/Bojko-Borisov-i-pravitelstvoto-nyama-da-izlizat-v-otpusk", "text": "Министър-председателят Бойко Борисов и правителството няма да излизат в отпуск, това заяви премиерът в в град Бяла, където присъства на откриването на новия храм „Св. Пантелеймон\". Бойко Борисов - министър-председател: Някой път правихме и грешки, всички в парламента, помните, заради газовата директива, ние бяхме докарали преговорите докрай, парламентът взе единодушно решение да не преговаряме. Онзи ден взеха единодушно решение, че трябва да преговаряме, защото глобите са над 300 милиона евро. Така че понякога и парламентът се променя, понякога и на 360 градуса. Това се прави навсякъде. Няма такъв в света, който казва моето решение е единствено и най-правилно. И понеже държавата ни е обща, ние сме избрани временно да управляваме. Когато има по-добро решение, изобщо не е страшно да си го промениш и да направиш правилното, както направи парламентът.", "date": "2018.07.27", "title": "Бойко Борисов и правителството няма да излизат в отпуск"}
{"url": "https://www.novinite.bg/articles/162431/12-po-visoki-zaplati-ot-dogodina-iska-KNSB", "text": "От КНСБ обявиха, че искат 12% по-високи бюджетни заплати от догодина, или около 1 милиард лева повече.„Горе-долу 800 милиона лева беше увеличението през тази година. В този смисъл този процент не е невъзможен. Хората в различните агенции искат между 10 и 20% увеличение на заплатите, така че този процент е осреднен”, поясни в „Здравей, Българи” президентът на КНСБ Пламен Димитров.Той смята, че това е постижимо. Димитров даде пример, че в Агенцията за социално подпомагане, където работят около 5000 души, искането е за 20-процентно увеличение.„60% от средноевропейските доходи би трябвало да бъде целта на България през следващите години. Говорехме за 1000 евро средна заплата. В момента около 1000 лева е средната заплата у нас. С подобни увеличения на доходите до 2022 г. ние ще се приближим то тези средни стойности в Европа”, каза още Пламен Димитров.Той е оптимист и заради това, че пазарът на труд в България става все по-дефицитен. И в частния сектор си дават сметка, че задържането на кадри става чрез увеличаването на доходите.", "date": "2018.07.27", "title": "12% по-високи заплати от догодина иска КНСБ"}
{"url": "https://www.novinite.bg/articles/162429/Deputatite-izlizat-vav-vakanciya", "text": "Депутатите излизат във ваканция. По традиция те почиват през целия август. Първият работен ден след лятната им почивка ще бъде на 4 септември, когато ще имат извънредно заседание.На него депутатите ще гледат на първо четене промените в Закона за здравето. В дневния ред е включена и ратификация на спогодба между България и Саудитска Арабия за избягване на двойното данъчно облагане по отношение на данъците върху доходите.Столичните общински съветници пък са ваканция от четвъртък, след като на последната си сесия гласуваха над 100 точки. Комисиите към Столичния общински съвет ще започнат работа в началото на септември, а първото заседание на градския парламент ще бъде на 13 септември.", "date": "2018.07.27", "title": "Депутатите излизат във ваканция"}
{"url": "https://www.novinite.bg/articles/162463/Angelkova-Proektat-za-SPA-destinacii-e-nachin-bazata-po-Chernomorieto-da-se-polzva-v-chetiri-sezona", "text": "Проектът на Министерството на туризма за създаване на 7 балнео- и СПА дестинации в страната, включително и Черноморска, е част от стратегията за утвърждаване на България като целогодишна дестинация.Това заяви във Варна министърът на туризма . Тя присъства на третата среща от поредицата дискусии  за балнео- и СПА дестинациите, съобщиха от пресслужбата на ведомството.„Инициативата се реализира съвместно с бранша и местната власт и е изключително важна за Черноморието, защото ще помогне хотелската база тук да се използва през четирите сезона“, обясни Ангелкова.Тя благодари на междуведомствената работна група по проекта, която анализира постъпилите от общините предложения по него, и за подкрепата на Българския съюз по балнеология и СПА туризъм.„Целта бе да създадем база за дискусии с бизнеса, за да надградим вече създаденото и осигурим цялостен качествен продукт“, подчерта министър Ангелкова.СПА дестинациите ще бъдат рекламирани на всички големи форуми с участието на министерството и в интернет платформата I love Bulgaria. Ведомството работи и по проект, който проучва актуалните нагласи в търсенето на туристическите продукти.Германските туристи например свързват България преди всичко с плажовете и почивка на море, а балнео- и СПА услугите заемат 5-о място в предпочитанията им.„Това означава, че  и да засилим търсенето му“, каза министър Ангелкова.Тя отбеляза информацията, получена от туроператора  „Томас Кук“, че България е все по-предпочитана като дестинация и ръстът на туристите му е близо 30% спрямо миналата година.Министър Ангелкова обърна внимание и върху връзката между проекта за дестинациите и здравния туризъм. Сътрудничим си с Министерството на здравеопазването, което работи по транспонирането на Директивата за трансгранично лечение на пациенти. Надявам се, след като сложихме фокус върху здравния туризъм с проведената през миналата година в София първа международна конференция по тези въпроси, сега отново да ги обсъдим на второто й издание през октомври, каза министърът. Тя припомни, че България е изключително богата на минерални извори и заема второ място след Исландия по запаси.Чрез СПА  дестинациите министерството подпомага усилията на общините и туроператорите. Целта е това, което вече е създадено като продукт, да бъде рекламирано още по-фокусирано и да привлича вниманието, включително с големия потенциал на Черноморието.За да разширим крилата на активните сезони и да превърнем България в целогодишна туристическа дестинация, ние заложихме на три концепции, допълни министърът. Едната е свързана с разработените 8 културно-исторически дестинации, които функционират и увеличиха сериозно прираста на туристи. Другият проект, с който СПА дестинациите могат да се комбинират, е за 12-те винено-кулинарни.В срещата за СПА дестинациите във Варна участваха областните управители на Варна Стоян Пасев и на Добрич Красимир Кирилов, зам. областният управител на Бургас Владимир Крумов, кметове от всички черноморски общини, предприемачи, туристически организации и др. Министър Ангелкова благодари на кмета на Варна Иван Портних за ангажираността да се развиват туристически продукти от високо качество и изтъкна, че градът и регионът изцяло покриват представата за дестинация за 4 сезона.В отговор на въпроси от медиите министър Ангелкова посочи, че проверките по морето продължават много интензивно. Правят се средно по две инспекции на плажовете за спазване на съотношението между свободна и платена зона, включително и чрез замервания на геодезисти.При сигнали, че свободната зона не отговаря на изискванията, се прави и допълнителна инспекция. Проверката на Златни пясъци  показа, че свободната зона е 52%, т.е. повече от регламентираната. За свободната зона на плаж „Несебър-юг“ също е направен мониторинг и там изискванията са спазени.Ще направим още един мониторинг, каза министър Ангелкова и увери, че  продължават проверки и по хотелите, за да се следи как се изпълняват изискванията на Закона за туризма за съответствието между категорията им и качеството и обема на предлаганите услуги.", "date": "2018.07.27", "title": "Ангелкова: Проектът за СПА дестинации е начин базата по Черноморието да се ползва в четири сезона"}
{"url": "https://www.novinite.bg/articles/162459/7-rast-na-chujdite-turisti-na-godishna-baza", "text": "Над 1,5 млн. туристи са посетили България през юни, което е със 7% повече в сравнение със същия месец на 2017 г., показват данните на Националния статистически институт (НСИ).Увеличение е отчетено при всички наблюдавани цели - със служебна цел - с 26%, с цел почивка и екскурзия - с 5,7%, с други цели като гостувания и транзитни преминавания - с 2,5%. Транзитните преминавания през страната са 22,1% (342 000) от всички посещения на чужденци в България.Българите най-често са пътували зад граница през миналия месец с цел почивка (26,9%) и служебна цел (7,7%). Над 677 хиляди са били в чужбина през юни или с 9,4 на сто повече спрямо същия месец на миналата година.Сред най-посещаваните дестинации са Белгия (35%), Гърция (20%). Над 12 на сто от всички пътували са били Италия, Испания и Турция. В топ 10 на класацията за визити зад граница влизат още Франция, Великобритания, Румъния, Сърбия и Германия.", "date": "2018.07.27", "title": "7% ръст на чуждите туристи на годишна база"}
