{"url": "https://www.novinite.bg/articles/168861/Golyamoto-patuvane-prodaljava-ochakva-se-zasilen-trafik", "text": "Голямото пътуване продължава. Хиляди автомобили напуснаха столицата още в петък. Очаква се за Коледа около 260 000 автомобила на тръгнат на път. Трафикът ще бъде интензивен.Най-натоварено ще бъде движението по магистралите „Тракия”, „Хемус” и „Струма”. От Пътната агенция обещаха, че през следващите дни ремонти няма да има, за да не се затруднява допълнително придвижването.Пътна полиция създава специална организация на движението, която да подпомага извеждането на трафика от големите градове. Върви и специализирана полицейска операция на територията на цялата страна, която ще следи за неправоспособни водачи.Предвидени са повече техника за контрол над скоростта и повече патрули по пътищата. От 9.00 до 14.00 часа днес ще бъде ограничено движението на камиони над 12 тона по републиканската пътна мрежа.БДЖ е осигурило над 15 000 допълнителни места във влаковете в най-натоварените посоки - от София към Варна, Бургас, Русе, Стара Загора, Благоевград. Хиляди пътуващи са готови да посрещнат и автогарите и аерогарите в страната.", "date": "2018.12.22", "title": "Голямото пътуване продължава, очаква се засилен трафик"}
{"url": "https://www.novinite.bg/articles/168864/Verijna-katastrofa-11-koli-se-udariha-v-Pazardjishko-chetirima-dushi-zaginaha", "text": "Четирима души загинаха при тежка катастрофа, която е станала в района на Пазарджик тази сутрин. Сблъскали са се 11 автомобила, съобщиха от полицията, посочва Нова. Катастрофата е станала на надлеза между пазарджишките села Звъничево и Братаница. Най-вероятната причина за тежкия инцидент е гъстата мъгла в района и неопесъчен участък. Четирима души са загинали на място, а още един е в тежко състояние. Откаран е в пазарджишката болница. Движението по автомагистрала „Тракия” е интензивно.В района на Пазарджик, Пловдив и Стара Загора има гъста мъгла. Видимостта е намалена. Очаква се за празниците от там да преминат над 70 000 превозни средства. Призивът е да се шофира внимателно. Има ограничение на скоростта в два участъка на магистралата – до 90 км/ч в района на 45-ия и 53-ия километър, както и в участъка между Чирпан и Стара Загора.", "date": "2018.12.22", "title": "Верижна катастрофа: 11 коли се удариха в Пазарджишко, четирима души загинаха"}
{"url": "https://www.novinite.bg/articles/168867/Fandakova-otchete-Provalihme-se-v-komunikaciyata-za-Grafa", "text": "Йорданка Фандъкова заяви, че основният и голям пропуск при ремонта на столичната ул. \"Граф Игнатиев\" е забравената комуникация с хората.\"Урокът, който научихме по повод цялата реконструкция на улица \"Граф Игнатиев\" е, че само работа не е достатъчна. Заложихме на сериозни усилия в това да подготвим, защитим и реализираме проекта и пропуснахме момента за активна комуникация с гражданите и особено с живеещите и работещите в тази зона\", заяви кметът на София пред Дарик радио.\"За 8 месеца беше реконструирана трамвайната линия. Реконструкцията на \"Граф Игнатиев\" не е само плочи и павета. Това е един цялостен проект с огромни инвестиции в подземната инфраструктура. Когато започна да се отваря и да се премахват старите настилки се показа една ужасна картина – пълен хаос в подземните мрежи. Всичко това трябваше да бъде подредено, бяха подменени канализацията, която беше отпреди над 100 години, част от топлопреносната мрежа. Всичко това обаче не се вижда\", каза Фандъкова.Тя каза още, че няма да влиза в спор за естетиката около плочките пред \"Свети Седмочисленици\" и визията на \"Граф Игнатиев\" и призова да се чуят оценките на хората след завършването на ремонтите.Йорданка Фандъкова определи темата за качеството на въздуха като водеща в градския дневен ред на София и на всички големи градове.Кметът посочи, че около 55 000 домакинства на територията на Столична община се отопляват на твърдо битово гориво.\"А това особено през зимата е най-сериозният източник на замърсявания на въздуха. Това е и една от най-важните мерки, които заложихме. Като общо над 100 са мерките за подобряване качеството на въздуха и това на практика са мерките, които всички градове предприемат. Важно беше да намерим подхода и механизма да подкрепим граждани и домакинства, които сами не биха могли да се справят. И сега имаме два проекта, които ще ни подпомогнат до три години да подменим безвъзмездно инсталациите на 1/3 от домакинствата, които се отопляват на твърдо битово гориво\", подчерта Фандъкова.Тя припомни, че в началото на годината е предложила няколко законодателни промени, които правителството вече е приело.\"Това е една малка част от усилията. Предложили сме и въвеждане на стикери за екологичен стандарт на автомобилите, така че да може в дни със завишени норми на фини прахови частици да затваряме определени зони в града, съчетано с въвеждане на буферни паркинги, \"зелен билет\" и за в бъдеще – безплатен градски транспорт. Но въвеждането на безплатен градски транспорт няма да даде резултат, без да въведем и останалите неща. Борбата с мръсния въздух е свързана с промяна на начина на живот\", добави още Фандъкова и посочи, че стимулирането на обществения и велосипедния транспорт също е изключително важно.", "date": "2018.12.22", "title": "Фандъкова отчете: Провалихме се в комуникацията за \"Графа\""}
{"url": "https://www.novinite.bg/articles/168868/Strupvane-na-avtomobili-pri-Vitinya-na-AM-Hemus-inache-patnata-obstanovka-e-spokojna", "text": "Пътната обстановка в страната днес, в първия от поредицата почивни дни е спокойна, съобщи за „Хоризонт“ инспектор Петър Соколов от Пътната полиция. Леко струпване на автомобили има в района на Витиня на автомагистрала „Хемус“.От Агенция пътна инфраструктура съобщиха, че до 14.00 часа ще бъде ограничено движението на камионите над 12 тона по автомагистралите и най-натоварените пътища в страната. Целта е повишаване на безопасността при пътуване и избягване на задръстванията при очаквания интензивен трафик за предстоящите празници.„Движението по АМ „Тракия“ е напълно нормално, по АМ „Струма“ движението също е нормално. Имаме леко струпване на автомобили по АМ \"Хемус\" в района на Витиня, но и там засега положението е в рамките на нормалното“, каза инспектор Петър Соколов.„Навсякъде пътищата са почистени и са проходими при зимни условия, което означава, че основно пътищата са мокри и на места имаме заледяване на пътните настилки, които в момента продължават да се обработват“, добави той.Инспектор Петър Соколов съобщи за тежка катастрофа край Пазарджик тази сутрин, при която 4-ма души загинаха на място. По-късно тежко ранена жена почина в болница.От Граничната полиция обещаха повече работещи гишета и служители на смяна, които да обработват документите на хората, решили да посрещнат празниците извън България.Директорът - главен комисар Светлан Кичиков, допълни, че гражданите ще могат да следят информацията за трафика на контролно-пропускателните пунктове в интернет.„Тази информация те ще могат да я получат своевременно на всеки два часа. На страницата на гранична полиция ще бъде обновяване информацията за състоянието на граничните пунктове. Така че всеки да прецени къде му е най-удачно да премине“, каза той.„Ще се постараем да има информация на страницата и за метеорологичната обстановка. И ако има някъде пътен инцидент, хората да могат своевременно да се запознаят и да решат дали да бързат да преминат през пункта или да отложат краткосрочно преминаването“, добави главен комисар Светлан Кичиков.", "date": "2018.12.22", "title": "Струпване на автомобили при Витиня на АМ „Хемус“, иначе пътната обстановка е спокойна"}
{"url": "https://www.novinite.bg/articles/168862/Zasileni-merki-za-sigurnost-v-cyalata-strana", "text": "Посрещаме празничните дни с обичайните за това време на годината засилени мерки за сигурност на територията на цялата страна. Повишено полицейско присъствие, особено на местата, където се ще събират много хора в предстоящите почивни дни.В навечерието на Коледа органите на реда ще гарантират безопасността с повече служители, включително цивилни, на обществените места, в църкви, обществени сгради, както и по коледните базари и концерти.В сила са и обичайните антитерористични мерки. Органите на реда призовават и гражданите да бъдат бдителни.", "date": "2018.12.22", "title": "Засилени мерки за сигурност в цялата страна"}
{"url": "https://www.novinite.bg/articles/168865/Shofor-zagina-v-incident-svarzan-s-protestite-na-jaltite-jiletki-vav-Franciya", "text": "\r\n36-годишен шофьор загина късно снощи в Южна Франция, блъскайки се в камион, участващ в блокадата на кръгово кръстовище на \"жълтите жилетки\" в град Перпинян. Това е десетата жертва на инциденти, свързани с протестите във Франция, съобщи Ройтерс, цитирайки местните власти. След катастрофата протестиращите веднага са вдигнали блокадата.\r\n\r\n\r\n\r\n\r\n\r\n", "date": "2018.12.22", "title": "Шофьор загина в инцидент, свързан с протестите на „жълтите жилетки“ във Франция"}
{"url": "https://www.novinite.bg/articles/168869/Zapochna-astronomicheskata-zima-uchenicite-izlizat-v-12-dnevna-vakanciya", "text": "22 минути след полунощ настъпи астрономическата зима. Днес е най-късият ден в северното полукълбо. От днес денят започва да нараства, докато се изравни с нощта. Астрономически зимата приключва в деня на пролетно равноденствие, когато слънцето пресече т. нар. небесен екватор в пролетната равноденствена точка.В първия ден на астрономическата зима започна и 12-дневната ваканция за учениците. Занятията ще бъдат подновени на 3 януари.Ден почивка е предвидена и между двата учебни срока – на 5 февруари 2019-а г. Следващата голяма ваканция ще бъде пролетната. За децата от I до XI клас тя ще продължи от 30 март 2019 г. до 7 април 2019 г. включително. Бъдещите абитуриенти ще почиват между 5 и 7 април 2019 г. През май освен официалните празници на страната неучебни ще бъдат и дните, в които се провеждат държавните зрелостни изпити – 21 и 23 май 2019 г., съобщиха от Министерството на образованието.", "date": "2018.12.22", "title": "Започна астрономическата зима, учениците излизат в 12-дневна ваканция"}
{"url": "https://www.novinite.bg/articles/168877/Kilometrichni-opashki-na-AM-Hemus", "text": " Километрични опашки се образуваха на автомагистрала \"Хемус\" в часовете преди обяд. Засиленият трафик продължава и към настоящия момент. Задръстването е в района преди тунела „Витиня“.От \"Пътна полиция\" апелират водачите да спазват дистанция и да проявяват толерантност, до момента няма пътни инциденти.Силно затруднен е трафикът по автомагистрала „Хемус“ в продължение на няколко километра в района преди тунела „Витиня“, посока Ботевград. Заради ремонтните дейности в едната тръба на тунела, потокът от автомобили преминава от три в една активна лента и това затруднява придвижването.От \"Пътна полиция\" – ГД „Национална полиция“ апелират шофьорите да арат със съобразена скорост, да спазват дистанция, да не предприемат изпреварване и да са толерантни на пътя. При възможност, пътуването в тази посока да бъде отложено за по-късен час, когато се очаква трафикът да се нормализира или водачите да изберат алтернативен маршрут.От 14:00 часа беше възстановено и движението на товарни автомобили над 12 т по трасето.Екипи на \"Пътна полиция\" регулират и подпомагат движението.", "date": "2018.12.22", "title": "Километрични опашки на АМ \"Хемус\""}
{"url": "https://www.novinite.bg/articles/168860/Desislava-Ivancheva-i-Bilyana-Petrova-napuskat-aresta", "text": "Десислава Иванчева и Биляна Петрова ще се приберат в домовете си. Очаква се по обяд те да напуснат ареста по решение на съда. То обаче не е окончателно.Прокуратурата реши да не спира двете жени да се приберат у дома за Коледа, но след това смята отново да поиска те да бъдат върнати зад решетките. Така мярката им за неотклонение се променя в по-леката – „домашен арест”.Адвокатите им настояваха Иванчева и Петрова да бъдат освободени, тъй като няма опасност да извършат ново престъпление или да се укрият, както и заради влошеното им здравословно състояние. Имаше възможност двете да се върнат в домовете си още в средата на ноември. Тогава обаче прокуратурата светкавично обжалва решението на Специализирания съд, а Апелативният го прие.Десислава Иванчева и Биляна Петрова бяха арестувани в средата на април в центъра на София. Заедно с тях под домашен арест се очаква да бъде пуснат и соченият за посредник Петко Дюлгеров.", "date": "2018.12.22", "title": "Десислава Иванчева и Биляна Петрова напускат ареста"}
{"url": "https://www.novinite.bg/articles/168879/Leningradskata-AEC-sprya-reaktor-zavinagi", "text": "През нощта срещу събота Ленинградската АЕЦ - на 80 км западно от Санкт Петербург, спря завинаги своя първи енергоблок РБМК-1000 след 45-годишна експлоатация, предаде ТАСС, като цитира съобщение на атомната централа.Първият енергоблок \"бе изключен от енергийната система на Русия без забележки\", посочва АЕЦ. Вместо стария реактор от \"чернобилски\" тип ще се използва енергоблок ВВЕР-1200 от последното засега поколение \"три плюс\", успешно преминал всички изпитания.Според федералните норми и правила обаче спреният реактор ще остане официално в експлоатация, докато бъде извадено горивото - процес, който се очаква да приключи към 2023 година.След това старият енергоблок ще бъде демонтиран. Проучва се възможността освободените площи в АЕЦ да се използват за нови производства, а облъченият графит - за научни разработки.Дори след спирането на първия енергоблок Ленинградската АЕЦ ще остане най-голямата ядрена централа в Русия с монтирана мощност 4200 мегавата. Тя осигурява над 50 на сто от енергийното потребление на Санкт Петербург и областта, допълва агенцията", "date": "2018.12.22", "title": "Ленинградската АЕЦ спря реактор завинаги"}
{"url": "https://www.novinite.bg/articles/168870/Otvoriha-Simeonovskiyat-lift-kam-Vitosha", "text": "Симеоновският лифт е пуснат към Витоша и от тази сутрин работи. Съоръжението беше дълго време спряно, но за откриването на ски сезона, снощи, вече работи, потвърдиха от Витоша ски. За разлика от него Драгалевският ще продължи да си \"почива\". Не е ясно и дали въобще ще бъде пуснат през сезона. Не работят и на Лалето 2 и Помагалски.Кабинковият лифт „Симеоново - Алеко“ ще работи всеки ден от 08:30 часа до 16:30 часа.Според ПСС условията за туризъм в планината са подходящи. От днес към Витоша тръгват и новите автобуси на градския транспорт. Те ще се движат по линии 63 и 66. Рейсовете са с двойно повече седящи места и имат големи багажници, в които се събират екипировки и атрибути за зимни спортове.", "date": "2018.12.22", "title": "Отвориха Симеоновският лифт към Витоша"}
{"url": "https://www.novinite.bg/articles/168866/Ninova-Stoim-tvardo-zad-otmyana-na-ploskiya-danak", "text": "Не е възможно създаване на правителство, подкрепено от всички партии, заяви в „Годината“ по \"Дарик\" лидерът на БСП Корнелия Нинова.„Безпринципно е. Няма как да стане това. Ако се прави такова правителство, то би трябвало да е на базата на приоритети, на програма. Къде е тази програма при другите партии? Ние излязохме със своята визия за България. Да видяхте някакво разбиране в основния ни политически опонент ГЕРБ? Без да са я чели започнаха да говорят срещу тази визия. Имаме много сериозни програмни различия с ДПС. Те например никога да приемат да се отмени плоският данък. Ние пък този път ще стоим твърдо зад това или те никога няма да приемат нашето предложение за промяна в здравната система. И за държавното и общинското осигуряване те искат много здравни каси, разхвърляне на частни каси и т.н. Ако ще се правят програмни правителства просто политическият елит да се събере, да си седне на масата и да си краде заедно, няма да стане! Ако ще се прави програмно правителство на базата на приоритети и програми, то е видно, че ние не можем да изработим общо програмно правителство. Това е размиване на отговорност“, каза Нинова.„Отиваш на избори с ясни обещания, печелиш или си на второ, трето място, управляваш или си в опозиция и изпълняваш това, с което си отишъл на изборите“, допълни тя.По думите на лидера на БСП българското европредседателство е било успешно технически и организационно, въпреки скандалите и разправиите, но като резултат в политиките - не.„Например, изконна българска ценност, за която бих искала да се борим и да възстановим, е свободното движение на хора, стоки и услуги. Точно по нашето председателство възникна големият проблем по пакета „Макрон“, който приключи с лошо решение преди седмица за българските транспортни фирми, шофьори, камиони. И това стана, когато ние бяхме председатели, а можехме много по-силно да търсим съюзници, да намерим и в другите държави подкрепа, да направим по-голяма група, с която да защитим интересите на малките държави от Централна и Източна Европа срещу големите, които наложиха своя интерес в тези решения“, посочи Нинова.По думите ѝ България трябва да бъде приета в Шенген напълно, защото е изпълнила изискванията за това.„Трябва да бъде приета по суша, вода и въздух. Със Сергей Станишев в това отношение сме на една позиция. Все пак това е националният интерес на България“, уточни тя пред .", "date": "2018.12.22", "title": "Нинова: Стоим твърдо зад отмяна на плоския данък"}
{"url": "https://www.novinite.bg/articles/168872/Prezidentat-Radev-Predlojenieto-za-iztrebitel-F-16-beshe-triumf-na-lobizma", "text": "Предложението за изтребител F-16 беше триумф на лобизма. Това каза президентът Румен Радев в „Годината“ по Дарик радио. „Думата на 2018 г. е автокрация. Това бе годината на демократичния упадък. Виждаме, че за пореден път кабинетът харчи огромни суми от държавната хазна без правила и често по личното усмотрение на министър-председателя. Парламентът вече не контролира кабинета. А напротив, кабинетът прегазва решения на парламента. Виждам също, че изборното законодателство не бе реформирано, машинното гласуване се отлага отново, съдбата на т.нар. втори протокол от СИК, който е обект на изборна манипулация, остава неясна, заяви Радев и посочи, че оттам са намалели и гаранциите да се проведат честни и демократични избори догодина. Държавният глава посочи, че предложението България да избере изтребител F-16 е финалът на автокрацията за тази година. „Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен. Има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници“, посочи президентът. „Те решиха да се правят на демократи в този процес и катастрофираха. Те решиха да тръгнат по другата процедура, както се прави навсякъде в развитите демокрации. Какво стана обаче? Преди да е приключила работата на тази комисия, един наш политик и то от Вашингтон – Цветан Цветанов, вече предопредели избора. Министър-председателят също каза точната си дума. Неслучайно в навечерието на празника на ВВС аз призовах министър-председателя, министрите и депутатите да запазят радиомълчание, докато приключи процедурата, защото така се прави в цял свят“, допълни още Радев.", "date": "2018.12.22", "title": "Президентът Радев: Предложението за изтребител F-16 беше триумф на лобизма"}
{"url": "https://www.novinite.bg/articles/168859/Influensar-na-godinata-Hrisi-Parova-hrisiparova", "text": "Силна, стилна и секси – това е Христиана Парова, нашият инфлуенсър на годината. Истински пример за подражание, Хриси ежедневно мотивира хилядите си последователи да се занимават със спорт и да се усмихват повече. Тя успя да се докаже като водещ инфлуенсър в България сравнително бързо. Това се дължи на всеотдайността и особения чар, с който прави всичко, което публикува в интернет. Тези и много други качества помогнаха на Хриси да се превърне в първия носител на приза \"Инфлуенсър на годината\", 2018г.Разберете малко повече за нея в последващите редове, надяваме се думите на Хриси да ви направят също толкова добро впечатление, колкото на нас!Общо взето с това може да се обобщи, но правя и тренировъчни режими за момичета, които не мога да тренирам на живо. Работя не само в България, имам и много клиенти от Европа, за които правя онлайн тренировки. За мен това да съм инфлуенсър не е точно професия и не е нещо различно от това, в което съм решила да се изявявам. Като човек, който води персонални тренировки, го приемам за плюс и именно заради това имам ангажимент като инфлуенсър. Имам таргет група, която в големия си процент се състои от дами, които се стремят към здравословен начин на живот и тренировки. Публикувам това, което правя, и това, от което хората се вълнуват. Започнах в клипчетата малко след като родих, защото тогава започнах усилено да се занимавам със спорт. Преди това работих като брокер на недвижими имоти и спортът не ми беше приоритет. Но като всяка жена, след раждането си реших, че рязко трябва да вляза във форма. Започнах да чета по темата и да изпробвам различни неща върху себе си. Резултатите бяха налице и скоро започнаха да идват запитвания от дами, които виждаха прогреса ми в социалните мрежи. Съвсем любителски и на шега снимах промените в тялото си, без никакъв подтекст да привлека клиенти или да стана инструктор. Но с времето дамите настояваха да тренират с мен и така доста бързо напреднах в професията си. Смятам, че и клиентките ми са доволни от работата с мен.Вижте повече на:", "date": "2018.12.22", "title": "Инфлуенсър на годината: Хриси Парова- @hrisiparova"}
{"url": "https://www.novinite.bg/articles/168876/Chernogorski-prestapen-bos-e-ubitiyat-vav-Viena", "text": "В центъра на австрийската столица Виена е застрелян видният представител на черногорската мафия Владимир Роганович, съобщава австрийският вестник „Курир“. Убитият е член на престъпния клан „Ковачиан“.Инцидентът страна вчера в ресторант \"Фигълмюлер\" в центъра на Виена. При стрелбата освен Роганович, е ранен още един човек – 22-годишният Стефан В. от град Никшич. Според австрийските власти става дума за разчистване на сметки между два престъпни клана в град Котор.", "date": "2018.12.22", "title": "Черногорски престъпен бос е убитият във Виена"}
{"url": "https://www.novinite.bg/articles/168873/Borisov-Ako-neshto-moje-da-potopi-Balkanite-tova-e-migraciyata", "text": "Премиерът на България Бойко Борисов посочи на пресконференцията след края на четиристранната среща в Белград, че ако нещо може да потопи Балканите, то това е миграцията.Министър-председателят подчерта също, че България прави много за интеграцията на Западните Балкани в Европейския съюз и НАТО и Сърбия отчита този факт, съобщава Агенция „Фокус”. Борисов отбеляза, че е очаквал повече по този въпрос от австрийското председателство на Съвета на Европейския съюз, но изрази надежда Румъния да продължи усилията в тази посока.Гръцкият премиер Алексис Ципрас заяви от своя страна, че българското председателство е дало възможност за връщане на темата за Западните Балкани в ЕС и изрази надежда, че Румъния ще продължи да се занимава с нея. Той подчерта също, че срещите на четиристранния формат доказват, че Балканите не са второстепенен регион и могат да допринесат за дневния ред. ", "date": "2018.12.22", "title": "Борисов: Ако нещо може да потопи Балканите, това е миграцията"}
{"url": "https://www.novinite.bg/articles/168874/Balgariya-Garciya-Rumaniya-i-Sarbiya-s-obshta-kandidaturata-za-domakinstvo-na-Mondial-2030", "text": "Министърът на младежта и спорта Красен Кралев и президентът на Българската федерация по футбол Борислав Михайлов проведоха работна среща с министрите на спорта и представителите на футболните федерации на Сърбия, Румъния и Гърция. Разговорът се проведе в рамките на срещата на високо равнище между четирите страни в Белград.Министрите на България, Сърбия, Румъния - Красен Кралев, Ваня Удовичич, Богдан Константин Матей, както и зам.-министърът на спорта на Гърция Георгос Василиадис п за домакинство на Световното първенство по футбол през 2030 г.Те подчертаха, че проектът за обща кандидатура дава силен политически знак от страна на Балканите към останалия свят.“Готови сме да защитаваме като екип политическите и икономическите интереси на Балканите”, заяви Красен Кралев.Представителите на футболните асоциации бяха категорични, че изграждането на спортна инфраструктура е важна за всяка от страните. Борислав Михайлов изрази увереност, че кандидатурата на България, Сърбия, Румъния и Гърция е достатъчно силна и имаме шанс за успех.Четирите страни се договориха да кандидатстват заедно за Европейското първенство по футбол през 2028 г и през 2032 г. Създава се Комисия за подготовка на общата кандидатурата на четирите страни за Мондиал 2030, в която ще участват по четири души от всяка държава – по две политически лица и по двама представители на футболните съюзи.По време на срещата бе решено още, че Гърция официално се присъединява към съвместното домакинство на България, Сърбия и Румъния на Европейското първенство по волейбол за жени през 2021 г.", "date": "2018.12.22", "title": "България, Гърция, Румъния и Сърбия с обща кандидатурата за домакинство на Мондиал 2030"}
{"url": "https://www.novinite.bg/articles/168871/Zaharova-Zayavkata-na-SASht-za-novi-sankcii-budi-otvrashtenie", "text": "Заявлението, че САЩ могат да въведат нови санкции срещу Русия, Иран и Китай във връзка с предполагаемата намеса в изборите през 2018 г., будят отвращение. „С подобни мерки САЩ скоро отново ще „станат велики”, защото подобно поведение предизвиква само презрение и отвращение”, написа в социалната мрежа Facebook говорителят на руското външно министерство Мария Захарова.По-рано директорът на Националното разузнаване на САЩ Даниел Коутс в свои доклад обвини Русия, Китай и Иран в опит да повлияят на резултатите от изборите, състояли се през ноември тази година в САЩ, с цел постигане на свои стратегически интереси.Към момента въпросният доклад е в Министерство на правосъдието на САЩ. Той е изготвен по искане на президента Доналд Тръмп.", "date": "2018.12.22", "title": "Захарова: Заявката на САЩ за нови санкции буди отвращение"}
{"url": "https://www.novinite.bg/articles/168863/Bufernite-parkingi-v-Sofiya-sa-bezplatni-dnes-zaradi-mrasniya-vazduh", "text": "\r\nВ днешния ден буферните паркинги на метрото ще бъдат безплатни за всички, които оставят автомобилите си и използват градския транспорт. Това съобщиха от Столичната община.\r\n\r\n\r\n\r\n\r\n\r\n", "date": "2018.12.22", "title": "Буферните паркинги в София са безплатни днес заради мръсния въздух"}
{"url": "https://www.novinite.bg/articles/168858/Topla-sabota", "text": "Днес в равнините и котловините ще преобладава облачно и мъгливо време. Над планинските райони ще бъде предимно слънчево, с разкъсана средна и висока облачност. Максимални температури между 3° и 8°, по-ниски в местата с трайна мъгла. В планините ще бъде предимно слънчево, с разкъсана средна и висока облачност. Ще духа умерен, по високите и открити части – до силен вятър от запад-северозапад. Максималната температура на височина 1200 метра ще е около 6°, на 2000 метра – 0°.Над Черноморието преди обяд ще има ниска облачност, на места и мъгла. След обяд ще бъде предимно слънчево. Максимални температури на въздуха: 5°-7°. Вълнението на морето ще е 1-2 бала. Температурата на морската вода е 7°-8°.", "date": "2018.12.22", "title": "Топла събота"}
{"url": "https://www.novinite.bg/articles/168875/Cacarov-Ne-moje-da-ne-osvedomim-naj-blizkite-pri-arest", "text": "Според Сотир Цацаров, чийто мандат изтича точно след година, претендентите за поста ще бъдат подложени както на политически, така и лични атаки. В предаването „Денят започва с Георги Любенов“ по БНТ обвинител номер 1 коментира, че както по случая Иванчева, така и по другите шумни разследвания срещу бизнесфамилии, последната дума е на съда, а целта на прокуратурата е внасянето на обвинителни актове и осъдителни присъди. Убийството на Виктория Маринова в Русе Цацаров определи като най-запомнящото се за него от отиващата си година. \"Това убийство, това престъпление, бих казал в личен план, а и в план, който е свързан с работата на моите колеги, пряко ангажирани с това, може би е най-голямото ни и най-силно изпитание, включително и на психиката и на професионализма през изминалата година\", призна Цацаров. Той е категоричен, че убийството не е свързано с работата на Виктория Маринова като журналист.", "date": "2018.12.22", "title": "Цацаров: Не може да не осведомим най-близките при арест"}
{"url": "https://www.novinite.bg/articles/168878/Borisov-Nyama-po-dobro-myasto-ot-Evropejskiya-Sayuz", "text": "„Няма по-добро място от Европейския съюз и нашите срещи винаги са в унисон с основната европейска политика за присъединяване, развитие, просперитет, увеличаване на БВП и на доходите на населението“. Това заяви министър-председателят Бойко Борисов на брифинг в Белград след края на Четиристранната среща на високо равнище между България, Гърция, Румъния и Сърбия. Бойко Борисов подчерта, че четирите държави имат огромен потенциал за развитие - и като население, и като БВП, затова не трябва да бъдат подценявани.Пред журналистите премиерът Борисов посочи всички инфраструктурни проекти, по които се работи активно в региона. „Магистралата София-Солун върви активно, до година и половина ще бъде готова и последната ни отсечка до сръбската граница, жп линиите са 10 пъти по-бързи и електрифицирани“, заяви българският министър-председател. Той добави, че тунелът на Шипка ще бъде готов до август и изрази надежда да бъдат изградени още два-три моста над Дунав с Румъния.Премиерът Бойко Борисов се спря и върху предизвикателствата пред Европа, свързани с миграцията. „Ако нещо може да потопи Балканите, то това е този въпрос. България се справя прекрасно. Трябва да се помага на Гърция. Трябва да се държим единни и заедно. Надявам се през следващите 6 месеца Румъния да държи тази тема и да я приключи“, каза министър-председателят. Той очерта огромния потенциал, който притежават четирите държави, а те - биха приели всеки, работещ за по-добро европейско бъдеще. „Европа и светът имат нужда от положителни примери за мир и разбирателство, а с дипломация и с толерантен тон да се решават проблемите, защото потенциалът и развитието ни са големи“, заяви премиерът Борисов. Той подчерта още, че по отношение на енергийните проекти продължаваме да работим активно и също трябва да бъдем един отбор.Сръбският президент Александър Вучич благодари на премиера Бойко Борисов и неговия екип за това, че инвестираха изключително много усилия за европейската перспектива и свързаност на Западните Балкани. Вучич подчерта, че ЕС трябва да продължи интегрирането на Сърбия и държавите от Западните Балкани. Той подробно се спря върху инфраструктурните и енергийните проекти, които са изключително важни за целия регион и Европа.„Бихме желали да имаме по-добра свързаност между нашите държави и да имаме много повече контакти с приятелските ни страни“, заяви премиерът на Румъния Виорика Дънчила. Тя посочи, че с премиера Бойко Борисов са определили среща между двете правителства. На нея ще се обсъди реализирането на многото проектите, по които се работи като мостове над Дунав, навигацията и приемането на всички необходими мерки по изпълнението им.„Нашият формат показва, че Балканите са място, което може да допринася за европейския дневен ред, а не са второкласен регион“, заяви премиерът на Гърция Алексис Ципрас. Той подчерта, че се съсредоточаваме върху икономическия ни просперитет, който минава през разширяването на европейския проект. „Българското председателство даде възможност отново да бъде поета темата от дневния ред на Солун, която бе зададена през 2003 г.“, завърши Ципрас.", "date": "2018.12.22", "title": "Борисов: Няма по-добро място от Европейския Съюз"}
