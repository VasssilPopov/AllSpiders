{"url": "http://www.novinite.bg/articles/159785/Balgariya-puska-konkurs-za-investitor-v-AEC-Belene-do-Nova-godina", "text": "България ще обяви конкурс за избор на стратегически инвеститор (или инвеститори) до края на годината. Това съобщи пред български журналисти министърът на енергетиката Теменужка Петкова, която участва на международния форум „Атомекспо 2018“ в Сочи, Русия. Според думите й обаче преди това парламентът ще трябва да даде на правителството мандат за тази цел. Именно от решението на Народното събрание зависи каква точно ще бъде процедурата.В тази връзка съвсем скоро се очаква ведомството на Петкова да внесе в парламента възложения му доклад за проекта „Белене“. „Знаете, че Народното събрание възложи на Министерството на енергетиката и в частност на министъра, до 30 юни да подготви доклада с конкретни предложения, свързани с визията как по най-добрия начин да бъде оползвотворено оборудването и активите, които България има по проекта „Белене“. Към момента работна група разработва всички възможни варианти, като се опитва да направи и икономическа оценка на всяка една от тези възможности. Смея да твърдя, че сме готови с доклада и се надявам до броени дни той да бъде внесен в българския парламент, така че да бъде взето решение по отношение на предложението, което ще направи министерството“, каза Петкова. Тя допълни, че се надява това да се случи съвсем скоро, въпреки че има още време до определения краен срок.Енергийният ни министър смята, че при рестарт на проекта „Белене“ страната ни може спокойно да изпревари други подобни, които се реализират в съседни държави. И така България първа да се сдобие с нова ядрена централа. „Решението е всичко онова, което притежаваме като активи – близо 3 млрд. лв. пари на българските данъкоплатци – оборудване, което е платено и доставено, лицензирана площадка, нотифициран още от 2007 г. проект от Еврокомисията... Всичко това дава възможност на този проект да се реализира много по-бързо от други подобни проекти в региона“, категорична бе Петкова.Тя отново подчерта, че според личното й мнение България трябва да опита да потърси възможност и вариант за изграждането на Втора атомна. Но на пазарен принцип и без държавни гаранции. „Но, за да стартира този процес, ще ни е необходим мандат от българския парламент“, каза Петкова. И отбеляза, че говори за проекта „Белене“ с два блока.„Трябва да е ясно, че единственият вариант НЕК, БЕХ и българската държава да възстановят всички средства, инвестирани до момента в този проект, е реализацията му. Защото, ако се върви към някой от другите варианти за оползотворяване на оборудването, без проектът да бъде на площадка „Белене“, означава от активите на НЕК автоматично да се отпишат близо 1.3 млрд. лв. Които представляват парите в инфраструктура, разходите по площадката и т.н. Това не е най-доброто икономическо решение“, категорична е Петкова. Затова правителството се е концентрирало в тази посока – максимално използване на това, което притежаваме за проекта, с цел, разбира се, защита на националните ни интереси и енергийната ни сигурност, каза още тя.Петкова отбеляза, че официално обаче все още не сме информирали руснаците за намерението ни да рестартираме „Белене“. Това ще се случи едва, когато са налице определени предпоставки. „Мисля, че времето да уведомим официално както тях, така и потенциалните инвеститори, е когато бъде взето решението от парламента. Нека правителството да получи мандат, нека да видим какво ще каже суверенът и тогава ще преминем към следващите стъпки, включително среща и с производителите на оборудването, и с потенциалните инвеститори – има заявен такъв и то доста сериозен. Но това, което ще направим, е в рамките на една открита конкурентна процедура да изберем стратегически инвеститори или инвеститори“, допълни Петкова.Според нея, след като парламентът даде съгласие, правителството бързо ще се справи с подготвянето на процедурата. Така до края на годината, по всяка вероятност, конкурсът за нов стратегически инвеститор в АЕЦ „Белене“ (след отказа на предишния RWE през 2009 г. - бел.ред.) ще бъде стартиран. „Предвиждаме да бъде проведена конкурсна процедура с ясни критерии, с ясни условия, надяваме се да бъде потвърден инвеститорският интерес, който до момента се заявява. Надяваме се да се появят и нови потенциални инвеститори и до края на годината да имаме по-конкретна информация и визия за това как ще се развива проектът“, каза още Петкова.По отношение на възможността „Белене“ да се изгражда по унгарския модел, където в момента се строи АЕЦ „Пакш-2“, енергийният ни министър коментира, че и той е сред разглежданите в работната група на ведомството. Но е от значение и че в него има определени критерии и параметри, които не съвпадат и се разминават с визията на България. И по-конкретно да няма държавна гаранция за проекта, да няма договори за дългосрочно изкупуване на произведената от новата АЕЦ енергия... Тя е на мнение, че българската втора атомна централа трябва да се изгради на пазарен принцип.Петкова отново припомни, че проектът ще се осъществява с държавно участие под формата на апортиране на всичкото произведено оборудване и подготвената площадка. „Няма как ядрена централа да бъде изградена без определено участие на държавата. НЕК притежава всикчи активи, разрешителни и лицензи, свързани с проекта. И това, което смятаме, че трябва да се направи, е държавата да участва именно чрез тези активи, които притежава. Петкова допълни, че това ще се случи чрез отделянето им в проекта компания, която ще проведе и конкурсът за избор на нов стратегически инвеститор“, обясни Петкова.По отношение на срещата й с китайската държавна ядрена корпорация CNNC миналата седмица тя уточни, че с тях се водят разговори още от м.г. Те са заявили своя инвеститорски интерес, а миналата седмица го препотвърдиха по време на срещата, на която присъства и вицепремиерът Томислав Дончев, че искат да участват в реализацията на такъв тип проект. „Съответно ние ги информирахме, че това, което възнамеряваме да направим, е да проведем конкурсна процедура. Всеки е добре дошъл да участва в нея. Китайците са запознати с условията и критериите, които ние ще поставим – без държавна гаранция и дългосрочно изкупуване на произведения ток. И въпреки тези наши условия, китайците кават, че продъжават да имат интерес и ще участват в конкурса“, отбеляза енергийният министър. ", "date": "2018.05.14", "title": "България пуска конкурс за инвеститор в АЕЦ „Белене“ до Нова година"}
{"url": "http://www.novinite.bg/articles/159786/Kuche-nahapa-dete-v-dvora-na-detska-gradina", "text": "5-годишно дете е било нахапано от куче в двора на детска градина в крумовградското село Пелин.Инцидентът е станал на 11 май следобед.По първоначални данни, кучето нахлуло внезапно в двора и въпреки усилията на учителка да го изгони, успяло да ухапе по ръката и крака детето.След подаден сигнал в полицията в Крумовград е започната проверка за неупражнен надзор върху кучето.За срок до 24 часа е задържан 40-годишен мъж, за когото има данни, че е собственик на кучето.Работата по случая продължава.", "date": "2018.05.14", "title": "Куче нахапа дете в двора на детска градина"}
{"url": "http://www.novinite.bg/articles/159767/Prevozvachi-se-zakanvat-da-blokirat-Sofiya-s-1000-kamiona-i-avtobusa", "text": "Превозвачи се заканват да блокират София с 1000 камиона и автобуса. Очаква се това да стане по време на срещата на върха между лидерите на ЕС и Западните Балкани на 16 и 17 май.От бранша се опасяват, че новите правила, нашумели като „Закона Макрон”, ще оставят без работа 120 000 българи. В края на миналата седмица депутатите заклеймиха бъдещите нови правила за командированите работници. И задължиха правителството да им се противопостави решително.„Видяхме огромната опасност за българския транспортен бранш. Още през октомври българските евродепутати излязохме с позиция, която казва, че всички тези условия – за престоя, спането в хотел - не са удачни и това ще убие бизнеса в държавите от Източна Европа”, заяви пред NOVA евродепутатът от ГЕРБ Емил Радев.По думите му основните двигатели на този пакет за мобилност са Франция, Германия, Австрия, Италия.„От другата страна сме ние, румънците, Полша, Хърватия, Словения и Литва”, коментира Радев. „Огромен проблем може да създаде това на българския бизнес”.Според новите правила всеки шофьор ще трябва да се прибира в родината си на всеки 3 седмици. Това обаче било проблем, защото понякога изчаквали на място за нов товар, за да се върнат. Освен това командировъчните трябва да са равни на тези в дадената държава. Това създавало административна тежест за фирмите.„Това са мерки за протекция на държавите в Западна Европа, където бизнесът беше завладян от източноевропейски компании. Сега искат да си го приберат, за съжаление с несправедливи мерки”, заяви Радев.", "date": "2018.05.14", "title": "Превозвачи се заканват да блокират София с 1000 камиона и автобуса"}
{"url": "http://www.novinite.bg/articles/159776/Lekarite-ot-Vraca-zameryaha-s-yajca-zamestnik-ministar", "text": "\r\nЛекари и сестри от Врачанската болница се вдигнаха на бунт заради забавените с три месеца заплати.\r\n Недоволните хвърлиха яйца по заместник-министър Жени Начева, която дойде днес да представи новия директор на здравното заведение и да успокои персонала, че болницата няма да се затваря. Кризата обаче се задълбочава, тъй като медиците масово напускат работа. Така след като бяха затворени пет отделения, от седмица вече не работи и реанимацията, което прави невъзможна дейността на хирурзи, ортопеди, гинеколози.От днес без лекар остана и спешното отделение, защото няма достатъчно медици, за да се направи график за дежурствата. От министерството на здравеопазването за пореден път обещаха спешно решаване на проблемите на болницата, която има дългове за милиони и призоваха медиците да се върнат по работните си места. ", "date": "2018.05.14", "title": "Лекарите от Враца замеряха с яйца заместник-министър"}
{"url": "http://www.novinite.bg/articles/159789/Mitnichar-otkazva-podkup-ot-500-evro", "text": "Митнически служител от „Капитан Андреево” отказа подкуп от 500 евро и така предотврати контрабандно пренасяне на 90 000 евро, съобщават от Агенция „Митници”.Недекларирана валута е открита при проверка на лек кола с турска регистрация. В нея пътувал гражданин на Германия с турски произход.Автомобилът пристигнал на българския митнически пункт  на 12 май. Водачът на превозното средство, който пътувал сам, заявил пред митническите служители, че не внася нищо за деклариране. Автомобилът все пак е отклонен за проверка с рентгенова апаратура, при която митническия служител е установил наличието на съмнителен пакет. В този момент мъжа му предложил 500 евро, за да не последва повторна проверка.На мястото на резервната гума, в багажника,  е открита торба с недекларирани 90 000 евро. Мъжът е задържан по образуваното в РУ Свиленград досъдебно производство.", "date": "2018.05.14", "title": "Митничар отказва подкуп от 500 евро"}
{"url": "http://www.novinite.bg/articles/159793/Za-nedostig-na-sinoptici-alarmira-shefat-na-NIMH-Varna", "text": "Синоптиците във варненския филиал на Националния институт по метеорология и хидрология (НИМХ) правят своите прогнози с помощта на апаратура, използвана преди столетие, а средства за въвеждането на нови електронни системи не се предвиждат. Това съобщи в ефира на Дарик директорът Иван Иванов, който призна и за липса на кадри.   „Има недостиг на синоптици и не е ясно откъде ще се появят, тъй като в Софийския университет в специалност „Метеорология” учат само двама студенти. В НИМХ-Варна работят 35 души, от които 70% са на минимална заплата от 510 лева, а средното възнаграждение е 575 лева. От две години имаме незаета свободна бройка за синоптик, а в същото време двама пенсионирани колеги продължават да работят”, обясни той. Служителите на института протестират срещу разпределението на допълнителната бюджетна субсидия за БАН в размер на 15 млн. лева, от която само 5% са предназначени за научно-приложни дейности, каквато е дейността на синоптиците. 80% от субсидията е предвидена за научни публикации. Метеоролозите се надяват критериите за разпределяне на средства да бъдат преразгледани и тяхната дейност да се дофинансира. Синоптиците очакват по-високи средни температури през лятото. Валежите ще бъдат около нормата - между 30 и 40 л/кв.м за месец. А до края на май времето ще остане без съществена промяна - сутрин слънчево, а в следобедните часове с купеста и купесто-дъждовна облачност.", "date": "2018.05.14", "title": "За недостиг на синоптици алармира шефът на НИМХ Варна"}
{"url": "http://www.novinite.bg/articles/159806/BPC-nyama-da-izprati-predstaviteli-za-1000-godishninata-na-Ohridskata-arhiepiskopiya", "text": "По повод постъпило писмо, вх. № 231/09.05.2018 г., на Македонския Архиепископ Стефан, с отправена покана представители на БПЦ – БП, да вземат участие в тържествата по повод 1000-годишнината от създаването на Охридската архиепископия, която ще бъде отбелязана на 27 май т.г. – Петдесятница, гр. Охрид, Р. Македония, по устен доклад на Русенския митрополит Наум и след проведени обстойни разисквания, Св. Синод на БПЦ – БП не дава благословение представители на БПЦ - БП да вземат участие в тържествата по случай 1000-годишнината от основаването на Охридската Архиепископия в Охрид, Р. Македония.Това се казва в решение на Светия синод от преди малко, цитирано от БГНЕС. Решението е по повод писмото на Македонския Архиепископ Стефан, с отправена покана представители на БПЦ – БП, да вземат участие в тържествата по повод 1000-годишнината от създаването на Охридската архиепископия, която ще бъде отбелязана на 27 май т.г. – Петдесятница, гр. Охрид, Р. Македони.„За” горното решение да не бъдат изпратени Архиереи за честванията в Македония гласуваха митрополитите: Ловчанский Гавриил, Доростолский Амвросий, Западно- и Средноевропейский Антоний, Варненский и Великопреславски Йоан, Неврокопский Серафим, Русенский Наум, Врачанский Григорий, Видинский Даниил.„Против” гласуваха: Сливенски Йоаникий, Великотърновский Григорий, Плевенский Игнатий, Пловдивский Николай и Старозагорский Киприян.На същото си заседание Св. Синод разгледа предложение на Пловдивския митрополит Николай, Старозагорският митрополит Киприан, придружен от епископ на БПЦ – БП, да посетят Р. Македония и вземат участие в тържествата по случай 1000-годишнината от основаването на Охридската Архиепископия на 27-28 май т.г. Сливенският митрополит Йоаникий предложи придружаващия Старозагорския митрополит епископ да бъде Гл. секретар на Св. Синод Мелнишкият епископ Герасим. след проведени разисквания и гласуване Св. Синод реши да \"не приеме предложението на Пловдивския митрополит Николай, допълнено от Сливенския митрополит Йоаникий, за изпращане на представители на БПЦ – БП в Р. Македония на тържествата по случай 1000-годишнината на Охридската Архиепископия\".„За” изпращане на българска църковна делегация на въпросното честване гласуваха: Сливенския митрополит Йоаникий, Великотърновския митрополит Григорий, Плевенския митрополит Игнатий, Пловдивския митрополит Николай и Старозагорския митрополит Киприан.„Против” гласуваха митрополитите: Ловчанский Гавриил, Доростолский Амвросий, Западно- и Средноевропейский Антоний, Варненский и Великопреславски Йоан, Неврокопский Серафим, Русенский Наум, Врачанский Григорий, Видинский Даниил.", "date": "2018.05.14", "title": "БПЦ няма да изпрати представители за 1000-годишнината на Охридската архиепископия"}
{"url": "http://www.novinite.bg/articles/159774/Borisov-Digitalnite-umeniya-sa-bogatstvo-chichko-Gugal-znae-vsichko", "text": "Дигиталните умения и познания са не само обща култура, но и богатство. Всеки от нас казва: \"чукни Гугъл\" и това може би е най-честата реплика. Чичко Гугъл знае всичко. Това заяви премиерът Бойко Борисов, цитиран от БГНЕС.Борисов присъства на форум на технологичния гигант „Гугъл”.„Извън това обаче светът върви в тази посока и то с толкова ускорени темпове, че ние не можем да ги асимилираме. Ако се върнем 20-30 г. назад, тогава на 10 г. се случваше нещо, например от черно –бял да стане цветен телевизорът, от кинескоп да стане плазма. Сега всеки месец има нови и нови приложения и вече не можем да си представим света без това нещо\", добави Борисов.", "date": "2018.05.14", "title": "Борисов: Дигиталните умения са богатство, чичко Гугъл знае всичко"}
{"url": "http://www.novinite.bg/articles/159758/Intenzivni-valeji-s-gramotevici-na-mesta-i-s-gradushki", "text": "Краткотрайни, но интензивни валежи, придружени с гръмотевици се очакват днес.Ще се развива купесто-дъждовна облачност, като в Северна България ще има условия за градушки.Ще духа слаб до умерен южен, в Дунавската равнина – североизточен вятър.Максималните температури ще са между 21° и 26°. В източната част от страната ще бъде слънчево, почти без валежи. Над Черноморието ще бъде предимно слънчево с временни увеличения на облачността в следобедните часове. Валежи са малко вероятни. Ще духа слаб до умерен вятър от юг-югоизток. Максималните температури на въздуха ще са 19 - 22°. Температурата на морската вода е 17-18°. Вълнението на морето ще е 2 - 3 бала.В планините ще се развива купесто-дъждовна облачност и на много места ще превали и прегърми. Ще духа до умерен югозападен вятър. Максималната температура на височина 1200 метра ще е около 15°, на 2000 метра – около 9°.", "date": "2018.05.14", "title": "Интензивни валежи с гръмотевици, на места и с градушки"}
{"url": "http://www.novinite.bg/articles/159778/Do-sedmici-zapochva-vazstanovyavaneto-na-Zapaden-park-v-Sofiya", "text": "До няколко седмици започва възстановяването на „Западен парк“ в София. Нови алеи, осветление, велоалеи, различни видове настилки и видеонаблюдение са включени в плана за парка. Ще бъде изграден и вход откъм квартал „Люлин“. Срокът за изпълнение е 10 месеца, а 8 от 10 милиона са осигурени по оперативна програма \"Региони в растеж\". Договорът за възстановяване на представителните части на \"Западен парк\" подписаха кметът Йорданка Фандъкова и заместник-министърът по регионално развитие и благоустройство Деница Николова.", "date": "2018.05.14", "title": "До седмици започва възстановяването на „Западен парк“ в София"}
{"url": "http://www.novinite.bg/articles/159790/BDJ-prevozva-bezplatno-abiturienti-v-neravnostojno-polojenie", "text": "На 15 и 16 май \"БДЖ-Пътнически превози\" ЕООД ще осигури безплатно пътуване до София на абитуриенти в неравностойно положение и техните ръководители. Инициативата се осъществява съвместно с Асоциация \"Милосърдие - майка Мария\", която всяка година организира благотворителен абитуриентски бал в столицата, съобщиха от превозвача. Националният железопътен превозвач участва вече над двадесет години в благородната кауза, осигурявайки превоза за абитуриентския бал на младежите в неравностойно положение.Абитуриентите, израснали без родителски грижи, ще пътуват с влак от Стара Загора до София. След абитуриентския си бал, младите хора ще се приберат до Града на липите, ползвайки отново железопътен транспорт. Ръководството на \"Холдинг БДЖ\" ЕАД за пореден път подкрепя инициативите за социална адаптация и интеграция на децата, лишени от родителска грижа, на които трябва да бъде дадена възможност да живеят в равностойно положение и да заемат своето достойно място в обществото, припомнят от холдинга. ", "date": "2018.05.14", "title": "БДЖ превозва безплатно абитуриенти в неравностойно положение"}
{"url": "http://www.novinite.bg/articles/159797/MVR-shte-sledi-na-patya-s-kameri-bez-znachenie-dali-sme-narushili-skorostta-ili-ne", "text": "2.6 млн. лв. без ДДС ще плати МВР за купуването на нови камери за скорост. Това става ясно от обявена от ведомството обществена поръчка. Любопитна подробност в изискванията към системата за контрол на пътя е тя да може да съхранява данните и на автомобили, които не са нарушили ограничението в скоростта. Съхраняваните данни ще са включват регистрационен номер, дата, час, място и посока на движение, като това ще представлява база данни за \"справки по различни критерии\".Тази информация ще може да се предава чрез 3G/4G-връзка, но също така ще може да бъде изтегляна и чрез USB порт, SD card, Internet порт.Изискването е камерите да могат да измерват скорост, да заснемат и разпознават регистрационния номер на автомобила на не по-малко от 95% от всички нарушения на скоростните режими. Трябва да могат да засичат скорост при не по-малко от 250 км/ ч.Системата ще може да предоставя данни за това къде е извършено нарушението с точни GPS координати, точен адрес, ако е засечено в населено място, дата и час, съществуващо ограничение на пътния участък, превишението на скоростта, индивидуален номер на снимката, посока на движение на автомобила и вида на колата. При регистриране на нарушение полицаите ще могат да допълват данни и едва след това системата ще генерира електронен фиш. Тези, които не са извършили нарушения обаче, ще влизат в обща статистика, която ще предоставя данни за брой преминали превозни средства, видовете им, справка за статуса им и какъв брой от колите са с чуждестранни номера.МВР залага изискване тази информация да се съхранява минимум 24 месеца. Намеренията на МВР да съхранява лични данни, които не са свързани пряко с престъпления, започнаха с поредица от поръчки на камери и системи за наблюдения на границата. От ведомството вече си поръчаха система за лицево разпознаване, която да идентифицира физически лица в реално време. Тази система ще позволява да бъде използвана и по време на мащабни събития като протести например. Това на практика дава възможност на органите на МВР да извършват видеонаблюдение с възможност за установяване на самоличност, което изцяло излиза от компетентостите на ведомството - в Закона за СРС тази дейност е вменена на Държавна агенция \"Технически операции\" (ДАТО).", "date": "2018.05.14", "title": "МВР ще следи на пътя с камери, без значение дали сме нарушили скоростта или не"}
{"url": "http://www.novinite.bg/articles/159803/Kalina-Krumova-razrabotva-psihotest-za-shofori", "text": "Бившият журналист и депутат от \"Атака\" Калина Крумова ще разработва тест за психическата пригодност на шофьорите.Тя е част от научен екип на БАН, който обяви, че работи по методика за психологическа оценка на водачите. Проектът е мотивиран от зачестилите случаи на агресия на пътя и се осъществява от Института за изследване на населението и човека към БАН. Крумова е докторант към академията, стана ясно от съобщението, изпратено до медиите по повод изследването.Екипът е разработил характеристиките на рисковите водачи, подбрани са методиките, по които да се оценяват и в момента работи по адаптирането и валидизирането им.Проектът е по договор за обществена поръчка с транспортното министерство и финансиран по Приоритетна ос 5 - „Техническа помощ“ на Оперативна програма „Транспорт и транспортна инфраструктура“ 2014–2020 г. Целта на проекта е да се осъвременят използваните в момента психологически методики за оценка на психологическата годност на водачи, извършващи обществен превоз на пътници и товари и водачите с отнети книжки.Перспективата на проекта е да подготви програми за превенция на водачи, за които е установен рисков профил, уточняват авторите му.В края на миналата година стана ясно, че Калина Крумова е назначена към МВР като експерт в Държавно-обществената консултативна комисия за безопасност на движението по пътя.", "date": "2018.05.14", "title": "Калина Крумова разработва психотест за шофьори"}
{"url": "http://www.novinite.bg/articles/159769/Dadoha-na-sad-kmeta-i-zamestnik-kmeta-na-Radomir", "text": "Окръжната прокуратура в Перник внесе обвинителен акт в Специализирания наказателен съд срещу кмета на Община Радомир Пламен Алексиев и неговият заместник Любка Димитрова.Алексиев е обвинен за това, че през 2015 г., в качеството си на кмет, се е разпоредил с бюджетни средства в размер на близо 40 000 лева в нарушение на Закона за публичните финанси. Парите са били целева субсидия за капиталови разходи, предназначена за изграждане и  основен ремонт на общински пътища. Те обаче не отиват по предназначение, а за ремонт на общински улици в Радомир.„От деянието са настъпили вредни последици за държавата, изразяващи се в неремонтиране на пътищата Радомир - хижа “Орлите“ и Радомир - село Друган, както и създаване на нагласа за  недоверие на  гражданите към държавата и функциите на финансовите й системи”, казват от държавното обвинение.Заместник-кметът Любка Димитрова е обвинена в съставяне на официален документ с невярно съдържание - протокол за установяване завършването и за заплащане на строителни и монтажни работи. В него е записано, че са извършени такива дейности по ремонта на пътя Радомир - Друган на стойност 20 900 лева. Реалната стойност на работата обаче била 1064.89 лева, твърдят от прокуратурата.", "date": "2018.05.14", "title": "Дадоха на съд кмета и заместник-кмета на Радомир"}
{"url": "http://www.novinite.bg/articles/159773/Zapochna-deloto-za-ubijstvoto-na-11-godishnata-Nikol-ot-Burgas", "text": "\r\nДелото за убийството на 11-годишната Никол, което потресе Бургас миналото лято, влиза в съда. Четвъртокласничката беше намушкана с нож в асансьор на жилищен блок от 15-годишен ученик.\r\nПреди съдебното заседание, близки на момичето и родители на съученички протестираха пред съдебната палата. Майката на Никол не пожела да говори пред журналистите, а близка на семейството поиска строга присъда за убиеца.На излизане от конвойният автомобил Иван остана безмълвен, но разгневен близък до почерненото семейство го нападна с яйца. Съдебната охрана веднага го арестува.Адвокатът на почерненото семейство Яни Николов каза, че към момента няма никакви данни за смекчаващи вината обстоятелства за Иван. \"Според мен вината е доказана напълно - на 100%\", каза той в кулоарите на съда. Делото се гледа при закрити врата. ", "date": "2018.05.14", "title": "Започна делото за убийството на 11-годишната Никол от Бургас"}
{"url": "http://www.novinite.bg/articles/159762/Nejelani-esemesi-i-uslugi-naduvat-smetkite-za-telefon", "text": "Как сметките на абонати набъбнаха заради непожелани есемеси и абонаменти?Милена била неприятно изненадана от висока сметка за телефон, след като услугите й били спрени заради достигнат лимит. Малко по-късно разбира, че начислената сума е от съобщения с добавена стойност, изпратени от телефона на 9-годишната й дъщеря.„Абонирането е станало чрез такъв изскачащ прозорец, на който тя се е опитала да го изключи, натиснала е хиксчето, а реално се случва някакво заразяване на телефона и той започва да генерира тези съобщения”, разказва Милена. „Съобщенията са с много циничен характер, става въпрос за еротичен чат, сумата беше от порядъка на 600 лева”.„Има съобщения, които са генерирани в интервал от 3 секунди, което реално е физически невъзможно да бъде извършено от човек”, смята Милена.В подобна ситуация изпаднал и Борислав. Сметката му била надписана с шест лева, за абонамент, който никога не е ползвал.„Даже получих есемес, няколко дни, след като видях сметката, получих есемес от тази фирма, че ако искам да продължа абонамента си, мога да го продължа, ако не, мога да го спра с есемес, като напиша СТОП”, разказва Борислав.Той се  свързва с фирмата, която поддържа тези услуги. Обещават му, че ще спрат непоискания абонамент. Обещали му, че ще възстановят и парите.И в двата случая фирмата, която поддържа тези услуги е „NTH Media Bulgaria” ЕООД - компания с над 20 офиса на три континента. От централата на фирмата ни отговориха, че те са само посредник. „…NTH осъществява връзката между доставчиците на съдържание и мобилните оператори. Ние осигуряваме на тези търговци техническа платформа, за да доставят съдържание и услуги до крайния потребител и същевременно да ги таксуват чрез мобилния телефон”, заявяват от компанията.„Според оператора аз съм пратил есемес, макар че аз нямам никакъв спомен да съм пратил такова нещо. Нямах и в телефона си, в изпратените съобщения нямах изпратен такъв есемес”, заявява Борислав.Човек, свързан с дейността на компанията-посредник в България потвърди, че фирмата има сключени договори с всички мобилни оператори у нас, но отказа да застане пред камерата ни. Това става ясно и от съобщение на един от телекомите в Туитър.„Ен Ти Ейч Медия” предоставя услуги към всички оператори в България, като външен доставчик и използва мрежите, единствено като преносна среда”, съобщи един от операторите.„Тоест те предоставят мрежата си на тази фирма да извършва този вид услуга и не носят отговорност, кой реално използва телефона”, коментира Милена.„Според нас е редно мобилните оператори да носят солидарна отговорност, защото не може всеки на общо основание да ползва мрежата им и да извършва каквото му хрумне”, коментира Богомил Николов от асоциацията „Активни потребители”.През последната година в Комисията за защита на потребителите са постъпили около 100 такива жалби. В половината от случаите е установено, че потребителят неправомерно е бил абониран.„Санкцията се налага на търговеца, който е отправил това съобщение. За всеки един отделен случай санкцията може да достигне до 3000 лева”, заяви Димитър Маргаритов, председател на КЗП.Потърсихме за коментар и трите мобилни оператора. Само един от тях ни отговори, че не е организатор на услугите, предоставяни от цитираната компания и няма отношение към активирането или прекратяването им.А сумата, начислена на Борислав, вече е възстановена. Милена още чака половина от платените пари. ", "date": "2018.05.14", "title": "Нежелани есемеси и услуги надуват сметките за телефон"}
{"url": "http://www.novinite.bg/articles/159799/GDBOP-razbi-dve-narkogrupi-shestima-sa-arestuvani", "text": "\r\nГДБОП и специализираната прокуратура разбиха 2 организирани престъпни групи за производство и разпространение на синтетични наркотици. При акцията са задържани шестима души.\r\nГрупите са действали на територията на Костинброд и в Софийска област. При обиските на различни адреси и автомобили са иззети амфетамини, метамфетамини, кокаин и марихуана.\r\nОткрити са рецепти и оборудване за производство на синтетични наркотици и учебници по химия. Въпреки че са с основно образование, организаторът на групата и брат му имали добри познания в приготвянето на синтетични наркотици, твърдят разследващите.\r\n  ", "date": "2018.05.14", "title": "ГДБОП разби две наркогрупи, шестима са арестувани"}
{"url": "http://www.novinite.bg/articles/159800/Zadarjaha-pod-straja-velosipedistat-blasnal-dete-v-Yujniya-park", "text": "На Борислав Миланов, който блъсна дете в Южния парк, беше наложена мярка за неотклонение „задържане под стража“.В събота Софийският районен съд уважи внесеното от Софийска районна прокуратура искане, като съдът изтъкна като изключително укоримо поведението на обвиняемия след извършване на инкриминираното деяние, тъй като е избягал и не е оказал помощ на детето, опитвайки се да прикрие своята самоличност.На следващо място съдът посочва, че е налице опасност от извършване на ново престъпление от Миланов, тъй като той вече е трикратно осъждан, като два пъти му е налагано наказание „пробация“, за едно и също деяние.", "date": "2018.05.14", "title": "Задържаха под стража велосипедистът, блъснал дете в Южния парк"}
{"url": "http://www.novinite.bg/articles/159764/Tancorkata-koyato-blasna-10-koli-v-Plovdiv-nabila-momiche-v-diskoteka", "text": "Полицията в Пловдив е започнала проверка по нов случай с танцьорката Габриела Медарова, която рано сутринта на 15 април успя да блъсне 10 паркирали автомобила. Според постъпил сигнал тя е нападнала студентка в нощно заведение в града под тепетата. Оплакване от пострадалата е подадено преди 5 дни, съобщава БНТ.Двете са били разпитани в петък от разследващи и в понеделник. От това ще зависи дали ще бъде променена мярката за неотклонение на Габриела, която беше освободена с парична гаранция след причинената от нея катастрофа. Според разследващите в деня на инцидента през април танцьорката е била в нетрезво състояние и е употребила упойващи вещества. След като блъснала колите, тя напусна мястото на местопроизшествието, а когато беше разкрита като извършител на катастрофата, полицаите откриха кръвта ѝ над 1.3 промила алкохол, както и следи от употреба на канабис.След инцидента и пред съда 21-годишната Медарова заяви, че съжалява за инцидента.", "date": "2018.05.14", "title": "Танцьорката, която блъсна 10 коли в Пловдив, набила момиче в дискотека"}
{"url": "http://www.novinite.bg/articles/159759/Izrael-praznuva-premestvaneto-na-amerikanskoto-posolstvo-v-Erusalim", "text": "Израел започна вчера празненствата в чест на преместването на американското посолство в Ерусалим, предаде Асошиейтед прес. Ден преди официалното откриване на новото посолство, Израел снощи даде гала парти в министерството на външните работи, на което присъстваха дъщерята на президента на САЩ Доналд Тръмп Иванка, съпруга ѝ Джаред Къшнър и други видни американски представители като министъра на финансите Стивън Мнучин.Обръщайки се към гостите, домакинът на приема, премиерът на Израел Бенямин Нетаняху, призова другите страни да последват примера на Вашингтон, предаде Ройтерс.Улиците на Ерусалим бяха украсени с цветни лехи с дизайна на американското знаме и плакати с текст: \"Тръмп направи Израел велик отново\". Министърът на финансите на САЩ Мнучин нарече преместването на посолството \"знак за трайното приятелство и партньорство между нашите две страни\" и също така напомни за американското оттегляне от ядрената сделка с Иран, приветствано от Израел.Повечето чужди посланици отсъстваха от събитието във външното министерство, отбелязва Ройтерс. Израел заяви, че всички 86 страни с дипломатически мисии в страната са поканени, а 33 са потвърдили участието си. Сред присъстващите бяха пратеници от Гватемала и Парагвай, които ще открият свои посолства в Ерусалим по-късно този месец. Присъстваха представители от Унгария, Румъния и Чехия, но нито един от западните страни от Европейския съюз, което говори за разрив в блока относно хода на Тръмп за Ерусалим, отбелязва агенцията. Мисията на ЕС в Израел в петък написа в Туитър, че блокът \"ще зачита международния консенсус относно Ерусалим, включително за локацията на дипломатическото представителство, до решаването на окончателния статут на Ерусалим\". Администрацията на Тръмп се стараеше да държи отворена вратата за израелско-палестинска дипломация, заявявайки, че преместването на посолството не предрешава въпроса за окончателните граници на Израел, отбелязва Ройтерс. Генералното консулство в града, отговарящо за връзките с палестинците, остава.В записана реч, разпространена вчера, лидерът на Ал Кайда Айман аз Зауахри осъди решението на Тръмп за посолството, както и лидерите на мюсюлманските страни, които по думите му \"са продали\" палестинците. Той каза също, че и Тел Авив е мюсюлманска земя. Ислямисткото движение Хамас, управляващо ивицата Газа, от 30 март насам организира ежеседмични демонстрации против израелската блокада на територията, които ще достигнат кулминацията си днес, когато се очаква десетки хиляди палестинци да се струпат на границата с Израел. Денят е избран, за да съвпадне с откриването на американското посолство. Хамас заплашваше, че огромно множество палестинци, може би наброяващи хиляди, може да се опитат да пробият граничната ограда, за да реализират своето \"право на завръщане\" в изгубените си домове. Моментът, избран и за откриването на посолството, и за протестите, има символично значение, отбелязва Асошиейтед прес. Тръмп пожела преместването да съвпадне със 70-годишнината от създаването на Израел, а палестинските протести отбелязват годишнината от Накба - \"катастрофата\", когато хиляди палестинци бягат или са прокудени от войната през 1948 г. Около две трети от 2-та милиона население на Газа са потомци на палестинските бежанци, припомня агенцията. В петък палестинска тълпа нападна главния товарен пропускателен пункт между Израел и Газа,прекъсвайки доставките на гориво и сторителни материали и причинявайки щети за милиони долари. Израелските власти заявиха, че ще са нужни седмици и дори месеци за ремонта.Ръководството на Хамас е уведомило египетските посредници, че планираното масово събитие на границата между Газа и Израел ще се състои, предаде Асошиейтед прес.Лидерът на Хамас Исмаил Хания вчера посети Кайро в навечерието на демонстрациите, за да се срещне с началника на египетските служби за сигурност. Халил ал Хая, който придружаваше Исмаил Хания, заяви, че лидерът на Хамас ясно е дал да се разбере това вчера в Кайро, като добави, че Египет \"подкрепя палестинските права\" и обещава \"да смекчи блокадата\". Бяха се появили слухове, че Египет се опитва да постигне договореност с Хамас да ограничи нивото на насилие по време на деншните демонстрации. Според арабски медии Кайро щял да предложи смекчаване на ограниченията, наложени на граничния пункт Рафах, и икономически мерки в полза на Газа, а в замяна искал уверения, че демонстрантните няма да се опитат да щурмуват бариерата на границата с Израел. Границата между ивицата Газа и Египет, затворена през повечето време, в събота беше отворена за четири дни от египетските власти, припомня Франс прес.", "date": "2018.05.14", "title": "Израел празнува преместването на американското посолство в Ерусалим"}
{"url": "http://www.novinite.bg/articles/159763/Boyan-Petrov-moje-da-e-propadnal-v-puknatina", "text": "Вероятно е алпинистът Боян Петров да е пропаднал в пукнатина в ледник, който се намира в подножието на върха.Такава версия изказаха Кирил Петков, който е на мястото на спасителната операция и журналистът Петър Атанасовпред Нова тв.Петков обясни, че днес времето се е влошило сериозно - има мъгла около цялата планина, вали сняг и няма видимост. Това наложило групата от шерпи, които пренощуваха в лагер 3, вместо да атакува върха, да се върне надолу.По думите на Петков същинската мисия по издирването ще бъде на слизане, където са набелязани няколко точки около лагерите 1 и 2. \"Ако и там няма следи, трагедията вероятно е станала между кемп 3 и върха, където има пропасти, покрити със сняг\", поясни Петков и каза, че се в зависимост от резултатите мисията по издирването на Боян може днес да бъде прекратена. Мнението на шерпите е, че пукнатините в последната отсечка по изкачването могат да костват човешки живот и по думите на Петков спасителите вече издирват само тяло. Петър Атанасов застъпи същата теза - най-вероятно нещастие се е случило над лагер 3. \"Защото той е бил видян за последен път от двамата италиански алпинисти на 3 май малко над лагер 3, изкачвайки се бавно към върха. В този район има много дълбоки пукнатини в ледника\", поясни Атанасов и допълни, че тези пукнатини достигат десетки метри. \"Това е бич за алпинистите. Много често те са покрити с навят сняг. Тук е въпрос на шанс да оцелееш. Едно от условията е да имаш партньор, другият е да се заклиниш – нещо, което се е случвало на Боян при други мисии. Но тук очевидно става дума за непреодолимо препятствие\", обясни Атанасов. По думите му това че Боян Петров е оставил сателитния си телефон не е нелогично и необяснимо. \"Той никога не е носил със себе си телефона. Боян винаги е съобщавал за евентуалния си успех, когато е слизал в базовия лагер. Става въпрос за пестене на килограми\", каза Атанасов и допълни, че стилът на изкачване на Петров и \"лек, спортен\". Телефонът тежи 300-400 гр., което е значителна тежест на тази височина, каза още той.По отношение на открития инсулин, той смята, че това са запаси, които Боян умишлено е оставил, отново за пестене на тежест. Животоспасяващите количества инсулин той винаги носил в себе си под якето, за да не замръзне. ", "date": "2018.05.14", "title": "Боян Петров може да е пропаднал в пукнатина"}
{"url": "http://www.novinite.bg/articles/159765/Nov-atentat-v-Indoneziya-maj-i-jena-s-motor-bomba-raniha-10-dushi", "text": "Нов атентат е извършен в Индонезия, нападението срещу централата на полицията в град Сурабая са направали мъж и жена с мотоциклет бомба. Ранени са 10 души - униформени и местни граждани. Нападението става ден, след като шестима атентатори камикадзе атакуваха три църкви в същия град.Те загинаха, както и още осем души. Ранени бяха около 40 души. Терористичната организация\"Ислямска държава\" пое отговорност за атентатите в църквите.Президентът на Индонезия Джоко Видодо осъди серията от атентати в Сурабая, които нарече \"действияна мерзост и страхливост\" и обеща нов закон за борба с тероризма. ", "date": "2018.05.14", "title": "Нов атентат в Индонезия, мъж и жена с мотор-бомба раниха 10 души"}
{"url": "http://www.novinite.bg/articles/159770/113-godishna-jena-ot-Klivland-e-naj-vazrastniyat-jitel-na-SASht", "text": "\r\nЖена на 113 години, която живее в предградие на Кливланд, е най-възрастният жител на САЩ след смъртта на 114-годишна столетница от щата Пенсилвания, предаде Асошиейтед прес.\r\nАгенцията съобщи, че 88-годишна дъщеря на Леси Браун коментира, че майка ѝ казала \"Това е добре\", когато узнала, че тя вече е носителка на рекорда. Дъщерята Върлайн Уилсън разказа за навиците на дълголетната ѝ майка. Тя предпочитала да спи през повечето време. Леси Браун е родена през 1904 година в Атланта и се преместила в Кливланд, когато навършила 18 години.\r\nТя е омъжена и има пет деца, три от които са още са живи. Леси има над 50 внука, правнука и пра-правнука. Членовете на семейството обясняват дълголетието й с това, че похапвала по един сладък картоф всеки ден до 110-годишната си възраст. Делфи Гибсън беше на 114 години, когато се спомина в сряда в град Хънтингтън, щата Пенсилвания.\r\n  ", "date": "2018.05.14", "title": "113-годишна жена от Кливланд е най-възрастният жител на САЩ"}
{"url": "http://www.novinite.bg/articles/159768/24-chasova-stachka-v-atinskoto-metro", "text": "\r\nМетрото в гръцката столица няма да работи в понеделник заради стачка. Профсъюзът SELMA обяви 24-часова стачка по две от линиите, за да обърне внимание на \"трагичната ситуация, създадена от липсата на персонал, резервни части и материали\".\r\nСпоред синдикатите ръководството на компанията отказва да обсъжда ситуацията с повечето от служителите и използва \"мафиотски методи\" за сплашване на несъгласните с политиката му.\r\nСлужителите се обявяват и срещу приватизацията на метрото и предаването му в приватизационния \"суперфонд\", създаден по изискването на международните кредитори.\r\nОстаналият обществен транспорт в Атина ще работи, но обикновено стачките в метрото водят до задръствания по улиците.\r\n  ", "date": "2018.05.14", "title": "24-часова стачка в атинското метро"}
{"url": "http://www.novinite.bg/articles/159771/Motorist-zagina-pri-incident-v-Plovdiv", "text": "Моторист загина при инцидент в Пловдив, съобщиха от полицията. Тежкият инцидент е станал тази сутрин, около 03:10 ч. на бул. \"Цар Борис Трети Обединител\" в Пловдив. По първоначални данни, пистов мотор с габровска регистрация се движил по булеварда от Тримонциум към Панаира и на метри преди тунела се ударил в бордюр, изкъртил указателна табела и се плъзнал по пътното платно в самия тунел. На място загинал 27-годишният водач от Айтос. По случая е образувано досъдебно производство.", "date": "2018.05.14", "title": "Моторист загина при инцидент в Пловдив"}
{"url": "http://www.novinite.bg/articles/159761/Zdravnata-kasa-s-novi-iziskvaniya-kam-bolnicite", "text": "Здравната каса с нови изисквания към болниците и те ще получават пари само ако ги покриват. Болниците ще трябва да отговарят на точно разписани критерии, за да сключват договори с НЗОК. За голяма част от лечебните заведения това е и условие да съществуват, отбелязва NOVA. Те ще трябва да осигуряват своевременност, непрекъснатост, качество на диганостиката и леченията. В същото време ще се измерва и удовлетвореността на пациентите от работата на съответните болници.От общинската болница в Чирпан се тревожат, че новата наредба за договарянето може да се окаже фатална за тях.  „Рестриктирайки и правейки срещу нас удар след удар, ние вече не сме в колапс, а в клинична смърт”, на мнение са лекарите там.От сдружението на частните болници вече са готови да атакуват наредбата в съда.\"Съществуват болници, които наистина работят само по една клинична пътека, с пациенти, които по възможност да са здрави, само и само за да може да се вземат парите на въпросната клинична пътека. Не мисля, че има българин, който е съгласен такъв тип болници да съществуват, а после да няма пари например да се купуват импланти за деца\", казва д-р Станимир Хасърджиев от пациентска организация.Удовлетвореността на пациентите е сред новите критерии, по които НЗОК ще решава дали да сключва договори. Здравните власти обаче тепърва ще решат как да се оценява мнението на болните. Това можело да става и с помощта на социологически агенции.Новите изисквания към болниците нямало да важат за цялата страна. \"Наредбата предвижда и специфичен ред за тези райони, в които лечебните заведения се намират в труднодостъпни места и ще бъде прилагана само в случаите, в които броят на болничните легла на територията на определена област надвишава броя на необходимите легла\", каза д-р Ивиан Бенишев от Дирекция \"Медицински дейности\" към здравното министерство.Междувременно и лекари, и пациенти настояват преди промените в болничната помощ да се обезпечи и доболничната грижа включително отпадане на лимити и ограничения за достъп до консултации със специалисти, общопрактикуващи лекари.", "date": "2018.05.14", "title": "Здравната каса с нови изисквания към болниците"}
{"url": "http://www.novinite.bg/articles/159775/Naprejenie-i-sblasaci-kraj-ivicata-Gaza-zaradi-posolstvoto-na-SASht", "text": "Край границата на ивицата Газа с Израел се стигна до сблъсъци, след като хиляди палестинци се събраха за да протестират срещу откриването на посолството на САЩ в Йерусалим, предаде АФП.Струпали са се няколко хиляди палестинци, малки групи от които се приближили до граничната ограда и започнали да замерват с камъни израелските войници, които охраняват браздата.Израелската армия е започнала да разполага снайперисти в района на напрежението.", "date": "2018.05.14", "title": "Напрежение и сблъсъци край ивицата Газа заради посолството на САЩ"}
{"url": "http://www.novinite.bg/articles/159780/Kitajski-samolet-kacna-avarijno-zaradi-schupeno-staklo-na-pilotskata-kabina", "text": "\r\nСамолет на китайската авиокомпания \"Съчуан еърлайнс\" кацна принудително в югозападния град Ченду, след като дясното предно стъкло в пилотската кабина се счупило, предаде ДПА, като се позова на управлението за гражданска авиация.\r\nВторият пилот е получил драскотини по лицето и болки в кръста, а стюардеса била леко ранена, но самолетът е кацнал безопасно и всички пътници са добре. \"Еърбъс\" А-319 се приземил на международно летище Шуанлю в Ченду. Публикувани в социалните мрежи снимки и видеозаписи показват как кислородните маски в салона на самолета падат и пътниците ги слагат. Случаят се разследва.\r\n  ", "date": "2018.05.14", "title": "Китайски самолет кацна аварийно заради счупено стъкло на пилотската кабина"}
{"url": "http://www.novinite.bg/articles/159766/SASht-mestyat-posolstvoto-si-v-Izrael-ot-Tel-Aviv-v-Jerusalim-dnes", "text": "На 14 май 1948 г. евреите в Палестина обявяват установяването на своята държава Израел. Тогавашният американски президент Хари Труман я признава светкавично и става първият държавен глава, който го прави.На 14 май 2018 г., 70 години по-късно, настоящият американски президент Доналд Тръмп ще премести посолството на САЩ от Тел Авив, където е от 1966 г., в Йерусалим и така на практика ще признае Йерусалим за столица на Израел.Решението си той обяви на 6 декември 2017г. и предизвика дипломатически скандал. Тръмп разгневи арабските съюзници на Вашингтон, а палестинците, за които Източен Йерусалим е столицата им, протестираха в продължение на дни. При демонстрациите имаше и загинали.САЩ имат решение от 1995 г. за преместване на посолството от Тел Авив в Израел, чието изпълнение беше отлагано до днес.Снощи, непосредствено преди фактическото преместване на посолството, стана ясно, че Чехия, Унгария и Румъния наскоро са блокирали приемането на декларация от името на ЕС, която критикува действието на САЩ.Говорителят на президента Милош Земан заяви, цитиран от AFP, че Чехия оценява факта, че \"Унгария и Румъния са възприели същата принципна позиция\".\"Израел и Съединените щати са ключови съюзници за Чехия\", подчерта говорителят на Земан и припомни, че преди 60 г. тогавашна Чехословакия е помогнала на евреите в борбата им за независима държава, така, както САЩ са помогнали на самата нея да стане такава преди един век.Вероятно преместването на посолството ще нажежи още повече отношенията между Израел и САЩ, от една страна, и Иран и арабските му съюзници, от друга. Напрежението ескалира чрез въздушни удари между Иран и Израел след решението на Тръмп да изтегли САЩ от ядреното споразумение с Иран.Израел приема Йерусалим за своя столица, а Палестина смята Източен Йерусалим за палестинска територия и столица на държавата си, окупирана от Израел по време на Шестдневната война през 1967 г. Съветът за сигурност на ООН също приема Източен Йеруслим за окупирана палестинска територия.Заради неясни статут на Йерусалим при създаването му посолството на САЩ е разположено в Тел Авив. През 1995 г. обаче САЩ приеха закон за преместването на американското посолство в Йерусалим до 1995 г. Тъй като преговорите между израелските и палестинските власти не постигнаха резултат, преместването на американското посолство беше отлагано на всеки 6 месеца.Доналд Тръмп подписа решение за отлагане на 1 юни 2017 г., като обясни, това \"увеличава максимално шансовете за постигане на споразумение между Израел и палестинците\". Белия дом тогава обяви, че преместването на посолството от в Йерусалим е неизбежно.\"Въпросът не е дали това ще се случи, а кога\", се казваше в изявление.Крайният срок за решението относно преместването изтече на 3 декември. На 6 декември Тръмп подписа преместването.", "date": "2018.05.14", "title": "САЩ местят посолството си в Израел от Тел Авив в Йерусалим днес"}
{"url": "http://www.novinite.bg/articles/159782/Skripal-daval-informaciya-za-Rusiya-na-specslujbite-v-Chehiya-i-Estoniya", "text": "Бившият руски шпионин Сергей Скрипал давал информация за Русия на тайни срещи с представители на спецслужбите в Чехия и Естония в последните години. Това съобщава \"Ню Йорк таймс\", позовавайки се на свои източници - високопоставени европейски служители, пожелали да останат анонимни.Срещите почти сигурно са били одобрени от британските власти и дори вероятно са станали възможни благодарение на тяхната помощ. Сергей Скрипал и дъщеря му Юлия бяха отровени с нервнопаралитично вещество. Лондон обвини за отравянето Русия.Само две години след като е освободен от руски затвор през 2010 г. Скрипал заминава за Прага за среща с бившите си противници. Той изглеждал зле, но бил весел, като се шегувал, докато пиел с домакините си, че лекарите са му предписали да пие уиски за кръвното. Когато се стигнало до сериозната част, той споделил информация за превозните средства на руските шпиони и дейността на бившите си колеги, което можело да даде предимство на чешките служби. Според източниците на \"Ню Йорк таймс\" Скрипал се срещнал с представители на чешките служби на няколко пъти в годините след освобождаването си. През 2016 г. пък той заминал за Естония, където се срещнал с местни шпиони. Такива срещи не са незаконни или необичайни за дезертьори, но означават, че Скрипал се е срещал с чужди спецслужби, които са искали да осуетят руски операции в Европа. През годините преди отравянето му той посетил и други държави за подобни срещи. Няма как да се знае със сигурност дали тези пътувания на Скрипал са го превърнали в мишена, както и дали изобщо руските служби са знаели за тях, отбелязва изданието. ", "date": "2018.05.14", "title": "Скрипал давал информация за Русия на спецслужбите в Чехия и Естония"}
{"url": "http://www.novinite.bg/articles/159772/Upravlyavashtite-partii-v-Italiya-se-razbraha-za-koaliciyata-obyavyavat-premiera-dnes", "text": "Двете италиански партии, които получиха най-много гласове на изборите през март, Движение \"Пет звезди\" на Луиджи ди Майо и \"Лига\" на Матео Салвини постигнаха споразумение за управление вчера и се очаква да обявят днес името на премира, който са избрали да оглави бъдещото им правителство, предаде Франс прес, цитирана от БТА.Лидерите на двете партии ще се срещнат по-късно днес с президента Серджо Матарела в президентския дворец Куиринале. Те ще запознаят държавния глава с детайлите от постигнатото между тях споразумение.Италиански медии вече правят спекулации за името на премиера, който двете партии ще предложат. Споменават се имената на 62-годишния икономист Гуидо Табелини, на дипломатката Елизабета Белони, на 50-годишния Микеле Джерачи, който е професор по икономика в Шанхай, и на президента на италианските корабостроителници Финкантиери, 63-годишния Джампиеро Масоло.Според италианската конституция министрите в правителството се назначават от президента по препоръка на избрания премиер.Двете евроскептични и антисистемни партии са постигнали съгласие по въпроса да се промени пенсионната реформа. Компромис е бил постигнат и за промяна в плоския данък.Най-деликатният въпрос между двете партии е този за имиграцията, като \"Лига\" защитава по-твърд подход в сравнение с Движение \"Пет звезди\".", "date": "2018.05.14", "title": "Управляващите партии в Италия се разбраха за коалицията, обявяват премиера днес"}
{"url": "http://www.novinite.bg/articles/159787/Pilotska-stachka-otmeni-75-ot-poletite-na-belgijska-aviokompaniya", "text": "Пилотите на авиокомпанията \"Брюксел Еърлайнс\" започнаха двудневна стачка, която доведе до отмяна на 75% от полетите и засегна повече от 60 000 пътници.Недоволството ще засегне 3/4 от 278-те пристигащи и заминаващи полети в понеделник и 279 полета в сряда, съобщиха от компанията, цитирани от БГНЕС.Белгийската авиокомпания, която се сля с \"Луфтханза\" през 2016 г., моли партньорите си от австрийски и швейцарски авиолинии да увеличат капацитета на полетите си за Брюксел, за да неутрализират част от ефектите от стачката.В изявление от миналата седмица компанията каза, че месеците на преговори с пилотите не са довели до консенсус, защото са се фокусирали прекалено много върху увеличение на заплатите. А същинския проблем бил липсата на баланс между работа и личен живот при пилотите. ", "date": "2018.05.14", "title": "Пилотска стачка отмени 75% от полетите на белгийска авиокомпания"}
{"url": "http://www.novinite.bg/articles/159777/Sarbiya-obvinyava-NATO-za-ryazkoto-uvelichavane-na-bolnite-ot-rak-v-stranata", "text": "Сърбия обвинява НАТО за рязкото увеличаване на заболяванията от рак в страната, в това число и сред децата.Президентът Александър Вучич нарече бомбардировките на НАТО със снаряди, съдържащи обеднен уран на територията на бивша Югославия „безпрецедентно престъпление”.Той допълни, че страната му ще положи всички усилия, за да докаже връзката между бомбардировките и значителното нарастване на онкозаболяванията.През 1999 г. НАТО използва оръжия, съдържащи обеднен уран, в бомбардировките си над бивша Югославия в опит да защити албанците в Косово. Според сръбските данни те са довели до хиляди убити и ранени цивилни граждани.Сръбският президент Александър Вучич припомни това време на церемонията по откриването на новия Онкологичен институт в Белград. Според него сръбските лекари са убедени, че тези оръжия сериозно са засегнали здравето на младото население в страната.„Днес в Онкологичния институт научих, че все повече и повече деца са диагностицирани с рак в нашата страна. Ще бъда искрен и ще кажа, че никога не съм вярвал напълно на теориите за обеднения уран, че за всички наши проблеми са виновни онези, които ни бомбардираха през 99-та година. Но днес говорих с лекарите и разбрах, че обедненият уран е сред многото фактори, причиняващи рак\", посочи Вучич.\"Обедненият уран е причината много деца да са болни от рак. Ще можем ли да докажем това или не, не знам, но всички лекари смятат, че това е оставило значителни последствия. Това е престъпление без прецедент“, допълни той.Вучич отбеляза също, че при децата ракът е най-често диагностициран сред тези от тях, чиито родители са родени около 1990 г. Той заяви, че Сърбия ще проучи по-нататък въпроса.По-рано сръбският учен Любиша Ракич каза, че количеството обеднен уран, който е хвърлен в балканските държави по време на операциите на НАТО, би било достатъчно, за да се създадат 170 бомби като тази в Хирошима.Сред най-широко разпространените последици за здравето от употребата на такива оръжия са нарушена функция на щитовидната жлеза, рак и проблеми с плода при бременност.", "date": "2018.05.14", "title": "Сърбия обвинява НАТО за рязкото увеличаване на болните от рак в страната"}
{"url": "http://www.novinite.bg/articles/159784/Prokuraturata-e-otgovorna-za-provalenite-dela-za-korupciya-sochi-doklad", "text": "Най-връщаните от съда дела през 2017 година са тези за корупционни престъпления. Това показва годишният доклад за работата на прокуратурата, който беше публикуван в понеделник. От изнесените данни става ясно, че от общо 4 959 внесени в съда прокурорски актове, върнатите от съда са 73. Това прави относителен дял от 5 % и нарежда делата за корупция на първо място в класацията на върнатите дела. Върнатите дела за всички останали престъпления от Наказателния кодекс е 4.7 %. В сравнение с 2016 г. се констатира запазване на относителния дял и увеличаване на абсолютния брой на върнатите дела – 29.3% (58 дела).Най-много върнати дела за корупция имат Военно-окръжната прокуратура в София - 33.3% (2 върнати дела, спрямо 6 внесени), Специализираната прокуратура – 15.2% (50 върнати дела, спрямо 328 внесени); Софийска градска и Софийска районна прокуратури - по 11.4% (върнати 76 дела, спрямо 665 внесени). Спрямо спецпрокуратурата и военно-окръжната негативната тенденция продължава от предходната година.От прокуратурата признават, че една от причините за големия брой върнати дела за корупция е именно техен:В тази връзка се запазва и големият брой оправдани по делата за корупция – 21.4%, срещу 14% за 2016 г. и 25.3% за 2015 г. Този по-висок дял е последица от увеличаване на броя на оправданите лица (78 при 52 за 2016 г.), при запазен брой на осъдените лица с влязъл в сила съдебен акт, поясняват от прокуратурата. Най-много оправдани лица отчитат в СГП – 36 (43 осъдени); ОП Монтана – 9 (5 осъдени); ОП Варна – 8 лица (14 осъдени), ОП Бургас 5 (31 осъдени); Едва 25 са ефективните присъди по обвинения за корупционни престъпления. 237 присъди са условни, което е и най-високият дял. 77 присъди са пробация, със 126 е наложена глоба.Най-голям е обемът на делата за корупция в Софийската градска прокуратура и в спецпрокуратурата, където са наблюдавани и образувани малко над 1/4 от всички дела от особен обществен интерес в страната. Това се дължи най-вече на специфичната компетентност на СГП по делата срещу лица с имунитет, срещу магистрати и др. Тези прокуратури са решили 28.3% от делата, изготвили са 13.4% от прокурорските актове, внесени в съда, осъдени с влязла в сила присъда са 9.8% от всички обвиняеми лица по този тип дела. В същото време в тези прокуратури е най-висок делът на оправданите лица с влязъл в сила съдебен акт по дела от тази категория – 34.9%, както и броят на върнатите дела от съда – 76, които са се увеличили два пъти спрямо 2016 г., когато са били 34.Внесените в съда прокурорски актове от СГП и СРП за периода са 122 със 159 предадени на съд лица. С влязъл в сила съдебен акт са осъдени 43 лица, а 36 са оправдани. Направените от прокуратурата изводи са, че относно корупционните престъпления данните сочат запазване на нивото на внесените актове, на предадените на съд, осъдени и оправдани лица, като по отношение на последните е налице ръст спрямо предходната година. Проблемите по делата за корупционни престъпления са сочени и в предходни годишни доклади. В голямата си част те се характеризират с висока правна и фактическа сложност и изискват продължително разследване във времето за събиране на значителен доказателствен материал.Един от приоритетите за 2018 г., които прокуратурата си поставя, е активизиране на дейността на наблюдаващите прокурори по разследванията за изпиране на пари, корупционни и данъчни престъпления, като значима част от категорията дела за тежки престъпления и представляващи особен обществен интерес.В доклада се правят и някои предложения като например военни прокурори да разследват престъпления в МВР, ДАНС и при надзирателите в затворите. През предходните години резултатите показвали неефективност по преписки и дела за престъпления, извършени от тази категория лица, включително забавяне поради отвод на прокурорите, работещи в един съдебен район със съответните служители на МВР.  Една от слабостите при разследването, които са констатирани в последните няколко години, показва слаба подготовка на разследващите полицаи. За това прокуратурата смята, че са необходими по-високи изисквания за квалификация и специализация на разследващите полицаи и полицейските органи, натоварени с извършване на неотложни действия по разследването.От прокуратурата разглеждат и възможността за увеличаване на срока за прилагане на СРС на повече от 6 месеца за престъпления за организирана престъпна група и да се даде възможност за внедряване на служители под прикритие до две години. ", "date": "2018.05.14", "title": "Прокуратурата е отговорна за провалените дела за корупция, сочи доклад"}
{"url": "http://www.novinite.bg/articles/159792/Sblasaci-v-Ivicata-Gaza-10-palestinci-sa-ubiti-12-raneni", "text": "10 палестинци са били убити от израелски огън, открит по границата на Ивицата Газа, съобщи AFP. Ранени са най-малко 12 палестинци. Не се съобщава за ранени израелци.Днешният ден е наситен с напрежение: Израел отбелязва 70-ата годишнина от основаването на държавата през 1948 г. Днес и САЩ официално местят посолството си от Тел Авив в Йерусалим - решение, което предизвика остра реакция още при обявяването му на 6 декември 2017 г. от президента Доналд Тръмп.Стрелбата започна, когато няколко стотин души се събраха край границата. Палестинци започнаха да хвърлят камъни по оградата, опитвайки се да я повредят, а от другата страна се позиционираха израелски снайперисти.Очаква се по-късно през деня по-големи групи хора да се съберат на протест срещу преместването на посолството на САЩ в Йерусалим - столица и за израелци, и за палестинци.", "date": "2018.05.14", "title": "Сблъсъци в Ивицата Газа: 10 палестинци са убити, 12 - ранени"}
{"url": "http://www.novinite.bg/articles/159802/Velikobritaniya-ne-planira-da-premestva-posolstvoto-si-v-Erusalim", "text": "\r\nВеликобритания няма намерение да премества посолството си от Тел Авив в Ерусалим и продължава да не е съгласна с решението на САЩ да направят това, заяви днес говорител на британския министър-председател Тереза Мей, цитиран от Ройтерс.\r\n\"Министър-председателката каза през декември, когато за първи път беше обявен този ход, че не сме съгласни с решението на САЩ да преместят своето посолство в Ерусалим и да признаят Ерусалим за столица на Израел, преди да има споразумение за окончателния статут\", заяви говорителят.\r\n\"Британското посолство в Израел е в Тел Авив и ние не планираме да го преместваме\", каза той.\r\n  ", "date": "2018.05.14", "title": "Великобритания не планира да премества посолството си в Ерусалим"}
{"url": "http://www.novinite.bg/articles/159788/V-Rusiya-obsajdat-do-4-g-zatvor-ako-pomagash-na-sankciite-na-Zapada", "text": "В руския парламент е внесен законопроект за наказание на хората, помагащи за въвеждане на санкциите на Запада срещу Русия.  Законопроектът предлага наказание до четири години затвор, четири години принудителен труд или глоба до 600 000 рубли (8100 евро) за изпълнение на санкциите срещу Русия. При помощ за въвеждане на санкции пък е предвидено наказание до три години затвор или също толкова принудителен труд, до 500 000 рубли глоба (6786 евро) или 6 месеца арест.  Законопроектът се отнася само за граждани, а за юридически лица ще бъде внесено друго предложение. Автори на законопроекта са говорителят на Съвета на Федерацията Валентина Матвиенко, председателят на Държавната Дума Вячеслав Володин, лидерите на парламентарните групи и др. Очаква се законопроектът да бъде разгледан на първо четене на 17 май и да бъде приет до края на май. ", "date": "2018.05.14", "title": "В Русия обсъждат до 4 г. затвор, ако помагаш на санкциите на Запада"}
{"url": "http://www.novinite.bg/articles/159791/Zapochva-razdelno-sabirane-na-bokluka-po-plajovete", "text": "През това лято концесионерите и наемателите на плажовете трябва да поставят началото на разделно събиране на отпадъците. Това съобщи във Варна министърът на околната среда Нено Димов.Заедно с вицепремиера Валери Симеонов и министъра на туризма Николина Ангелкова той участва в среща с представители на бизнеса и бранша за подготовката на сезон 2018.Екоминистърът уточни, че през настоящото лято разделното сметосъбиране ще бъде на доброволен принцип, но през следващата година ще стане задължително.\"Причината за прилагането на тази стъпка е голямото замърсяване от пластмасови боклуци, които се разграждат много трудно\", обясни Димов.По думите му само 20 на сто от този тип отпадъци се изхвърлят от корабите, останалите се генерират от заведенията край морето и от плажуващите.\"Водата по родното Черноморие вече е чиста\", допълни министър Ангелкова. По думите й 13 плажа тази година са със Син флаг. Единствената проблемна ивица остава Офицерският плаж във Варна, който е в недобро състояние.Ангелкова допълни, че в началото на юни здравните инспекции отново ще проверят чистотата на морската вода по крайбрежието. През сезона ще има още две такива инспекции. Министърът каза още, че през това лято ще се следи стриктно дали плажните заведения са свързани с канализационната система и нарушителите ще бъдат санкционирани.Проблем за крайбрежието и това лято ще останат къмпингуващите, допълниха министрите. Ангелкова уточни, че в законодателството има пропуски и не са предвидени санкции за тези, които замърсяват или рушат дюни.Вицепремиерът Валери Симеонов посочи, че няма промени в закона и от 23 до 7 часа трябва да се пази тишина. Той допълни, че не изключва възможността споровете по тази тема със заведенията в комплексите да продължат, но изискването за спазването на \"тихите\" часове остава.\"Контрол ще има и няма да се допуснат нарушения и привличане на клиенти за сметка на почиващите\", обобщи Симеонов.", "date": "2018.05.14", "title": "Започва разделно събиране на боклука по плажовете"}
{"url": "http://www.novinite.bg/articles/159783/Makedoniya-smenya-hartienite-banknoti-s-polimerni", "text": "\r\nМакедония пуска от утре полимерни банкноти от 10 и 50 денара, с които постепенно ще замени хартиените, предаде агенция Бета. Полимерните банкноти ще могат да се използват за плащане в брой и за плащания чрез автомати, когато съответната техника бъде приспособена за това.\r\n\r\n\r\n\r\n\r\n\r\n\r\n  ", "date": "2018.05.14", "title": "Македония сменя хартиените банкноти с полимерни"}
{"url": "http://www.novinite.bg/articles/159798/Shefat-na-KEVR-Okolo-8-evrocenta-cenata-na-kilovatchas-ot-AEC-Belene", "text": "Около 8 евроцента е прогнозната цена към момента на киловатчас електроенергия след евентуалното построяване на АЕЦ \"Белене\". Това каза председателят на Комисията за енергийно и водно регулиране /КЕВР/ Иван Иванов по време на днешната среща на председателите на комисиите по енергетика на националните парламенти в НДК.Той уточни, че тази цена е два пъти повече, отколкото електроенергията, която се произвежда от възобновяеми енергийни източници в САЩ.Иванов допълни, че инвестициите в производството на ток от ядрените централи са много по-малко от инвестициите, които се правят в производството на електроенергия от възобновяеми източници. По думите му капацитетът на ядрените централи е намалял със 17 гигавата инсталирани мощности. Според него тази тенденция се дължи на същественото намаление на цените на технологиите за производство на енергия от възобновяеми източници.Иванов даде за пример, че производството на 1 киловатчас енергия от фотоволтаичните централи в САЩ струва 5 американски цента, а при вятърните централи цената е 4 американски цента. Той добави, че около 46 на сто е намаляла цената на електроенергията, произведена от фотоволтаичните централи за последните две години в Германия.Председателят на КЕВР счита, че докато цената за производство на енергия от възобновяеми източници непрекъснато намалява, то цената на енергията, произведена от ядрени централи, постепенно се повишава.Според него тези всички тези факти утвърждават убеждението, че ЕС е избрал правилната посока, поставяйки целта да бъде лидер в развитието и производството на енергия от възобновяеми енергийни източници.", "date": "2018.05.14", "title": "Шефът на КЕВР: Около 8 евроцента - цената на киловатчас от АЕЦ \"Белене\""}
{"url": "http://www.novinite.bg/articles/159804/Armenskiyat-premier-se-obyavi-za-razvitie-na-otnosheniyata-s-Rusiya", "text": "Новият арменски премиер Никол Пашинян се срещна днес с руския президент Владимир Путин, който беше един от първите, поздравили го за избирането му за поста.Путин и Пашинян се срещнаха в черноморския руски курорт Сочи.Пашинян обяви, че иска по-нататъшно развитие на отношенията с Русия във военната област и че значението на стратегическите връзки между двете държави е безспорно, предаде Ройтерс, цитирана от БТА.Руският държавен глава подчерта, че Русия \"гледа на Армения като на нашия най-близък партньор и съюзник в региона\" и добави, че това се отнася и за икономическото взаимодействие, и за въпросите на сигурността.Русия остава водещ търговско-икономически партньор на Армения с над 25 процента от стокооборота й, а руските инвестиции са 35 на сто от всички инвестиции в арменската икономика.", "date": "2018.05.14", "title": "Арменският премиер се обяви за развитие на отношенията с Русия"}
{"url": "http://www.novinite.bg/articles/159760/VAS-gleda-promenite-v-plana-za-upravlenie-na-NP-Pirin", "text": "Промените в плана за управление на Природен парк „Пирин” ще разгледа Върховният административен съд днес.Делото е срещу решението на Министерски съвет от края на миналата година, с което, според екозащитни организации, се позволява строителство в 48 процента от територията на националния парк. Решението предизвика поредица от протести, които продължават и досега. Според министъра на околната среда и водите Нено Димов обаче строителни дейности се позволяват в 2-та процента буферна зона на парка, а на останалата част от територията ще могат да се извършват само водохващания за питейни нужди.В края на април Върховният административен съд се произнесе по друга жалба на екоорганизациисрещу решението новият план за управление на Пирин да бъде приет без екооценка. Тогава съдът задължи екоминистерството да изготви такава.Днешното заседание започва в 14 часа, когато е началният час и на мълчалив протест в защита на национален парк „Пирин” пред сградата на ВАС. Очаква се там да пристигнат и хора от Банско, които пък да защитят решението на Министерски съвет от 28 декември. ", "date": "2018.05.14", "title": "ВАС гледа промените в плана за управление на НП \"Пирин\""}
{"url": "http://www.novinite.bg/articles/159779/Prez-2050-g-25-ot-toka-v-sveta-shte-se-proizvejda-ot-AEC", "text": "Сериозно развитие на ядрената енергетика предвиждат световни експерти в областта. Това стана ясно по време на официалното откриване на международната конференция „Атомекспо 2018“, която започна тази сутрин в Сочи, Русия. „Целта, за която работим в момента, е през 2050 г. 25% от енергията в света да бъде генерирана от ядрени централи. Това обаче изисква от нас много усилия. Това означава нови държави ще се присъединяват към атомния отрасъл, да се развива международното сътрудничество и да се осъществяват нови партньорства, които да разрешават възникващите проблеми“, каза генералният директор на Световната ядрена асоциация Агнета Ризлинг.Тя отбеляза, че реално и в момента атомната енергетика в света се развива доста серизоно. „Ако погледнем последните няколко години, от 2014 до 2019 г., за тези 5 години са изградени или в процес на изграждане 55 нови реактора в 12 държави. Много от които които вече са включени към енергината мрежа или съвсем скоро ще бъдат“, допълни Ризлиг. Тя отбеляза и че въпросните ядрени блокове са изградени по 19 различни дизайна и технологии. Според думите й тези 55 реактора, чиято обща мощност е 55 гигавата, означават, че догодина делът на ядрената енергия в общото енергийно производство ще бъде 15%.„Ако искаме да служим добре на своите държави и народи, на нашата планета, за благото на устойчивото развитие, за благото на борбата с климатичните промени, всички сме длъжни да работим заедно и да работим повече“, подчерта Ризлинг. И допълни, че към момента Международната ядрена асоцияация има 180 членове, но те ще се увеличават. Без атомна енергетика няма как да бъдат постигнати и екологичните цели на съвременния свят, изразяващи се в намаляване на замърсяващите производства и замяната им с чисти енергийни източници, които изхвърлят малко или никакви вредни газове, подчераха в обръщенията си генералният директор на Международната агенция по атомна енергия (МААЕ) Юкия Амано и председателят на Световната асоциация на ядрените оператори (WANO) Жак Регалдо.„Ядрената енергетика е технологията, която работи с най-ниско ниво на генериране на въглероден диоксид. МААЕ помага на държавите, които искат да развиват атомна енергетика, да го направят чрез най-сигурните технологии. Много ще бъде сложно, без развитие на ядрени мощности, да постигнем онези цели за намаляване на изхвърлянето на въглероден диоксид. И ако ядрената енергетика не се развива за сметка на други енергийни производства“, каза Амано.Той подчерта и голямата роля на „Росатом“ в тази връзка, като отбеляза, че компанията се явява един от световните лидери в сектора, развиващ дейност в над 30 държави по света. „В тези страни, които посещавам, виждам как компанията работи по атомни централи, ускорители, изследователски реактори, циклотрони... В МААЕ оценяваме високо работата с „Росатом“, както и с останалите доставчици в ядрената енергетика в света. Затова и този форум е глобално партньорство на общите успехи“, заключи Амано. „В днешния променящ се свят и динамична ситуация глобалната ядрена индустрия се свързва с новите предизвикателства. Заради огромната нужда за намаляване на емисиите парникови газове, най-вече въглероден дикосид, много държави преразглеждат своята енергийна стратегия и баланси (миксове – бел.ред.). Ядрената енергетика представлява именно една от възможностите за провеждане на политика за намаляване на СО2“, каза Жак Регалдо. Той подчерта, че освен това в ярдената сфера расте конкуренцията, расте натискът от страна на икономическите фактори. Затова атомната енергетика постоянно трябва да доказва своята ефективност, приложимост и привлекателност. „Не на последно място за ядрената индустрия е от значение и как се приема от обществото. Много са предизвикателствата, които непрекъснато трябва да имаме предвид от гледна точка на променящия се конспект и развитието на енергетиката, включително атомната. Но едно нещо остава без промяна – проиритетът за безопасни ядрени технологии. Именно това е един от основните приоритети и на нашата организация (WANO – бел.ред.) – да направим наистина безопасно и сигурно развитието на ядрената енергетика“, каза Регалдо.Той, както и останалите, подчерта, че повишаването на стандартите за сигурност изисква глобално партньорство. И този прогрес трябва да бъде подкрепен от всички, да бъде колективен, да се постигне със съвместни усилия.Тазгодишното юбилейно десето „Атомекспо 2018“ се провежда под мотото „Глобално партньорство – общ успех“. „Днес за решението на ключовите задачи на ядрената енергетика – осигуряването на енергийна сигурност, стабилност на доставките и екологичност, особено значение придобива глобалното партньорство и иновациите. Ние сме убедени, че движението напред към по-нататъшното развитие на мирната ядрена енергетика, към зеления енергиен баланс, е възможно само с обединени усилия“, каза генералният директор на „Росатом“ Алексей Лихачов. Той допълни, че на форума има представители на 68 държави, а само делегатите са над 3000. „Сигурен съм, че заедно ще построим чиста, екологично привлекателна и икономически изгодна енергетика за нашата планета“, каза при откриването на форума Лихачов.", "date": "2018.05.14", "title": "През 2050 г.: 25% от тока в света ще се произвежда от АЕЦ"}
{"url": "http://www.novinite.bg/articles/159781/Palestinci-izlizat-na-protest-po-granicata-s-Izrael", "text": "Десетки хиляди палестинци се очаква да се струпат днес по границата с Израел. Това е кулминацията на серия протести от 30 март насам срещу израелската блокада на територията.Денят съвпада с откриването на новото американско посолство в Йерусалим.Дипломатическата мисия, която досега беше в Тел Авив, се премества в Йерусалим, след като Доналд Тръмп реши да признае града за столица на Израел. Това предизвика бурни палестински протести.Очаква се на церемонията по откриването да присъстват около 800 гости.Първоначално Тръмп беше казал, че би искал да присъства на събитието. В крайна сметка той няма да пътува до Израел и ще бъде представен от помощник-държавния секретар Джон Съливан, придружаван от дъщерята на Тръмп - Иванка, и съпруга й Джаред Къшнър, който е съветник в Белия дом.", "date": "2018.05.14", "title": "Палестинци излизат на протест по границата с Израел"}
{"url": "http://www.novinite.bg/articles/159795/VMRO-podkrepya-podnovyavaneto-na-proekta-AEC-Belene", "text": "\r\nВМРО подкрепя подновяването на проекта АЕЦ \"Белене\". Това съобщи пресцентърът на партията. АЕЦ \"Белене\" е стратегически обект, който e важен не само за региона около Белене, но и за цялата държава и това е причината от ВМРО да изразяват подкрепата си за вдигане на мораториума за строителството.\r\nПозицията на ВМРО ще бъде предложена да стане обща за коалиция \"Обединени патриоти\". Интересът, заявен от Китайската национална ядрена корпорация (CNNC), е достатъчно основание България да започне нова прозрачна процедура за избор на стратегически инвеститор, се допълва в позицията.\r\nОт движението посочват, че подкрепят всяка стъпка към енергийна независимост, както и към стабилен икономически растеж, в който и да било регион на страната.\r\nОт ВМРО очакват правителство да започне процедура без условия за дългосрочно изкупуване и без допълнителни плащания или гаранции от бюджета. Сделката трябва да е подчинена само на условието за защита на икономическия интерес на страната и потребителите, се допълва още в позицията.\r\n", "date": "2018.05.14", "title": "ВМРО подкрепя подновяването на проекта АЕЦ \"Белене\""}
{"url": "http://www.novinite.bg/articles/159805/Shefat-na-MI5-Rusiya-razprostranyava-laji-za-da-razklati-Zapada", "text": "Генералният директор на британското контраразузнаване МИ5 Андрю Паркър заяви в Берлин, че Русия се опитва да подкопае западните демокрации, като сее дезинформация и разпространява лъжи, предаде Ройтерс.Паркър говори на събитие, организирано от германската служба за вътрешно разузнаване и това бе първата публична реч на действащ шеф на МИ5 извън Великобритания.Той отбеляза, че Великобритания не желае да засилва напрежението с Москва, но поредицата агресивни и вредни действия, ръководени от Кремъл, са недопустими. Вместо да бъде уважавана велика страна, Русия поема риска да изпадне в изолация, каза Паркър.Усъвършенстваната от руската държава доктрина за съчетаване на медийно манипулиране, дезинформация и изопачаване в социалните медии, нови и стари форми на шпионаж, високи равнища на кибератаки, военна сила и престъпна агресия е точно това, което днес наричаме \"хибридни заплахи\", допълни той.„Живеем във време, когато Европа се сблъсква с постоянни заплахи и враждебна дейност от страна на някои държави. Имам предвид целенасочена злонамерена дейност за подкопаване на свободната ни демократична общност, дестабилизиране на основаната на международни правила система, на която се крепи нашата стабилност, сигурност и благоденствие. Главно действащо лице на тази враждебна дейност е руското правителство\", каза Паркър, цитиран от ТАСС.\"Подчертавам, че не казвам Русия. Великобритания се отнася с голямо възхищение и уважение към народа на Русия, към великата й култура и история. Аз лично съм учил руски език в училище\", добави шефът на МИ5.Паркър отбеляза, че сътрудничеството с партньорите от Европейския съюз е ключово за предпазване от заплахите от страна на \"Ислямска държава\" и Русия.Великобритания и ЕС трябва да изградят тясно партньорство в сигурността след Брекзит, за да осуетят атаките на екстремистите от ИД и злонамерените опити на Русия да подкопае западните демокрации, каза той.", "date": "2018.05.14", "title": "Шефът на МИ5: Русия разпространява лъжи, за да разклати Запада"}
{"url": "http://www.novinite.bg/articles/159796/Srednata-zaplata-za-parvoto-trimesechie-namalyava-spryamo-kraya-na-2017-a", "text": "През първото тримесечие на 2018 г. средната месечна работна заплата e 1077 лв. и намаляваспрямо четвъртото тримесечие на 2017 г. с 1,6%, показват предварителни данни на Националния статистически институт (НСИ). Средната брутна месечна работна заплата за януари 2018 г. е 1075 лв., за февруари - 1049 лв., и за март - 1107 лева. Икономическите дейности, в които е регистрирано най-голямо намаление, са \"Операции с недвижими имоти\" - с 12,1%, \"Образование\" - с 11%, и \"Търговия; ремонт на автомобили и мотоциклети\" - със 7,1%%.През първото тримесечие на 2018 г. средната месечна работна заплата нараства със 7,1% спрямо първото тримесечие на 2017 г., като най-голямо e увеличението в икономическите дейности \"Добивна промишленост\" - с 14,4%, \"Образование\" - с 12,2%, и \"Строителство\" - с 10,5%.Икономическите дейности с най-високо средномесечно трудово възнаграждение на наетите по трудово и служебно правоотношение през първото тримесечие на 2018 г. са \"Създаване и разпространение на информация и творчески продукти; далеко-съобщения\" - 2584 лева, \"Финансови и застрахователни дейности\" - 1801 лева, \"Производство и разпределение на електрическа и топлинна енергия и на газообразни горива\" - 1721 лева. Най-нископлатени са били наетите в икономическите дейности \"Хотелиерство и ресторантьорство\" - 655 лева, \"Други дейности\" - 768 лева, \"Строителство\" - 820 лева.Спрямо същия период на предходната година средната месечна работна заплата през първото тримесечие на 2018 г. в обществения сектор нараства с 9%, а в частния - с 6,6%. Наетите по трудово и служебно правоотношение към края на март 2018 г. нарастват с 35.2 хил., или с 1,5%, спрямо края на декември 2017 г., като достигат 2.31 милиона.В края на март 2018 г. в сравнение с края на март 2017 г. наетите по трудово и служебно правоотношение се увеличават с 34.5 хил., или с 1,5%. Най-голямо увеличение на наетите се наблюдава в икономическите дейности \"Преработваща промишленост\" - с 6.4 хил., \"Хотелиерство и ресторантьорство\" - с 5.2 хил., и \"Строителство\" - с 4.9 хил., а най-голямо намаление в \"Операции с недвижими имоти\" - с 1000. В процентно изражение увеличението е най-значително в икономическите дейности \"Хотелиерство и ресторантьорство\" - с 5,1%, и \"Създаване и разпространение на информация и творчески продукти; далекосъобщения\" - с 5%, а най-голямо намаление е регистрирано отново в \"Операции с недвижими имоти\" - с 4,3%.", "date": "2018.05.14", "title": "Средната заплата за първото тримесечие намалява спрямо края на 2017-а"}
{"url": "http://www.novinite.bg/articles/159801/Separatistat-Kim-Tora-e-noviyat-lider-na-Kataluniya", "text": "Предложеният от Карлес Пучдемон Ким Тора беше избран за лидер на Каталуния.Той беше избран от втория път. При гласуването на в събота Тора не успя да събере необходимите му гласове. Тогава той отново получи подкрепата на 66 депутати - с два по-малко от необходимото, но при второто гласуване му беше достатъчно обикновено мнозинство. В речта си пред парламента Ким Тора каза, че Пучдемон всъщност е легитимният лидер на Каталуня и че той е само временно на поста.Той обеща да продължи да се бори за независима държава и допълни, че смята да предаде властта на Пучдемон чрез Съвета на републиката, който все още не съществува, но се предвижда да бъде създаден. Очаква се той да е нещо като паралелен каталунски парламент, ако централната власт в Мадрид се опита да попречи на реализирането на решенията на редовния парламент в Барселона.Избирането на Тора слага край на прякото управление на испанското правителство на Каталуния, след като регионалният парламент обяви независимостта ѝ през октомври. На регионалните избори през декември сепаратистките партии запазиха мнозинството си, което обаче е крехко. Първоначално беше направен опит за лидер да бъде избран отново Карлес Пучдемон, както и двама сепаратисти, намиращи се в затвора в очакване на процесите срещу тях. Мадрид обаче блокира тези опити. ", "date": "2018.05.14", "title": "Сепаратистът Ким Тора е новият лидер на Каталуния"}
{"url": "http://www.novinite.bg/articles/159794/Izraelska-ministarka-Tramp-e-Charchil-na-21-vek-Evropa-si-zatvarya-ochite-za-Iran", "text": "Израелската министърка на правосъдието Аелет Шакед определи днес американския резидентДоналд Тръмп като \"Чърчил на 21 век\" заради преместването на посолството на САЩ в Йерусалим, предаде Асошиейтед прес.Шакед каза, че със своето решение Тръмп е \"преобърнал чембърлейнската политика на капитулация\" и е показал на света, че \"земевладелецът се е завърнал\".Предишните американски президенти и от републиканците, и от демократите, както и почти всички други държави се въздържаха да отварят посолства в Йерусалим, настоявайки, че окончателният статут на града трябва да бъде уреден първо чрез преговори между израелците и палестинците.Шакед, изглежда, сравнява тази политика с водената от някогашния британски министър-председател Невил Чембърлейн политика на отстъпки към нацистите преди Втората световна война. Тя намеква, че Тръмп прилича на приемника на Чембърлейн на премиерски пост Уинстън Чърчил, оглавил военните усилия.Тръмп е възхваляван от израелците и заклеймяван от палестинците за преместването на американското посолство в Йерусалим.Палестинците искат източната част на спорния град за столица на своя бъдеща държава и казват, че след това решение САЩ вече не са безпристрастен арбитър.", "date": "2018.05.14", "title": "Израелска министърка: Тръмп е Чърчил на 21 век, Европа си затваря очите за Иран"}
