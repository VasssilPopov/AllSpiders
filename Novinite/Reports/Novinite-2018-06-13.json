{"url": "https://www.novinite.bg/articles/160897/Slovesnata-vojna-mejdu-Tramp-i-Robart-de-Niro-se-ojestochi", "text": "Словесната война между Доналд Тръмп и Робърт де Ниро се ожесточава. Американският президент отвърна на прочутия актьор, който преди дни напсува Тръмп на церемонията по раздаването на театралните награди „Тони\", предава Нова тв.В Twitter, президентът нарече Де Ниро „индивид с много нисък коефициент на интелигентност” и предположи, че актьорът е зашеметен от многобройните удари в главата, които е получил от истински боксьори в киното.\"Робърт де Ниро, човек с изключително нисък интелект, получил много удари в главата от истински боксьори във филмите си. Аз съм го гледал и искрено вярвам, че той може би е получил травма на главата си\", пише Тръмп. \"Не мисля, че той осъзнава, че американската икономиката в момента е в по-добра форма от всякога, с най-висока заетост за всички времена и много компании се завръщат в страната ни. Време е да се събуди!\", призовава той, цитиран от БГНЕС.74-годишният актьор, който е известен с филмите си \"Кръстникът\", \"Шофьор на такси\", \"Разяреният бик\" и много други, отправи нецензурно послание по адрес на Тръмп на 72-та церемонията на театралните награди \"Тони\" („Tony Awards“), което доведе до бурна одобрителна реакция на публиката.", "date": "2018.06.13", "title": "Словесната война между Тръмп и Робърт де Ниро се ожесточи"}
{"url": "https://www.novinite.bg/articles/160902/NSI-Inflaciyata-ot-nachaloto-na-godinata-e-10", "text": "Индексът на потребителските цени за май 2018 г. спрямо април 2018 г. е 100.3%, т.е. месечната инфлация е 0.3%. А тази от началото на годината (май 2018 г. спрямо декември 2017 г.) е 1.0%. Годишната инфлация за май 2018 г. спрямо май 2017 г. е 2.6%, съобщиха от НСИ.Средногодишната инфлация за периода юни 2017 г. - май 2018 г. спрямо периода юни 2016 г. - май 2017 г. е 2.1%.През май 2018 г. спрямо предходния месец цените на стоките и услугите в потребителските групи са се променили, както следва: хранителни продукти и безалкохолни напитки - увеличение с 0.2%; алкохолни напитки и тютюневи изделия - цените остават на равнището от миналия месец; облекло и обувки - увеличение с 0.7%; жилища, вода, електроенергия, газ и други горива - цените остават на равнището от миналия месец; жилищно обзавеждане, домакински уреди и принадлежности и обичайно поддържане на дома - увеличение с 0.4%; здравеопазване - цените остават на равнището от миналия месец; транспорт - увеличение с 2.6%; съобщения - намаление с 0.4%; развлечения и култура - намаление с 1.3%; образование - цените остават на равнището от миналия месец; ресторанти и хотели - увеличение с 0.1%; разнообразни стоки и услуги - увеличение с 0.4%.През май 2018 г. са се увеличили цените на следните хранителни продукти: ориз - с 1.0%, брашно - с 0.6%, бял хляб - с 0.4%, хляб „Добруджа“ - с 0.9%, месо от едър рогат добитък - с 1.2%, свинско месо - с 0.1%, малотрайни колбаси - с 1.2%, мляно месо (кайма) - с 0.9%, пълномаслени и нискомаслени пресни млека - съответно с 1.6 и 0.2%, сирене - с 0.3%, кашкавал - с 0.1%, млечни масла - с 3.6%, ябълки - с 6.4%, цитрусови и южни плодове - с 2.3%, зеле - с 26.2%, зрял лук - с 5.3%, зрял чесън - с 0.6%, листни зеленчуци - с 1.3%, картофи - с 21.2%, оцет - с 0.5%, сол - с 0.2%, минерална вода - с 1.5%, газирани напитки - с 0.2%, вина - с 0.4%, и други.През миналия месец са се намалили цените на следните хранителни продукти: типов и ръжен хляб - с 1.4%, месо от домашни птици - с 0.4%, трайни колбаси - с 0.2%, агнешко месо - с 0.7%, кисели млека - с 0.6%, извара - с 3.2%, яйца - с 9.9%, маргарин - с 1.9%, олио - с 1.3%, домати и краставици - съответно със 7.5 и 8.9%, пипер - с 13.6%, маслини - с 1.0%, зрял боб и леща - съответно с 0.7 и 1.5%, захар - с 2.5%, шоколад и шоколадови изделия - с 1.3%, кафе - с 0.2%, плодови сокове - с 0.2%, бира - с 1.4%, и други.През май 2018 г. в групите на нехранителните стоки и услугите е регистрирано увеличение на цените при: цигари - с 0.2%, облекло - с 0.5%, обувки - с 1.2%, газообразни и течни горива за битови нужди - съответно с 0.1 и 5.3%, мебели - с 1.1%, продукти и препарати за почистване - с 0.9%, дизелово гориво - с 5.1%, автомобилен бензин А95Н - с 4.7%, автомобилен бензин А98Н - с 3.7%, газ пропан-бутан за ЛТС - с 1.7%, метан за ЛТС - с 0.5%, международни полети - с 5.2%, цветарство - с 0.2%, вестници - с 2.3%, бръснаро-фризьорски услуги - с 0.5%, автомобилни застраховки - с 4.8%, и други.През разглеждания месец в групите на нехранителните стоки и услугите е регистрирано намаление на цените при: хладилници - с 0.7%, климатични инсталации - с 0.2%, телевизори - с 2.6%, велосипеди - с 0.6%, моторни и смазочни масла - с 0.2%, пакетни услуги за почивка и туристически пътувания в страната - с 3.0%, хотели във ваканционни центрове и курорти - с 2.7%, продукти за лична хигиена и козметични продукти - с по 0.2%, и други.През май 2018 г. цените на лекарските и стоматологичните услуги, както и цените на лекарствените продукти остават на равнището от предходния месец.Хармонизираният индекс на потребителските цени за май 2018 г. спрямо април 2018 г. е 100.4%, т.е. месечната инфлация е 0.4%. Инфлацията от началото на годината (май 2018 г. спрямо декември 2017 г.) е 1.0%, а годишната инфлация за май 2018 г. спрямо май 2017 г. е 2.3%. Средногодишната инфлация за периода юни 2017 - май 2018 г. спрямо периода юни 2016 - май 2017 г. е 1.5%. ", "date": "2018.06.13", "title": "НСИ: Инфлацията от началото на годината е 1.0%"}
{"url": "https://www.novinite.bg/articles/160904/SBA-organizira-Den-na-bezplatni-uslugi-v-Sofiya", "text": "Съюзът на българските автомобилисти (СБА) организира Ден на безплатни услуги в гр. София. Събитието ще се проведе тази събота, 16 юни, от 10:00 до 16:00ч. в ж.к. Овча Купел, ул. &quot;Момкова баня 13. Всички присъстващи ще имат възможност да се възползват от следнитенапълно безплатни услуги:- проверка на изгорели газове;- проверка на спирачна система;- проверка на амортисьори;- общ преглед на състоянието на автомобила;- проверка и реглаж на фарове;- безплатен тест драйв на нови модели автомобили.Всеки възползвал се от предоставените тази събота безплатни услуги в СБА София-Овча Купел ще получи стикер;безопасен автомобил;, с който да използва последващи отстъпки от услугите на СБА в ж.к. Овча Купел, както и тестова карта на автомобила с описани съответните неизправности. Организаторите са подготвили също безалкохолни напитки за всички, а със специални „алкохолни очила“ шофьорите ще могат да тестват своите реакции. Събитието е част от световната кампания на Международната автомобилна федерация FIA за пътна безопасност „3500 живота“. Сходни събития ще се проведат в градовете Благоевград и Бургас до края на м. юни. По данни на СБА 40% от българските граждани шофират 20+ годишни.", "date": "2018.06.13", "title": "СБА организира Ден на безплатни услуги в София"}
{"url": "https://www.novinite.bg/articles/160894/Ogranichava-se-dvijenieto-po-pat-Draganovci-Gabrovo", "text": "От днес - 13 юни, до 12 септември се спира движението на моторните превозни средства по път II-44 Драгановци – Габрово, от км 18+000 до км 18+965. Ограничението е поради ремонт на моста близо до село Новаковци. Движението по направлението Габрово – Севлиево ще бъде пренасочено по обходни маршрути. Товарните автомобили над 5 т ще се отклоняват на пътен възел „Поповци“ по път III-5004 към село Рязковци, оттам по път III-4403 към село Козирог и по път III-4041 към град Севлиево. Всички останали видове моторни превозни средства ще бъдат насочвани по път III-4402 през селата Враниловци, Райновци, Гъбене, Горна Росица и град Севлиево. Преминаването по направление Севлиево – Габрово ще бъде по път III-4402 през селата Горна Росица, Гъбене, Райновци, Враниловци и гр.Габрово. Жителите на селата Драгановци и Новаковци, както и автобусите, обслужващи населените места, ще преминават по общинския път GAB 3008 през село Новаковци. Необходимо е шофьорите да карат внимателно, със съобразена скорост и да спазват стриктно пътната сигнализация. Ремонтът на мостовото съоръжение при км 18+693 е част от извършващата се в момента рехабилитация на над 27 км от път II-44 Севлиево – Драгановци – Габрово. Отсечката е включена в лот 11 и лот 12 на Оперативна програма „Региони в растеж“ 2014-2020 г., съфинасирана от Европейския фонд за регионално развитие. Второкласният път II-44 осигурява най-кратката връзка между столицата и Габрово, между Севлиево и Габрово, и свързва населените места от Северна България с прохода Шипка и Южна България.", "date": "2018.06.13", "title": "Ограничава се движението по път  Драгановци – Габрово"}
{"url": "https://www.novinite.bg/articles/160906/Stadion-Yunak-se-prevrashta-vav-fenzona-za-Mondial-2018", "text": "Стадион „Юнак“ между националния стадион „Васил Левски“ и метростанция „Стадион Васил Левски“ се превръща в специална и изцяло модернизирана фензона по време на световното първенство по футбол между 14 юни и 15 юли, когато най-добрите отбори ще се борят за най-желания трофей по стадионите в Русия.Българските фенове ще имат възможност да наблюдават битките от Мондиал 2018 на огромен LED екран от 100 квадратни метра. Фензоната на стадион „Юнак“ разполага с трибуни с 1600 седящи места. Отделно родните запалянковци ще могат да използват множество столове, маси и шезлонги непосредствено пред огромния екран. За приятното изкарване са осигурени зони за храна и напитки, а удоволствието ще се подсилва от естествената зеленина на Борисовата градина.Входът за фензоната е безплатен. Работното време е от 12:00 до 00:30 часа. Може да се използват местата за паркиране около националния стадион „Васил Левски“, както и метрото, което се намира в непосредствена близост. Има и специален паркинг за велосипеди. В зоната ще има и безплатен Wi-Fi.„Стадион Юнак“ е първата в България фензона по европейски стандарти, която предлага на феновете на футбола да изживеят невероятни емоции и да се забавляват, докато гледат любимата си игра на голям екран. След незабравимите моменти, които българските запалянковци преживяха във футболния парк по време на Евро 2016, тази година фензоната е като за световно. След модернизирането на стадион „Юнак“, освен с фензоната, от тази година паркът разполага и със зона за плаж, игрища за плажен волейбол, детска площадка и зона за релакс. Локацията е подходяща за фенове на спорта от всякакви възрасти – младежи, семейства с деца и възрастни. Във фензоната са организирани редица развлекателни футболни игри и ще бъдат раздадени множество награди. ", "date": "2018.06.13", "title": "Стадион „Юнак“ се превръща във фензона за Мондиал 2018"}
{"url": "https://www.novinite.bg/articles/160893/KZP-Vnimavajte-s-kakvi-usloviya-se-saglasyavate-pri-sklyuchvaneto-na-individualni-dogovori", "text": "Потребителите трябва да бъдат много внимателни при преговорите с търговци, когато им предстои да сключат индивидуален договор за извършване на дадена услуга. Важно е да обмислят условията, на които се съгласяват в тези случаи, защото те залягат като клаузи в бъдещите договори. Дори впоследствие да се окаже, че уговорките не са толкова изгодни за тях, колкото първоначално са изглеждали, те не могат да бъдат определени като неравноправни клаузи и обявени за нищожни, както при типовите договори с общи условия. За това предупреди председателят на Комисията за защита на потребителите (КЗП) Димитър Маргаритов по „Дарик” радио. „Ако в типови договори има неравноправни клаузи, ние можем да се произнесем, че са такива и те да не произвеждат действия – т.е. да не са в ущърб на потребителя. Но при индивидуално сключените договори това ние не можем да направим и затова обръщаме внимание, че особено ключово е хората да пазят информацията по отношение на това как са стигнали до определената сделка и да настояват от страна на търговеца да бъде изпълнен точно този ангажимент, който той е поел в хода на преговарянето и който се съдържа в тази преддоговорна информация”, обясни Маргаритов. Преддоговорната информация е винаги важна, включително при сключването на типови договори, но и в случаите, когато за осъществяването на една сделка няма да се стига до полагане на подпис. „Особено в днешно време, когато хората активно комуникират в онлайн среда – през социални мрежи, имейли, чатове и т.н., тази преддоговорна информация в някои случаи може да бъде дори по-съществен елемент в отношенията между потребител и търговец, отколкото самият договор”, коментира председателят на КЗП. По думите му това е една преддоговорна комуникация, която на практика съдържа историята на договарянето между потребителя и търговеца. „Какви параметри са уточнили по повод предоставянето на дадената услуга? Ако говорим за изработването на дадена вещ – какви материали са се разбрали да бъдат вложени? Какви са сроковете за изпълнение? Кой и за чия сметка ще извърши доставката? Какви ще са евентуалните неустойки, ако не бъде изпълнено всичко това в срок? Цялата тази информация, която формира гръбнака и структурата на един договор, обикновено се случва в хода на тази преддоговорна комуникация между страните”, каза още Маргаритов. Председателят на КЗП се спря и на някои тънки моменти при подписването на договори за по-специфични услуги. „При финансовите услуги поради тяхното естество се дава малко по-голяма свобода на търговеца да променя условията в движение, без да иска предварителното съгласие на потребителя. Става дума за възможност за предсрочно прекратяване на договора, промяна на лихвен процент, на стойност на допълнителни разходи за предоставянето на финансовата услуга”, обясни Маргаритов. Той обърна внимание, че потребителите е добре да имат представа, че това е възможно да се случи и че законът го допуска. Но подчерта, че при всички положения при извършването на такова едностранно изменение от страна на търговеца, ако потребителят реши, че новите условия не са му изгодни, той има право в 7-дневен срок да прекрати договора без неустойки, като ще дължи това, което е получил като предмет на самия договор за финансовата услуга. Маргаритов каза още, че „след изтичането на тези 7 дни влизат в сила новите условия и би трябвало да се прилагат конкретните клаузи, които се съдържат в този договор. Но, за да не изпусне тези 7 дни потребителят, има ясно задължение за предоставящия финансовата услуга да го информира надлежно в писмен вид. Председателят на КЗП обясни, че при договорите за услуги, не само при дефектни стоки, потребителите имат право на рекламация в 14-дневен срок от установяване на несъответствието спрямо обещаното. Търговецът има задължение да направи необходимото, за да компенсира клиента. Ако не го направи, той е в нарушение и Комисията може да се притече на помощ на потребителя. За целта е необходимо да бъде налице сключеният между страните договор, тъй като той е едно от основните доказателства за това какви са отношенията, които са се развили между потребителя и търговеца, завърши Маргаритов.", "date": "2018.06.13", "title": "КЗП:  „Внимавайте с какви условия се съгласявате при сключването на индивидуални договори”"}
{"url": "https://www.novinite.bg/articles/160909/Organizirat-den-na-bashtata-2018-do-pametnika-na-Radichkov-v-Sofiya", "text": "Ден на бащата 2018 до паметника на Радичков организират Столична библиотека и фондация Лале Децата следват примера, а не съветите на значимите мъже в живота си. За да бъдете важен за децата, прекарвайте качествено време с тях, бъдете модел за подражание, научете ги да бъдат благодарни, покажете им света! Столична библиотека и фондация Лале ви канят на литературно събитие по случай Деня на бащата. Заповядайте на 15 юни 2018 г. от 12:00 ч. на литературно четене, което ще се проведе до паметника на Йордан Радичков пред Националната художествена галерия и ще завърши с неговия разказ „Баща ми“. Ще участват проф. Михаил Неделчев, Марин Бодаков, Йордан Ефтимов, Ангел Игов и Иван Христов.", "date": "2018.06.13", "title": "Организират ден на бащата 2018 до паметника на Радичков в София"}
{"url": "https://www.novinite.bg/articles/160911/108-dvorni-kucheta-sa-kastrirani-do-momenta-v-kampaniyata-na-Ekoravnovesie", "text": "Кампанията стартира през месец април от район „Нови Искър, а през месец май екипите работиха в населените места на район „Кремиковци“. През тази година имаме увеличение на кастрираните дворни кучета като само за месеците април и май броят им е нараснал на 108 кучета. Това каза директорът на ОП „Екоравновесие“ Веселин Асенов при представянето на отчета за дейността на предприятието за месец май. Според Веселин Асенов това показва, че все повече стопани постъпват отговорно и припомни, че процедурата по кастриране , обезпаразитяване и поставяне на чип на дворните кучета е безплатно за стопаните им. От 18 юни екипите на „Екоравновесие“ ще кастрират кучета и в район Овча купел. През месец май 31 от кучетата настанени в приютите на „Екоравновесие” намериха своя нов дом. Заловените безстопанствени кучета от екипи на предприятието са общо 242, като 209 от тях са кастрирани , а 198 са върнати по местата на залавянето им. Доброволно от собственици, поради невъзможност да се грижат за домашните си любимци, през същия месец, за настаняване в приют е предадено 1 куче. В общинската ветеринарна клиника „Връбница“ за лечение са постъпили 25 кучета. На 30 юни в парк „Заимов” ще проведем поредната инициатива от кампанията за осиновяване на кучета от приютите на предприятието, каза още Асенов. Кампанията е с мото „Осиновявай, не купувай” и през тази пролет стартира в столичен Мол. През лятото ще продължи със събития на открито в парковете на София. Посетителите на парк „Заимов” ще могат да се запознаят с кучетата от общинския приют в с. Горни Богров. Всеки желаещ ще може да разходи куче, да му се порадва и дори да го осинови още на място. Процедурата е облекчена и се реализира с попълване на документи на място единствено срещу данните от личната карта на новия собственик. Служители на „Екоравновесие” и доброволци ще разкажат на присъстващите за общинските приюти, за възможностите за разходки и осиновявания. В рамките на събитието ще бъде обърнато внимание и на културата на отглеждане и отговорността на собствениците на домашни любимци. Веселин Асенов представи и финансов отчет за дейността на пердприятието. За изминалия месец изразходваните финансови средства за дейността на предприятието са 149 251 лв., като в тях влизат разходи за ветеринарно медицински консумативи и лекарства, храна за животните в приютите и ветеринарната клиника, за външни услуги /поддръжка на трафопост за приют „Горни Богров“, сметоизвозване, техническо поддържане на компютърна техника и системи за видеонаблюдение, абонамент автоматична телефонна централа, почистване на изгребните ями, сервизно обслужване на автобомилите, заплати и осигуровки на работниците и служителите.", "date": "2018.06.13", "title": "108 дворни кучета са кастрирани до момента в кампанията на „Екоравновесие“"}
{"url": "https://www.novinite.bg/articles/160914/Shefat-na-Oblastnata-direkciya-na-MVR-v-Sofiya-podade-molba-za-pensionirane", "text": "Директорът на Областната дирекция на МВР-София ком. Георги Григоров подаде молба за пенсиониране, информира NOVA.„Току-що подадох рапорт за пенсиониране. Няма да умирам на работното си място”, потвърди ком. Григоров.Рапортът идва след показната стрелба между избягалия затворник Владимир Пелов и криминално проявения Марио Панчев в Ботевград.Във вторник стана ясно, че месец преди разстрела Панчев е заловен с незаконен пистолет и е сигнализирал полицията в района, че се страхува Пелов да не го убие. МВР не взема мерки.Освен това става ясно, че на територията на Областната дирекция, чийто шеф в ком. Григоров, Пелов се е укривал в апартамент в центъра на Ботевград близо месец.", "date": "2018.06.13", "title": "Шефът на Областната дирекция на МВР в София подаде молба за пенсиониране"}
{"url": "https://www.novinite.bg/articles/160891/BSP-shte-vnese-vota-na-nedoverie-do-sryada", "text": "До следващата сряда се очаква от БСП да внесат вота на недоверие за сектор \"Сигурност\" към правителството, каза зам.-председателят на ПГ на БСП \"За България\" Весела Лечева пред БНТ. Тя подчерта, че имат мотиви и те са много, в момента се пишат аргументите. В отговор на обвиненията депутатът от ГЕРБ - Тома Биков каза, че няма политически мотив за подобен вот.\"Аргументите ние ги виждаме всеки ден. Какво още трябва да се случи? Вие виждате смешните действия от страна на МВР. Щом като затворници могат спокойно да си внасят оръжия вътре в затвора... Те се оправдават с това, че са носели шапки.... нали виждате за каква пародия става дума\", каза Лечева.Според Тома Биков от ГЕРБ обаче най-голямата грешка е лошата комуникация. \"Избрали са си лоши говорители... При едно по-адекватно обясняване на ситуацията щеше да стане по-ясно и за хората. Надявам се от МВР да коригират тези действия на комуникационно ниво\", заяви той.", "date": "2018.06.13", "title": "БСП ще внесе вота на недоверие до сряда"}
{"url": "https://www.novinite.bg/articles/160917/SASht-Kanada-i-Meksiko-priemat-Mondiala-prez-2026-g", "text": "САЩ, Канада и Мексико ще приемат мачовете от Световното първенство през 2026 година. Това решение бе взето по време на 68-ия конгрес на ФИФА в Русия. Така за първи път в историята на планетарния шампионат три страни ще бъдат домакини на финалите.Тройната им кандидатура надделя в спора за домакинството над другия основен кандидат – Мароко. За победителите своя глас дадоха 134 от общо 203 гласували, докато африканската държава получи скромните 65 гласа.Победата за тройната кандидатура бе очаквана заради модерната спортна база, отлично развитите транспортни връзки, както и безспорната любов към футбола в Мексико. На отсрещната страна кандидатурата на Мароко бе добра единствено на „хартия“, тъй като много от стадионите и пътищата тепърва трябваше да бъдат изграждани.За последно Северна Америка прие финалите на Световното първенство през 1994, когато домакин бе САЩ. Именно тогава бе и най-доброто представяне на България, като тимът ни завоюва бронзовите медали, завършвайки на четвърто място.Друга интересна подробност е, че за Мексико това ще е рекордно трето домакинство на световните финали след 1970 и 1986.На Световното първенство през 2026 година вместо 32 ще вземат участие 48 отбора, разпределени в 16 групи с по 3 отбора във всяка.", "date": "2018.06.13", "title": "САЩ, Канада и Мексико приемат Мондиала през 2026 г."}
{"url": "https://www.novinite.bg/articles/160886/Otnovo-naprejenie-v-Ugarchin", "text": "Напрежение в Угърчин. Мъже заплашиха с брадви и ножове строителни работници, които са работили по сградата на училището. Първоначално групата е атакувала и възрастен мъж и жена, а после е нахлула в местен магазин.Двама от извършителите са арестувани, а един все още се издирва. Оказва се, че те са стари познайници на местните жители. \"По обяд трима пияни роми решиха да проявят своеволие. Без причина. Тук има и други агресивни роми\", разказа Ради Еков.Негов съгражданин показа рани от нож, които преди години един от тримата извършители му е нанесъл в заведение. По думите му за агресията не е имало повод.В сряда сутринта местните събраха на мирен протест пред общината. Те искат да изкажат недоволството си от набезите, които продължават вече години. \"През последните няколко имаше няколко души, убити от роми. Последният случай е от септември. Безпомощен човек беше убит на улицата от роми\", казва Ради Еков.", "date": "2018.06.13", "title": "Отново напрежение в Угърчин"}
{"url": "https://www.novinite.bg/articles/160901/Spipaha-hrani-s-iztekal-srok-na-godnost", "text": "Хранителни продукти с изтекъл срок на годност иззеха служители на ОДМВР – В. Търново.Това съобщиха от пресцентъра на МВР.Съвместната проверка в склад за търговия на едро на хранителни продукти в областния град е предприета вчера.В нея са участвали служители на сектор „Противодействие на икономическата престъпност“ при ОДМВР – В. Търново и представители на Областната дирекция по безопасност на храните.В хода на инспекцията е установено, че в склада се съхраняват предимно млечни продукти с изтекъл срок на годност, както и такива, чиито опаковки са с подменени стикерите, указващи срока на годност.В помещението са открити и иззети и множество отпечатани стикери и етикети за хранителни продукти, както и компютърна техника за изготвянето им.Установен е собственикът на склада.По случая в ОДМВР – В. Търново е започнато досъдебно производство за престъпление по чл. 232, ал. 2 от НК, работата по което продължава под наблюдението на прокуратурата.", "date": "2018.06.13", "title": "Спипаха храни с изтекъл срок на годност"}
{"url": "https://www.novinite.bg/articles/160895/Priklyuchi-proverkata-na-yazovirite", "text": "Приключи обследването на техническото и експлоатационно състояние на язовирните стени и съоръженията към тях на територията на област Габрово. Проверките са в изпълнение на заповед на областния управител и се извършват от междуведомствена комисия, която е съставила констативни протоколи по образец на ДАМТН за всеки един от проверените обекти. Съгласно информацията от доклада на председателя на Комисията по-голямата част от язовирите са с понижено водно ниво и осигурен ретензиращ обем за приемането на притока вследствие снеготопенето и пролетните валежи. Осем язовира са източени напълно и не функционират, но на собствениците е предписано да осигуряват периодично наблюдение. С неизправни основни изпускатели са десет язовира, като на собствениците са направени предписания за спешни действия за отстраняване на проблемите В следствие на обследването, което обхваща и проводимост на коритото – 500 м под язовирната стена, е констатирано, че състоянието на деретата е незадоволително и се налага незабавно почистване и сеч на дървета и храсти. По-голямата част от всичките 70 язовира на територията на областта имат изготвени: Инструкция за експлоатация, Програма за технически контрол и съгласувани актуални аварийни планове. В съответствие с направените в протоколите от проверката предписания на Кмисията, собствениците на язовирите следва да предприемат незабавни действия за почистване и отстраняване на неизправностите по преливниците, недопускане завиряване на изпразнените язовири до отстраняване на неизправностите, указани в протоколите, за които Комисията е констатирала несъответствия.", "date": "2018.06.13", "title": "Приключи проверката на язовирите"}
{"url": "https://www.novinite.bg/articles/160907/GDBOP-i-specprokuraturata-udariha-grupa-za-razprostranenie-na-droga", "text": "Спецпрокуратурата и ГДБОП проведоха акция срещу наркоразпространението на териториите на Плевен и Ловеч, съобщиха от пресцентъра на МВР.Задържани са шестима. При претърсвания на пет адреса и пет автомобила са открити различни по вид наркотични вещества, електронни везни, 2800 лева, множество документи, мобилни телефони, преносим компютър и СИМ-карти.На шестимата задържани са повдигнати обвинения за организирана престъпна група и разпространение на наркотици.", "date": "2018.06.13", "title": "ГДБОП и спецпрокуратурата удариха група за разпространение на дрога"}
{"url": "https://www.novinite.bg/articles/160890/Dneven-horoskop-za-sryada", "text": "Никой не е казал, че сбъдването на мечтите е лесно и за щастие и вие не го очаквате. Но днес ще се чудите не може ли да бъде малко по-лесно. Днес ще получите много добри идеи от хората около вас, не се срамувайте да ги осъществите. Чувствате се като истински резервоар за фантастични идеи и вдъхновение. Познайте какво? Прави сте. Днес можете да се включите в много креатични дейности и резултатите ще бъдат очарователни. При вас се наблюдава несъответствие на човека, който сте и този, който представяте пред света. Това ви прави интересни личности, но днес можете да си позволите да разкриете малко повече от истинската си същност. Вижте повече на :", "date": "2018.06.13", "title": "Дневен хороскоп за сряда"}
{"url": "https://www.novinite.bg/articles/160896/Chasove-ostavat-do-nachaloto-na-Svetovnoto-parvenstvo-v-Rusiya", "text": "Над 1 милион чужди запалянковци се очакват за Световното първенство в Русия, което започва в четвъртък. Най-много са американците, тъй като зад Океана са продадени предварително над 100 хиляди билета. От ранни зори до късна вечер Москва е озарена от футболна страст и много надежди.Франция, Испания, Англия, Уругвай, Аржентина, Германия и Бразилия. Все отбори, които са държали купата на планетата с амбиции да стъпят на върха и в Русия.Кой обаче ще обере лаврите? Можем да попитаме котарака Ахил от Ермитажа в Санкт Петербург. За руснаците белокосместият аристократ е безпогрешният медиум, който ще помага в залозите.Гледайте във видеото какво предсказа той.", "date": "2018.06.13", "title": "Часове остават до началото на Световното първенство в Русия"}
{"url": "https://www.novinite.bg/articles/160899/Kyurdite-mogat-da-reshat-dali-Erdogan-pak-shte-e-prezident", "text": "Ще решат ли гласовете на кюрдите кой ще е новият президент на Турция след изборите на 24 юни? Този въпрос поставя в свой материал AFP. Според анализа основен елемент ще е град Диарбекир, където се очаква категорична победа на Селахатин Дермиташ. Въпросът обаче е кой ще е втори - Реджеп Ердоган или основният му противник Мухарем Индже. И Ердоган, и Индже отидоха в Диарбекир през тази седмица в опит да привлекат повече гласове. Прогнозите обаче са, че при балотаж кюрдите ще предпочетат основно Индже.От 80 млн. души население в Турция, около 20% са кюрди. Иначе Die Frankfurter Allgemeine Zeitung изчисли, че 1,4 млн. турци могат да гласуват на изборите в Турция, като те почнаха още миналата седмица. Избирателни секции бяха отворени в Берлин, Дюселдорф, Есен, Франкфурт, Хановер, Хамбург, Кьолн, Мюнхен, Нюрнберг и Щутгарт. Ако се стигне до втори тур, турците в Германия ще гласуват в периода от 30 юни до 4 юли. В Турция той е планиран за 8 юли.", "date": "2018.06.13", "title": "Кюрдите могат да решат дали Ердоган пак ще е президент"}
{"url": "https://www.novinite.bg/articles/160884/Predimno-slanchevo-shte-e-vremeto-dnes", "text": "Днес ще бъде предимно слънчево. След обяд главно над западната половина на страната ще се развива купеста и купесто-дъждовна облачност. На места там ще има краткотрайни, временно интензивни валежи, придружени от гръмотевични бури. Има условия за градушки. В крайните западни райони явленията ще продължат и през нощта. В Източна България ще духа до умерен вятър от изток-югоизток. След обяд ще е горещо, максималните температури ще са между 31° и 36°, на места в низините и малко по-високи, по морския бряг – от 26° до 29°. Над масивите в западната половина на страната преди обяд ще е предимно слънчево, но около обяд и през нощта ще се развива купеста и купесто-дъждовна облачност. На места там ще има краткотрайни, временно интензивни валежи, придружени от гръмотевични бури. Над планините в Източна България през целия ден ще е предимно слънчево, ще духа до умерен вятър от югоизток. Максималната температура на височина 1200 метра ще е около 24°, на 2000 метра – около 18°.Над Черноморието ще бъде предимно слънчево. Ще духа до умерен вятър от юг-югоизток. Максималните температури ще са от 26° до 29°. Температурата на морската вода е от 22-24°. Вълнението на морето ще е 2 бала.", "date": "2018.06.13", "title": "Предимно слънчево ще е времето днес"}
{"url": "https://www.novinite.bg/articles/160915/Blizo-800-dushi-sa-zasecheni-bez-kolani-v-kolite-samo-za-mesec", "text": "За месец близо 800 човека са засечени без колани в колите. Това показала проверка на прокуратурата, възложена на полицията. Тя започнала след редица репортажи в медиите.От 23 до 29 април е имало проверки на коли, автобуси и камиони. Така само тази седмица са установени 239 случая за неизползване на предпазни колани от водачи или пътници в автобуси.Следващата седмица са установени отново над 200 нарушители. Малко повече са в седмицата преди 24 май. Интересно е, че са засечени 80 случая с нарушения в автобуси.", "date": "2018.06.13", "title": "Близо 800 души са засечени без колани в колите само за месец"}
{"url": "https://www.novinite.bg/articles/160885/Organizaciya-na-dvijenieto-vav-vrazka-s-poseshtenieto-na-prezidenta-na-Republika-Makedoniya", "text": "Забранява се престоят и паркирането на пътни превозни средства от 15.00 часа на 13 юни до отпътуване на делегацията на 15 юни на паркинга на „София хотел Балкан“ От 8.00 часа до приключване на мероприятието на 14 юни на северозападната дъга на пл. „Св. Александър Нески“ между ул. „11-ти август“ и ул. „Оборище“ От 8.00 часа до приключване на мероприятието на 14 юни на бул. „Джеймс Баучър“ между бул. „Черни връх“ и ул. „Златен рог“ от страната на хотела. От 9.00 часа до 10.30 часа на 14 юни се забранява влизането на пътни превозни средства по ул. „Оборище“ между ул. „Г. С Раковски“ и ул. „11-ти август“ само при необходимост и по преценка на отдел „Пътна полиция“ при СДВР.", "date": "2018.06.13", "title": "Организация на движението във връзка с посещението на президента на Република Македония"}
{"url": "https://www.novinite.bg/articles/160892/Startira-nacionalna-informacionna-kampaniya-Letyasht-start", "text": "На 11 юни стартира национална информационна кампания “Летящ старт”, организирана от финансова институция , официален посредник на , в партньорство с,  и “”. Първият етап на инициативата завършва на 28 юни, четвъртък, с дискусия на тема “Повишаване на финансовата и бизнес грамотност на предприемачите у нас” в SOHO Sofia от 18:00 часа.Поканени да се включат са няколко конкретни групи от обществото, а именно:Опитът на организаторите сочи, че целевите групи не са достатъчно информирани и подготвени за успешен старт на бизнес идеята си. Подбудата е те да бъдат детайлно запознати с рисковете и възможностите на бизнес средата.Изграждането на доверие в експертните институции и организации е основополагащо за устойчивото развитие на предприемачеството у нас.В рамките на месец юни ще бъдат разпространени информационни материали с финансови и бизнес термини, практически съвети и примери за добри практики, посредством различните комуникационни канали на ключови неправителствени организации:, ,, , ,  и . На 28 юни организаторите  и партньорите от неправителствения сектор ще споделят опита си по изготвянето на бизнес план и конкретни финансови съвети към заинтеросваните предприемачи, поканени да вземат участие в събитието в SOHO SOFIA от 18:00 часа.  ", "date": "2018.06.13", "title": "Стартира национална информационна кампания “Летящ старт”"}
{"url": "https://www.novinite.bg/articles/160888/Eto-kade-ot-dnes-sedmoklasnicite-shte-poluchavat-slujebnite-si-belejki-s-rezultati-ot-vanshnite-ocenyavaniya", "text": "От днес седмокласниците ще получават служебните си бележки с резултатите от националните външни оценявания от училищата, в които се обучават. Това съобщи пресцентърът на Министерството на образованието и науката. От 20 до 26 юни седмокласниците ще подават документи за прием в профилираните и професионалните гимназии в страната, в паралелките за профилирана подготовка в средните училища и в професионалните гимназии или в паралелките за професионална подготовка в обединените, средните училища и в профилираните гимназии. Кандидатстването и тази година след седми клас ще бъде чрез електронната система на МОН /https://priem.mon.bg// или на хартиен носител в училищата-гнезда. Родителите или учениците, които са подали заявления за участие в първото класиране на хартиен носител, няма да могат да подават електронно и обратно. Балообразуването за отделните училища е различно и се формира от резултатите от изпитите по български език и литература, и по математика, както и от приравнените в точки оценки от свидетелството за основно образование по предмети, определени от съответните училища. Списъците с приетите на първо класиране седмокласници ще бъдат обявени до 3 юли. Записването на учениците в новите им училища или подаването на заявления за участие във второто класиране е в периода 4-6 юли, информират от МОН. \"Попълването на заявлението трябва да се извърши много внимателно и добре обмислено. Подредбата на училищата трябва да се осъществи от най-желаните низходящо към по-малко желаните профили, професии и специалности на конкретните училища\", съветва началникът на Регионалното управление на образованието в София Ваня Кастрева седмокласниците и техните родители. Тя допълва, че медицинско свидетелство е необходимо при кандидатстването в паралелки с професия или специалност", "date": "2018.06.13", "title": "Ето къде от днес седмокласниците ще получават служебните си бележки с резултати от външните оценявания"}
{"url": "https://www.novinite.bg/articles/160908/Jalt-kod-za-silni-valeji-i-gramotevici-v-12-oblasti", "text": "Жълт код за обилни валежи и гръмотевици е обявен в 12 области в страната, съобщават от НИМХ.Тази сряда започна със слънце над цялата страна, но още в ранния следобед ще започне да се развива мощна купеста облачност над Западна България. Очакват се превалявания, на места интензивни валежи, придружени от гръмотевици и силен вятър. Има условия и за образуване на градушки.Жълт код е обявен за областите Видин, Монтана, Враца, Плевен, Ловеч, София-област, София-град, Перник, Кюстендил, Благоевград, Пазарджик и Смолян.Въпреки динамичност време температурите остават необичайно високи. В най-топлите часове на деня ще бъде горещо и термометрите ще отчитат от 31 до 36 градуса.Само около морето остава по-хладно и свежо. Там се очакват между 26 и 29 градуса, за водата – от 22 до 24. През целия ден времето по Черноморието ще бъде слънчево и приятно.Над планините се очаква обичайната схема – до обяд слънце, следобед дъжд, но температурите ще останат високи.Тази нощ валежите от Западна България ще обхванат и Дунавското поречие. През следващите 4 – 5 дни те ще се увеличават, на места ще паднат интензивни количества. Ггръмотевици и градушки също не са изключени. За четвъртък е обявен оранжев код за 9 области в страната - Видин, Монтана, Враца, София – област, София – град, Перник, Кюстендил, Благоевград и Пазарджик.", "date": "2018.06.13", "title": "Жълт код за силни валежи и гръмотевици в 12 области"}
{"url": "https://www.novinite.bg/articles/160918/Cyaloto-rakovodstvo-na-MVR-Sofiya-oblast-e-osvobodeno-ot-dlajnost", "text": "Цялото ръководство на МВР-София област е освободено от длъжност. Това съобщи вътрешният министър Валентин Радев.Причината е несправяне с работата, включително с издирването на избягалия затворник Владимир Пелов, който бе убит преди седмица в Ботевград.За момента няма информация кой ще наследи директора на областната дирекция Георги Григоров. ", "date": "2018.06.13", "title": "Цялото ръководство на МВР-София област е освободено от длъжност"}
{"url": "https://www.novinite.bg/articles/160887/Borisov-v-Tel-Aviv-Gordeem-se-sas-spasyavaneto-na-balgarskite-evrei", "text": "„Спасяването на българските евреи е безпрецедентен факт в световната история - нито един евреин от България не е изпратен в лагерите на смъртта. Ние се гордеем с този факт\" - това заяви в Тел Авив министър-председателят Бойко Борисов по време на срещата си с изпълнителния директор на Американския еврейски комитет Дейвид Харис. През 2018-а се отбелязва 75-ата годишнина от спасяването на българските евреи. Премиерът Борисов подчерта, че и днес България продължава да се бори срещу всякакви прояви на нетолерантност, ксенофобия и говор на омразата, включително в условията на интензивен миграционен натиск към страната. Той изтъкна, че българското правителство следи внимателно проблемите, свързани с расизма, расовата дискриминация и нетърпимостта. Борисов запозна Дейвид Харис с ангажиментите на страната като ротационен председател на Съвета на ЕС през първата половина на тази година и изтъкна, че ключовата дума за диалог, която е използвана, е мир. Двамата обсъдиха също двустранните отношения и приноса на България за стабилизация и устойчиво развитие на Балканите. От своя страна Дейвид Харис подчерта, че комитетът има чудесно партньорство с България и лично с премиера Борисов.", "date": "2018.06.13", "title": "Борисов в Тел Авив: Гордеем се със спасяването на българските евреи"}
{"url": "https://www.novinite.bg/articles/160889/Vojnata-po-patishtata-vze-3-novi-jertvi", "text": "Трима души са загинали, а 22-ма са ранени при 19 тежки пътни произшествия, станали през изминалото денонощие в страната. Това съобщиха от пресцентъра на МВР. В София през денонощието са регистрирани 53 леки и две тежки катастрофи, при които има двама пострадали.", "date": "2018.06.13", "title": "Войната по пътищата взе 3 нови жертви"}
{"url": "https://www.novinite.bg/articles/160900/Volya-nyama-da-podkrepi-vota-na-nedoverie", "text": "Воля няма да подкрепи вота на недоверие, който БСП готви срещу правителството. Това стана ясно от думите на Веселин Марешки, който днес даде брифинг в парламента. Според него въпросът за сигурността и битовата престъпност е сериозен и трябва да влезе в Народното събрание. „Сигурността както по времето на Орешарски, така и сега не е на ниво. Защото парите не отиват по предназначение, а за корупция“, смята Марешки. По думите му най-лесно е да се направи сделката. „Темата за сигурността е много ясна и по принцип един такъв вот трябва да мине. Но докато българският народ не намери своята алтернатива, дотогава няма смисъл. Няма да го подкрепим, защото е безсмислен“, заяви Марешки.", "date": "2018.06.13", "title": "Воля няма да подкрепи вота на недоверие"}
{"url": "https://www.novinite.bg/articles/160920/Avtomatizirana-mashina-prosvetlyava-obshtinskite-patishta-kraj-Veliko-Tarnovo", "text": "С автоматизирана машина общинското предприятие „Зелени системи“ осъществява дейностите по просветляване на общинските пътища от четвъртокласната мрежа край Велико Търново. Новата техника оптимизира чистенето на растителността край шосетата и скъсява няколко пъти времето за обработка на пътните участъци. Ако преди ръчното просветляване на път между две села отнемаше около седмица, сега машината обработва същото разстояние за един ден. Новата придобивка в техническия парк на ОП „Зелени системи“ е мултифункционална – към нея могат да бъдат прикачвани както приспособления и съоръжения за чистене на треви, храсти и кастрене на клони, така също и гребло. Това позволи през последния зимен сезон машината да бъде използвана и като снегорин.", "date": "2018.06.13", "title": "Автоматизирана машина просветлява общинските пътища край Велико Търново"}
{"url": "https://www.novinite.bg/articles/160910/Korneliya-Ninova-Zastavame-zad-iskaniyata-na-transportnite-firmi", "text": "„Срещнахме се с представители на транспортни фирми в България, чиито искания подкрепяме напълно. Не стига, че са притиснати от пакета за „Мобилност“ на Макрон, но получават и допълнителен удар тук, вътре, в България, от правителството и от депутати от управляващото мнозинство“. Това заяви председателят на БСП Корнелия Нинова пред журналисти в парламента. Тя обясни, че става въпрос за внесения Закон за Българската автомобилна камара, където ги принуждават да членуват всички. „Тази камара да издава лицензите, а не, както до сега, Автомобилната инспекция. Това е абсолютно лобистки закон, който създава едно частно министерство на транспорта. Хем държавата абдикира от ангажиментите си, хем ги дава в ръцете на едно частно лице, което да управлява целия този бранш. Досещаме се в чий интерес“, коментира председателят на левицата. „Настояваме веднага ГЕРБ и тези, които са го подписали, да изтеглят този закон, защото ни беше предоставено и изключително смущаващо доказателство – тази камара още не е създадена със закон, но едно лице, близко до властта, вече е запазило в Търговския регистър името за регистрация. Като представляващ тази камара е вписан Миролюб Столарски“, посочи Нинова. Тя подчерта, че от транспортните фирми ще се очаква да внасят по 1000 лв. членски внос. „Става въпрос за 17 000 фирми. Това е чист приход за няколко лица в държавата от 17 млн. лв. Представете си за каква арогантност става въпрос. Не стига, че външни решения в ЕС сериозно заплашват съществуването на българския транспортен бранш, който е голямо перо в икономиката ни, а и отвътре ги ликвидират с това. Решението с камарата убива най-вече малките и средни превозвачи“, каза още Корнелия Нинова.", "date": "2018.06.13", "title": "Корнелия Нинова: Заставаме зад исканията на транспортните фирми"}
{"url": "https://www.novinite.bg/articles/160905/Startira-izgrajdaneto-na-Bronzovata-kashta-v-Sofiya", "text": "Започна изграждането на  Бронзовата къща на мястото на бившия мавзолей в София. Графикът за сглобяването на инсталацията е съставен от художника Пламен Деянов. Планът предвижда проектът да бъде готов в завършен вид до 25 юни.С тази арт-инсталация Столична община поставя символично началото на превръщането на пространството в галерия за съвременно изкуство. Само преди дни, проектът беше на косъм от провал, след като намерението на София да се откаже от Бронзовата къща заради неспазване на срока.Ние няма да търпим отлагане по проекта, така че в момента, в който се установи забавяне, прекратяваме изпълнението на проекта”, заяви Малина Едрева от Столична община, иформира бТВ.", "date": "2018.06.13", "title": "Стартира изграждането на Бронзовата къща в София"}
{"url": "https://www.novinite.bg/articles/160913/Bojko-Borisov-Izrael-e-priyatel-na-kojto-mojem-da-razchitame", "text": "Вярвам, че всеки един гражданин на Израел дълбоко в себе си знае, че сме спасили българските евреи от депортация. Поклон пред подвига на българския народ. Това заяви министър-председателят на България Бойко Борисов по време на срещата си с президента на Държавата Израел Реувен Ривлин. Премиерът Борисов посочи, че геройството на българския народ в онези години е отворило вратата към отличното сътрудничество между двете страни, което наблюдаваме днес. „За нас Държавата Израел е приятел, на който можем да разчитаме“, подчерта българският министър-председател. Бойко Борисов поздрави Реувен Ривлин и министър- председателя Бенямин Нетаняху за мъдростта и твърдостта, с която ръководят държавата и сподели, че е впечатлен от технологичния прогрес на Израел. Премиерът Бойко Борисов коментира, че днес светът започва да решава конфликтите си много лично. „Мога да съдя по реакциите на колегите си в Европейския съюз. Въпреки всичко обаче, ние сме демократична общност и трябва винаги търсим диалог“, каза премиерът. Президентът на Израел Реувен Ривлин акцентира върху дълбокото уважение, което гражданите на Израел изпитват към българите. „Това приятелство между двата народа допринася и за добрия политически диалог между Израел и България. Заедно с България развиваме съвместна дейност в множество сфери, като ние вярваме, че има още сектори, в които можем да работим успешно заедно“, съобщи Реувен Ривлин. По думите му, Държавата Израел цени високо поведението и позицията на България като председател на Съвета на Европейския съюз по темите, касаещи взаимоотношенията между Съюза и Израел. Президентът Ривлин бе категоричен, че фашизмът и неофашизмът съществуват и в днешни дни. Той изрази мнение, че обща отговорност на всички страни е да се борят срещу тези явления, защото те са олицетворение на злото. „Израел е демократична държава и демокрацията е за всички граждани, които живеят в тук“, подчерта Ривлин.", "date": "2018.06.13", "title": "Бойко Борисов: Израел е приятел, на който можем да разчитаме"}
{"url": "https://www.novinite.bg/articles/160916/VMRO-shte-sledi-vnimatelno-dali-Makedoniya-spazva-Dogovora-za-dobrosasedstvo", "text": "И ВМРО взеха отношение по темата с новото име на Македония. \"Трябва да внимаваме за това дали Македония ще изпълнява договора за добросъседство. В годините на преход виждахме различните управляващи в Македония, които имаха различни политики към България и българите там\", коментира депутатът от Обединени патриоти Юлиан Ангелов. \"Ние приветстваме това, че Гърция и Македония намериха компромис и един проблем на Балканите ще бъде решен, защото, когато държавите около България са стабилни и нямат проблеми, тогава и българската държава ще бъде по-успешна и стабилна\", убеден е народният представител. Той изтъкна, че ВМРО продължава да следи внимателно дали Македония изпълнява Договора за добросъседство и дали са зачитани правата на над 100 000 българи, живеещи там. \"За нас е важно договорът да се изпълнява, всички фалшификации в учебниците по история да бъдат премахнати и правата на българите там да бъдат зачитани. Само тогава ще повярваме, че новото управление в Македония иска да промени нещата и да наложи нов модел на добросъседски отношения с всички държави на Балканите\", заяви Юлиан Ангелов.", "date": "2018.06.13", "title": "ВМРО ще следи внимателно дали Македония спазва Договора за добросъседство"}
{"url": "https://www.novinite.bg/articles/160898/Potushiha-pojara-v-Kresnenskoto-defile", "text": "Напълно ликвидиран е пожарът, който възникна вчера около 17.30 часа в района на Кресненското дефиле. Това съобщи директорът на РД ПБЗН-Благоевград Георги Пармаков, цитиран от БТА. Веднага на място бяха изпратени екипи на пожарната служба в Сандански, както и служители на ДГС \"Кресна\". Пожарът беше овладян и локализиран още снощи, а тази сутрин и ликвидиран напълно. Огнената стихия е обхванала около 3 дка борова гора, но е бил низов, допълни Пармаков. Причината за пожара е късо съединение, след като дърво е паднало върху жиците на далекопровод и е скъсало две от тях. Това е довело и до прекъсване на осветлението в \"Кривия\" тунел на главен път Е-79 в района на Кресна. И към момента все още няма осветление в тунела. Очаква се днес то да бъде възстановено след отстраняване на аварията. Има скъсани проводници. Движението трябва да се осъществява с повишено внимание, съобщиха от Областно пътно управление-Благоевград.", "date": "2018.06.13", "title": "Потушиха пожара в Кресненското дефиле"}
{"url": "https://www.novinite.bg/articles/160903/Mareshki-podava-signal-v-prokuraturata-sreshtu-Karakachanov", "text": "Веселин Марешки обяви, че ще подаде сигнал в прокуратурата срещу политическото ръководство на Министерството на отбраната.„Трябва да се търси отговорност за инцидента в авиобаза „Крумово“, заяви лидерът на ВОЛЯ, цитиран от агенция „Фокус”.„Тези, които не са осигурили средства за обучението на българските пилоти или са допуснали техническа неизправност, на практика са ги правили на сигурна смърт. И кой друг носи отговорност, освен политическото ръководство на Министерството на отбраната под началничеството на Красимир Каракачанов. Ние ще сезираме прокуратурата за бездействие и несвършена работа, защото излиза, че в този ден няколко български екипажа са играли на руска ролетка, тъй като няколко са се сменяли на този хеликоптер“, коментира още Марешки.„Отдавна този човек трябваше да е излязъл от Министерството на отбраната. Не трябва българската армия да дава повече жертви, затова трябва максимално бързо да се намери човек, който да застане начело на отбраната“, каза още лидерът на „Воля“.", "date": "2018.06.13", "title": "Марешки подава сигнал в прокуратурата срещу Каракачанов"}
{"url": "https://www.novinite.bg/articles/160912/Angelkova-shte-otkrie-sreshtata-na-ministrite-s-resor-turizam-ot-stranite-chlenki-na-OChIS", "text": "Министърът на туризма Николина Ангелкова ще открие срещата на министрите с ресор туризъм на страните-членки на Организацията за Черноморско икономическо сътрудничество (ОЧИС) утре във Варна. Събитието е от най-високия клас „А“, включено в календара на Българското председателство на Съвета на ЕС. На среща ще бъдат представени резултатите от председателството на България на работната група „Сътрудничество в туризма“ към организацията. Във форума ще участват също Майкъл Христидис, генерален секретар на ОЧИС, Братислав Джорджевич, изпълнителен мениджър на ОЧИС и Асаф Хаджиев, генерален секретар на ПАЧИС, както и представители на държави-членки на ОЧИС.", "date": "2018.06.13", "title": "Ангелкова ще открие срещата на министрите с  ресор туризъм от страните-членки на ОЧИС"}
{"url": "https://www.novinite.bg/articles/160923/Albaniya-poiska-ot-Kitaj-da-priznae-Kosovo", "text": "Социалистическа партия на Албания поиска от представители на Китайска комунистическа партия (КПП) да признаят Косово като независима държава и да подкрепят членството й в международни организации, съобщава електронното издание Gazeta Express. Косовският въпрос е била една от главните теми в рамките на срещата на генералния секретар на Социалистическа партия на Албания Таулант Бала с делегация на КПП, водена от Шен Беили, заместник-министър в отдел „Международни отношения\" на Централния комитет на Комунистическата партия на Китай.Срещата между двете делегации се е провела в Тирана, предаде Фокус. В рамките й Бала е подчертал, че признаването на Косово и подкрепата за членството му в международни организации ще допринесе за диалога между Белград и Прищина за нормализиране на двустранните отношения.", "date": "2018.06.13", "title": "Албания поиска от Китай да признае Косово"}
{"url": "https://www.novinite.bg/articles/160919/Darjavniyat-glava-na-Republika-Makedoniya-George-Ivanov-shte-bade-na-oficialno-poseshtenie-v-Balgariya", "text": "На 14 и 15 юни на официално посещение в България ще бъде президентът на Република Македония Георге Иванов. Визитата е по покана на българския държавен глава Румен Радев. На 14 юни на площад „Св. Александър Невски“ в столицата от 11.00 часа ще се състои церемонията по официалното посрещане на македонския президент. Георге Иванов ще положи венец пред паметника на Незнайния войн. От 11.25 часа президентите на Република България и Република Македония ще проведат среща на „четири очи“ на „Дондуков“ 2, след което ще се състоят пленарните разговори на официалните делегации на двете държави. Румен Радев и Георге Иванов ще дадат съвместна пресконференция от 12.35 часа. По време на посещението си президентът Георге Иванов ще бъде придружаван от своята съпруга.", "date": "2018.06.13", "title": "Държавният глава на Република Македония Георге Иванов ще бъде  на официално посещение в България"}
{"url": "https://www.novinite.bg/articles/160922/Pargov-Politikata-na-upravlyavashtite-v-SO-e-pechalbarstvo-a-ne-reshavane-na-problemite-s-parkiraneto-v-Sofiya", "text": "Очевидно политиката на управляващите в Столична община е насочена към печалбарство, а не към решаване на проблемите с паркирането в София. Това коментира заместник-председателят на Комисията по транспорт и туризъм от БСП Калоян Паргов. Поводът беше първото разглеждане днес предложения за изменение и допълнение на Наредба за организация на движението на територията на Столична община, внесено от директора на ЦГМ ЕАД Христиан Петров.\"Центърът за градска мобилност предлага повторно увеличение на зелената зона за паркиране в София с 5500 места. Някак тихомълком става това, тъй като този път го прави чрез промени в Наредбата за организация на движението на територията на Столична община, коментира Калоян Паргов. - Очевидно е, че политиката на Столична община е насочена към печалбарство, а не към решаване на проблемите с паркирането в София. С колегите от БСП неведнъж сме настоявали за по-различна политика. Защото със сегашната политика на управляващите скоро зонирането в София с платено паркиране ще стигне до Околовръстното шосе. Това не е решение на проблема с паркирането в града ни. Цяла София не може да бъде превърната в синя и зелена зона. И от това да печели едно търговско дружество, за което винаги сме имали съмнение в прозрачността на работата му. Всъщност, работата му е далеч и от очите на гражданите, и от качествен контрол на СОС\".", "date": "2018.06.13", "title": "Паргов: Политиката на управляващите в СО е печалбарство, а не решаване на проблемите с паркирането в София"}
{"url": "https://www.novinite.bg/articles/160921/Broyat-na-evrodeputatite-shte-bade-namalen-sled-izborite-prez-2019-g", "text": "Броят на членовете на ЕП ще намалее от 751 на 705, когато Обединеното кралство напусне ЕС, освобождавайки място за възможни нови държави в ЕС. Освен намаляването на числеността на Парламента от 751 на 705 избрани представители предложеното ново разпределение на местата, одобрено от Парламента в сряда, ще остави 46 от 73-те освободени от Обединеното кралство места в резерв след Брекзит. Една част от тези 46 места в резерв или всички те може да бъдат разпределяни между нови държави, присъединяващи се към ЕС, или да бъдат запазени свободни, за да остане институцията по-малка. Предложение за разпределение на места (таблица) Освен това евродепутатите подчертават, че разпределението ще се осъществи само ако Обединеното кралство излезе от ЕС. В противен случай ще се запази настоящото положение. Проектът за решение на Европейския съвет беше приет с 566 гласа „за“ срещу 94 „против“ и 31 „въздържал се“.", "date": "2018.06.13", "title": "Броят на евродепутатите ще бъде намален след изборите през 2019 г."}
