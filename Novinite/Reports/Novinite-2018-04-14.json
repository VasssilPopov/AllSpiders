{"url": "http://www.novinite.bg/articles/158696/Izostaveno-taksi-se-transformira-v-dom-za-otpadaci", "text": "Сигнал за безстопанствен автомобил бе подаден от гражданин към Столичната община чрез платформата за сигнали HelpBook.info.Автомобилът е паркиран срещу адрес: ул. \"Царибродска\" 59, вход Б, в Зона Б-18, като е там от доста години, пояснява столичанинът.\"Колата не е в движение от години. Изпочупена е и в нея се изхвърлят боклуци. В лятото на 2017 залепиха лепенка, че до 3 месеца колата трябва да се премахне от собственика иначе предстои принудителното ѝ извозване, но нищо не е направено оттогава\", пише още той.Ако видите нередност, проблем, с който се сблъсквате всеки ден и искате да подадете сигнал - направете го онлайн в HelpBook!Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.04.14", "title": "Изоставено такси се трансформира в дом за отпадъци"}
{"url": "http://www.novinite.bg/articles/158697/Organizaciya-na-dvijenieto-za-sabitie-na-balgarskoto-predsedatelstvo", "text": "От 20.00 часа на 19.04.2018 г. до приключване на мероприятието на 20.04.2018 г. се забранява престоят и паркирането на пътни превозни средства, с изключение на автомобилите превозващи участниците в мероприятието, както следва:- на ул. „Доспат” между бул. „Витоша” и ул. „Баба Неделя”;- на ул. „Баба Неделя”;- на ул. „Д-р Христо Стамболски”.От 07.00 часа до приключване на мероприятието на 19.04.2018 г. и от 07.00 часа до приключване на мероприятието на 20.04.2018 г. се забранява влизането на пътни превозни средства, с изключение на автомобилите обслужващи мероприятията, само при необходимост и по преценка на отдел „Пътна полиция” при СДВР, както следва:- по ул. „Доспат” между бул. „Витоша” и ул. „Баба Неделя”;- по ул. „Баба Неделя”;- по ул. „Д-р Христо Стамболски”.Столична дирекция на вътрешните работи осигурява охрана на мероприятието, постове за контрол и регулиране на движението на възловите кръстовища.  ", "date": "2018.04.14", "title": "Организация на движението за събитие на българското председателство"}
{"url": "http://www.novinite.bg/articles/158702/Kak-svetat-reagira-na-zapadnata-voenna-operaciya-v-Siriya", "text": "САЩ, Франция и Великобритания нанесоха удари срещу програмата за химически оръжия на Сирия. Тези военни действия предизвикаха много широк международен отзвук.Ударите, нанесени тази нощ от САЩ, Великобритания и Франция в Сирия, бяха насочени срещу най-големия изследователски център и два производствени обекта от нелегалната химическа програма на сирийския режим, заяви тази сутрин френската министърка на въоръжените сили Флоранс Парли. \"Ударен бе капацитетът за разработване, създаване и производство на химически оръжия\", каза Парли в Елисейския дворец, където направи изявление заедно с външния министър Жан-Ив Льо Дриан. \"Целта е проста: да се попречи на режима отново да употреби химически оръжия\", добави Парли, цитирана от Франс прес. \"Инфраструктурите, срещу които бяха насочени ударите, са служили за разработка и производство на вещества, използвани за избиване на сирийски мъже, жени и деца в разрез с всички норми на правото и цивилизацията\", продължи френската министърка. \"Ние не се стремим към конфронтация и отхвърляме всяка логика на военна ескалация. По тази причина заедно с нашите съюзници ние се постарахме руснаците да бъдат предварително уведомени\", подчерта тя. В ударите срещу Франция участва с многоцелеви фрегати в Средиземно море и изтребители, каза Парли. \"Многоцелеви фрегати с ескортни кораби за защита и подкрепа бяха разположени в Средиземно море. В същото време в началото на нощта бе предприето въздушно нападение от няколко военновъздушни бази във Франция, за да стигнат самолетите до сирийския бряг. Тези различни средства откриха съвършено съгласувано огън с крилати ракети, в тесен синхрон с нашите американски и британски съюзници\", каза френската министърка на въоръжените сили.Военната операция на САЩ, Великобритания Франция в Сирия е легитимна, съразмерна и прецизна, заяви тази сутрин френският министър на външните работи Жан-Ив Льо Дриан, цитиран от Франс прес. \"Химическата ескалация в Сирия не е приемлива\", каза Льо Дриан, който направи изявление в Елисейския дворец заедно с министърката на отбраната Флоранс Парли. Канада одобрява ударите на трите западни страни срещу Сирия, заяви премиерът Джъстин Трюдо, цитиран от Франс прес.Генералният секретар на ООН Антониу Гутериш отправи призив днес всички страни да проявят сдържаност и да се въздържат от всякакви действия, които могат да доведат до ескалация след ударите на САЩ, Великобритания и Франция в Сирия тази нощ, предаде Франс прес. \"Призовавам всички страни членки на ООН да проявят сдържаност в тези опасни обстоятелства и да избягват действия, които могат да доведат до ескалация и да засилят страданията на сирийския народ\", се казва в декларация на Гутериш. Той отмени посещение в Саудитска Арабия заради военната операция на трите западни страни в Сирия, насочена срещу военни химически обекти, които според тези страни притежава сирийското правителство. \"Всяка употреба на химически оръжия е ужасяваща\", се казва в декларацията на Гутериш. Той подчертава, че трябва да се действа съобразно с Устава на ООН и международното право. Западната военна интервенция в Сирия не бе разрешена от Съвета за сигурност на ООН, отбелязва АФП. Гутериш призова страните членки на Съвета за сигурност да се споразумеят за разследване, което да установи извършителите на химически нападения в Сирия. Иран - главният регионален съюзник на Дамаск, предупреди тази сутрин, че ще има регионални последици от прецизните удари, нанесени в Сирия от САЩ, Франция и Великобритания, предаде Франс прес. \"Съединените щати и съюзниците им, без никакво доказателство и дори преди Организацията за забрана на химическо оръжие да заеме позиция, извършиха тази военна акция срещу Сирия и са отговорни за регионалните последици на тази авантюристична акция\", заяви говорител на иранското външно министерство. Сирия в продължение на години се съпротивляваше на \"терористична агресия\" и беше ударена от западната военна операция в момент, когато имаше \"шанс за мирно бъдеще\", заяви във Фейсбукговорителката на руското външно министерство Мария Захарова, цитирана от Франс прес и Асошиейтед прес. \"Беше нанесен удар по столицата на суверенна държава, която от дълги години се опитва да оцелее насред терористична агресия и ударите дойдоха в момент, когато тя имаше шанс за мирно бъдеще\", заяви Захарова, имайки предвид, че подкрепяните от Русия сирийски правителствени сили си върнаха голяма част от териториите, които бяха държани от бунтовнически групи. \"Белият дом заяви, че убедеността му за извършена от Дамаск химическа атака се опира на \"медийни съобщения за симптоми, видеоматериали, снимки и надеждна информация\". След това изявление американските и другите западни медии трябва да разберат отговорността си за случващото се\", заяви Захарова.Турското външно министерство приветства като \"уместен отговор\" ударите на САЩ, Великобритания и Франция срещу Сирия, съобщават Ройтерс и Франс прес.НАТО подкрепя прецизните удари на САЩ, Великобритания и Франция срещу Сирия, заяви генералният секретар Йенс Столтенберг в комюнике, публикувано тази сутрин в Брюксел и цитирано от Франс прес. \"Подкрепям действията на САЩ, Великобритания и Франция срещу обектите за химически оръжия на сирийския режим\", заяви шефът на НАТО. \"Тези действия ще ограничат способността на режима да извършва други атаки с химически оръжия срещу народа на Сирия. НАТО винаги осъжда продължаващата употреба на химически оръжия от Сирия като явно нарушение на международните норми и споразумения\", заявява Столтенберг. НАТО не участва пряко в операциите на международната коалиция в Сирия, напомня Франс прес.Войната на Съединените щати срещу Сирия няма да постигне целите си, заяви ливанското шиитско движение Хизбула, което е съюзник на сирийския президент Башар Асад, предаде Франс прес. \"Войната на Съединените щати срещу Сирия, срещу народите и освободителните движения, няма да постигне целите си\", се казва в декларация на Хизбула. Проиранското шиитско движение остро осъди ударите на САЩ, Великобритания и Франция срещу Сирия и ги нарече въпиещо посегателство срещу териториалната цялост и народа на Сирия, съобщи ДПА.", "date": "2018.04.14", "title": "Как светът реагира на западната военна операция в Сирия?"}
{"url": "http://www.novinite.bg/articles/158714/Donald-Tramp-Misiyata-e-izpalnena", "text": "Американският президент Доналд Тръмп заяви в „Туитър”, че западните въздушни удари по Сирия са били \"перфектно осъществени\" и обяви мисията за изпълнена, предаде Ройтерс.\"Перфектно осъществен удар снощи. Благодаря на Франция и Обединеното кралство за тяхна мъдрост и мощта на техните превъзходни армии. Резултатът не можеше да е по-добър. Мисията е изпълнена!\", написа Тръмп в публикацията си в „Туитър”.Асошиейтед прес отбелязва, че Тръмп използва знаковата политическа фраза \"Мисията е изпълнена\", изречена и през 2003 г. от тогавашния президент Джордж У. Буш на борда на самолетоносач в Калифорния, за да обяви края на големите бойни операции в Ирак.Той обяви успеха на мисията само шест седмици след началото на американската инвазия там, но войната в Ирак продължи още много години и Буш бе критикуван за тези си думи, отбелязва АП.В последващо съобщение в „Туитър” Тръмп заявява, че мощта на американската армия ще се повиши благодарение на увеличаването на военните разходи, планирано от неговата администрация.„Толкова съм горд с нашите прекрасни въоръжени сили, които скоро, след като бъдат похарчени одобрените милиарди долари, ще станат най-добрите, които е имала нашата страна. Няма да има нищо или никой, който да е толкова добър”, пише той.", "date": "2018.04.14", "title": "Доналд Тръмп: \"Мисията е изпълнена\""}
{"url": "http://www.novinite.bg/articles/158713/Sloveniya-shte-provede-predsrochni-parlamentarni-izbori-na-3-yuni", "text": "Словенският президент Борут Пахор подписа указ за провеждането на извънредни парламентарни избори на 3 юни 2018 г. Датата за гласуване беше определена след приключване на съвещанието с представителите на основните политически сили в парламента.Решението за предсрочния вот беше взето от държавния глада след оставката на словенския премие Миро Церар на 14 март. По-рано Пахор заяви, че няма да назначава служебен премиер, а парламентарните групи, които също имат право да излъчат кандидат за този пост, не успяха да се разберат помежду си в законовия срок.Церар реши да подаде оставка, след като Върховният съд на Словения постанови да се отменят резултатите от състоялия се миналата година референдум за строителството на нова железопътна магистрала на стойност 1 милиард евро. Тогава мнозинството от избирателите подкрепи проекта за изграждането на транспортния път, имащ за цел да ускори превоза на товари от град Дивач до пристанището Копер. Лобистка група настоя за преразглеждане на резултатите от референдума.", "date": "2018.04.14", "title": "Словения ще проведе предсрочни парламентарни избори на 3 юни"}
{"url": "http://www.novinite.bg/articles/158695/Dnes-otnovo-shte-bade-predimno-slanchevo-i-toplo", "text": "Днес отново ще бъде предимно слънчево и топло. В следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици. Ще духа слаб до умерен вятър, предимно от изток. Максималните температури ще са между 23° и 28°, в София около 24°. По морския бряг ще остане мъгливо и там ще са едва 8-12°. В планините ще преобладава слънчево време, но в следобедните часове ще се развива купеста и купесто-дъждовна облачност и ще има краткотрайни валежи с гръмотевици и временно усилване на вятъра. Ще духа слаб до умерен североизточен вятър. Максимална температура на 1200 метра – около 18°, на 2000 метра – около 11°.Над Черноморието ще остане мъгливо и хладно. Ще духа слаб до умерен източен вятър, който вечерта ще отслабне. Максимални температури на въздуха – между 8° и 12°, температурата на морската вода е 10-12°. Вълнението на морето ще е 1-2 бала.", "date": "2018.04.14", "title": "Днес отново ще бъде предимно слънчево и топло"}
{"url": "http://www.novinite.bg/articles/158699/Dneven-horoskop-za-sabota", "text": "Не сте сигурни в чувствата си, а грешното решение може да ви доведе до непроменими житейски трансформации. Помислете добре какво искате, преди да дадате напразни надежди или да направите кардинални избори.Любовта кацва на рамото ви днес, но вие може и да не я забележите. Свикнали сте тя да ви подминава и присъствияето ѝ в деня ви ви изненадва. Прегърнете я и я приемете такава, каквато е - чиста и истинска.Времената са малко трудни за вас, но съвсем скоро животът ви ще тръгне в положителна посока. Трябва да бъдете търпеливи, защото, опитате ли се да пришпорите събитията, може да объркате положителната промяна, която се задава на пътя ви.Вижте повече:", "date": "2018.04.14", "title": "Дневен хороскоп за събота"}
{"url": "http://www.novinite.bg/articles/158706/Jenata-predizvikala-karvavoto-mele-na-Trakiya-veche-ima-dosie-v-KAT", "text": "28-годишната Цвета Таскова, която предизвика вчера кървавата катастрофа на автомагистрала \"Тракия\", вече има досие в КАТ. Младата жена има шофьорска книжка от 2010 г. Но през 2016 г. е заловена зад волана след употребата на алкохол. Книжката й е отнета, но след изтичане на наказанието шофьорските й права са възстановени. Това разкри пред Нова телевизия Миролюба Бенатова.  Цвета Таскова е задържана за 24 часа. Кръвните й проби за алкохол и наркотици са отрицателни. Пред Нова телевизия 33-годишният шофьор на злополучния автобус на фирма \"Юнион Ивкони\" заяви, че Таскова ударила странично автобуса, вследствие на което той се преобърнал.  \"Търсех кой е шофьорът на другия автомобил. Каза момичето, че тя е шофьорът. Говорихме, тя беше в шок, както и аз. Плачеше и казваше: \"Аз съм виновна, аз ви ударих”. Младо момиче, не знам, няма драскотина. Тръгнала да ме изпреварва, чула шум в предна лява гума и се обърнала да намали касетофона, за да чуе шума. В този момент се удря в автобуса. Това каза пред мен и още двама полицаи”, разказа шофьорът. „Не съм се движил с повече от 95 километра. Каквото можах го направих. Чувствам се виновен, защото аз ги возех тези хора. Чувствам се виновен, защото не можах да ги спася”, каза той.", "date": "2018.04.14", "title": "Жената, предизвикала кървавото меле на Тракия вече има досие в КАТ"}
{"url": "http://www.novinite.bg/articles/158700/Zasega-nyama-danni-za-jertvi-pri-vazdushnite-udari-sreshtu-Siriya", "text": "Съединените щати, Великобритания и Франция започнаха въздушни удари по Сирия в отговор на предполагаемото използване на химическо оръжие в град Дума миналата седмица. Операцията беше очаквана от няколко дни. Началото й беше дадено от американския президент Доналд Тръмп в специално обръщение към нацията. Ударите са по цели, свързани с химическите оръжия на режима в Дамаск, подчерта Тръмп. Обобщение на събитията от изминалите часове от Ива Стойкова.Близо час продължиха въздушните удари в Сирия тази нощ. В 4 часа българско време Съединените щати, Великобритания и Франция осъществиха военна операция в отговор на предполагаемото използване на химическо оръжие от сирийския режим в град Дума миналата седмица. Началото ѝ беше дадено от американския президент Доналд Тръмп в специално обръщение към нацията. Въздушните удари са били насочени по цели край градовете Дамаск и Хомс. Засега няма данни за жертви.Арабски медии съобщават за частично нарушено електроподаване в Дамаск. Тези кадри показват сирийската столица след ударите. По улиците излязоха поддръжници на режима на Башар Асад. По информация на сирийски военни източници са били прехванати 20 ракети, южно от сирийската столица.Според официална информация на Пентагона цели на операцията са били обекти в градовете Дамаск и Хомс. началник-щабовете на въоръжените сили на САЩ генерал Джоузеф Дънфорд уточни кои са те.Генерал Джоузеф Дънфорд , началник-щабовете на въоръжените сили на САЩ: Целите, които бяха набелязани и унищожени, са свързани със сирийския режим и програмата му за химически оръжия. Първата цел бе научно- изследователски център в Дамаск. Става дума за военен обект - сирийски център за изследване, развитие, производство и тестване на химическа и биологическа военна техника. Втората цел бе база за съхранение на химически оръжия западно от град Хомс. Смятаме, че това е главното място, където се намират химически оръжия. Третата цел бе в съседство с втората и представлява едновременно база за съхранение на химически оръжия и важен команден център.Министърът на отбраната на САЩ Джеймс Матис уточни, че при днешните удари са били използвани двойно повече ракети, отколкото в миналогодишните.Джеймс Матис, министър на отбраната на САЩ: По-рано президентът Тръмп нареди започването на военна операция заедно с нашите съюзници с цел да бъдат унищожени способностите на сирийския режим за разработване и производство на химически оръжия. Тази вечер Франция, Великобритания и Съединените щати предприеха решителни действия за разрушаването на сирийската инфраструктура за химически оръжия. Ясно е, че режимът на Асад не прие посланието от миналата година. Този път ние и нашите съюзници изпратихме ясно послание към Асад и неговите командири, че няма да могат да подготвят нова химическа атака и ще понесат отговорност.През последните дни САЩ, Франция и Великобритания бяха единодушни, че отговор на химическите нападения трябва да има.Тази нощ британският премиер Тереза Мей заяви, че няма алтернатива на използването на сила в Сирия.Тереза Мей, министър - председател на Великобритания: Не става дума за това да се намесваме в гражданска война, не става дума за смяна на режима. Става дума за ограничени и насочени удари, които няма да увеличат още повече напрежението в региона и при които ще бъде направено всичко възможно, за да предотвратим цивилни жертви. И въпреки че тези действия са конкретно с цел възпиране на сирийския режим, те изпращат и ясен сигнал към всеки, който вярва, че може да използва химически оръжия безнаказано. това не беше лесно решение. Взех това решение, защото вярвам, че е в защита на националния интерес на Великобритания.Според изявление на френския външен министър Жан-Ив льо Дриан в операцията са участвали военновъздушни и военноморски сили.Френският президент Еманюел Макрон разпространи писмено изявление. \"Червената линия, която Франция определи през май 2017 г., бе премината. Затова наредих на френските въоръжени сили да се намесят тази нощ в рамките на международна операция, водена в коалиция със САЩ и Великобритания и насочена срещу незаконния химически арсенал на сирийския режим\", заяви френският президент.Военната операция в Сирия бе проведена седмица след химическата атака в град Дума, край Дамаск, при която загинаха близо 40 души. Според Запада отговорността за нея е на сирийските правителствени сили. Засега не се предвижда друга операция на западните съюзници.", "date": "2018.04.14", "title": "Засега няма данни за жертви при въздушните удари срещу Сирия"}
{"url": "http://www.novinite.bg/articles/158698/Parvi-politicheski-reakcii-ot-Moskva-na-udarite-v-Siriya", "text": "Съединените щати са извършили безоснователна атака срещу суверенна държава в нарушение на международното право, коментира председателят на Комисията по външни отношения в Съвета на федерацията Константин Косачов.Външното министерство от своя страна заяви, че ударите са били нанесени в момент, когато Сирия е получила шанс за мирно бъдеще.Руското военно министерство обяви, че мишени в Сирия са били не само военни, но и граждански обекти.Според Москва са били изстреляни повече от 100 ракети като голяма част от тях са били свалени от сирийската противовъздушна отбрана. Ракетите не са влизали в обсега на руските системи за противовъздушна отбрана, прикриващи двете руски бази. Самите руски бази са били евакуирани предварително.", "date": "2018.04.14", "title": "Първи политически реакции от Москва на ударите в Сирия"}
{"url": "http://www.novinite.bg/articles/158704/Bashar-Asad-pristigna-v-rezidenciyata-si-v-Damask", "text": "Сирийският президент Башар Асад пристигна в своята резиденция в Дамаск. Това съобщиха от канцеларията на държавния глава, цитирани от ТАСС. От там публикуваха видео в Туитър, където се вижда как Асад влиза в президентския дворец в района на планината Касюн. Видеото е дълго няколко секунди. По-рано в столицата се състояха няколко демонстрации в подкрепа на правителството. Участниците в тях носеха сирийски, ирански и руски знамена. В 4.00 часа тази сутрин САЩ, Великобритания и Франция започнаха да нанасят ракетни удари по Сирия, заявявайки, че това е в отговор на използването на химическо оръжие в град Дума. Ударени са 9 обекта. По данни на Пентагона операцията е продължила около 50 минути, в нея са задействани два пъти повече ракети, отколкото при удара по военното летище Шейрат миналата година.", "date": "2018.04.14", "title": "Башар Асад пристигна в резиденцията си в Дамаск"}
{"url": "http://www.novinite.bg/articles/158708/Poslanicite-ot-NATO-shte-obsadyat-obstanovkata-v-Siriya", "text": "Посланиците от НАТО се събират на извънредно заседание в Брюксел днес следобед, съобщи пресслужбата на алианса. САЩ, Великобритания и Франция ще съобщят на съюзниците си подробности за обстановката в Сирия.Предвижда се след срещата генералният секретар на НАТО Йенс Столтенберг да направи изявление. ", "date": "2018.04.14", "title": "Посланиците от НАТО ще обсъдят обстановката в Сирия"}
{"url": "http://www.novinite.bg/articles/158711/Bashar-Asad-Raketniyat-udar-samo-usili-reshimostta-ni-da-pobedim-terorizma", "text": "Сирийският президент Башар Асад заяви, че ракетният удар на САЩ, Великобритания и Франция по Сирия усилва решимостта на сирийците в борбата да съкрушат тероризма. Той заяви това по време на телефонен разговор с иранския президент Хасан Рохани. Текстът е разпространен от канцеларията на сирийския държавен глава в Телеграм.Асад подчерта, че тази агресия ще доведе само до усилването на решимостта на сирийския народ да продължи борбата и да смачка тероризма на всеки сантиметър от родината“, се казва в съобщението.В 4.00 часа тази сутрин САЩ, Великобритания и Франция започнаха да нанасят ракетни удари по Сирия, заявявайки, че това е в отговор на използването на химическо оръжие в град Дума. Ударени са 9 обекта. По данни на Пентагона операцията е продължила около 50 минути, в нея са задействани два пъти повече ракети, отколкото при удара по военното летище Шейрат миналата година.", "date": "2018.04.14", "title": "Башар Асад: Ракетният удар само усили решимостта ни да победим тероризма"}
{"url": "http://www.novinite.bg/articles/158709/Parij-Novi-udari-ako-Siriya-izpolzva-otnovo-himichesko-orajie", "text": "Може да бъдат нанесени още удари срещу Сирия, ако тя използва отново химическо оръжие.Това заяви френският външен министър Жан-Ив Льо Дриан, цитиран от\" Асошиейтед прес\" и БТА.", "date": "2018.04.14", "title": "Париж: Нови удари, ако Сирия използва отново химическо оръжие"}
{"url": "http://www.novinite.bg/articles/158707/Kampaniyata-Kapachki-za-badeshte-se-provejda-dnes-v-Sofiya", "text": "Втора благотворителна инициатива за събиране на пластмасови капачки се провежда днес в София. Всеки, който има събрани, може да ги донесе пред Националния стадион „Васил Левски\", с което ще подкрепи кампанията „Капачки за бъдеще\". С парите от събраните капачки, предавайки ги за рециклиране, ще бъде закупен нов кувьоз за болницата в Чирпан. Желаещите да се включат в инициативата могат да предадат събраните капачки на специалния пункт пред стадион \"Васил Левски\" до 14 часа.В Чирпанската болница на практика кувьоз няма. Единствения апарат за недоносени деца е на близо 45 години и е в окаяно състояние.д-р Неделчо Тотев - директор: Практически вече е морално остарял и всякак, защото ако се не лъжа 73-та година беше закупен,е бил закупен.Аз не съм работил още тук и имахме наистина крещяща нужда от друг нов, който да отговори първо на изискванията на съвременните медицински технологии и второ да може наистина много по-добре да се справя с проблематиката, която обикновено се решава в него.В болницата през миналата година са родени близо 200 деца, 5 процента от тях недоносени. С осигуряването на нов кувьоз ще може да се осигури адекватно лечение на недоносените, а не да се транспортират в други градове.д-р Неделчо Тотев - директор: И във времето, в което детето бъде откарано в подходящото неонатологично отделение, в случая в Стара Загора по линия на Републиканската спешност, то трябва да остане в една среда, която е близка до майчината утроба. И кувьоза в тези случаи върши идеална работа, за да може все пак това дете да бъде спасено. На фона на тази ниска раждаемост в България.Д-р Тотев изказа благодарност за инициативата ,,Капачки за бъдеще\" и призова, който може, да се включи, за да може да се осигури адекватно лечение на новородените в Чирпан.", "date": "2018.04.14", "title": "Кампанията \"Капачки за бъдеще\" се провежда днес в София"}
{"url": "http://www.novinite.bg/articles/158705/NATO-podkrepya-dejstviyata-na-SASht-Velikobritaniya-i-Franciya", "text": "Генералният секретар на НАТО Йенс Столтенберг реагира със съобщение, в което казва, че подкрепя действията, предприети от САЩ, Великобритания и Франция и това е единственият начин да се ограничи сирийския режим в по-нататъшните му опити да използва химически оръжия срещу сирийските граждани. Това, което Столтенберг подчертава, е, че международната общност трябва да търси решение на ситуацията в Сирия и че тя трябва със сигурност да спазва конвенцията за забрана на химическите оръжия.", "date": "2018.04.14", "title": "НАТО подкрепя действията на САЩ, Великобритания и Франция"}
{"url": "http://www.novinite.bg/articles/158701/Balgariya-taji-Den-na-nacionalen-traur", "text": "Днес е ден на национален траур след в памет на жертвите на тежката катастрофа на автомагистрала \"Тракия\". 6 души загинаха, а над 20 са ранени след като кола удари автобус и той се преобърна близо до Вакарел.В памет на загиналите националните флагове на всички държавни институции ще бъдат свалени наполовина.", "date": "2018.04.14", "title": "България тъжи: Ден на национален траур"}
{"url": "http://www.novinite.bg/articles/158712/Karakachanov-Nyama-valna-ot-Siriya-kam-Turciya-ili-ot-Turciya-kam-Balgariya", "text": "Информацията е, че няма вълна, която да се движи от Сирия към Турция или от Турция към България. Това каза вицепремиерът и военен министър Красимир Каракачанов по време на извънреден брифинг от Министерски съвет след съвещание при премиера Бойко Борисов. Каракачанов посочи, че няма нужда от допълнителни мерки, защото няма заплаха. „Въпреки всичко Гранична полиция, също така и военните, които участват в защитата на границата, изпълняват задълженията си, така че непосредствена заплаха няма“, каза той.Според него ракетната атака на САЩ, Великобритания и Франция е единична атака, която има за цел да предупреди управляващите в Сирия да не използват химически оръжия.„Както виждате самата реакция на останалите страни, които подкрепят правителството в Дамаск, е също доста обрана и умерена. Така, че много е точен анализът на МВнР и позицията, която са изработили. Както виждате, повече се набляга основно на търсене на мирно решение, на политическо решение и деескалация на конфликта”, посочи той.", "date": "2018.04.14", "title": "Каракачанов: Няма вълна от Сирия към Турция или от Турция към България"}
{"url": "http://www.novinite.bg/articles/158710/Verijna-katastrofa-s-traktor-vze-jertva-na-glavniya-pat-Ruse-Veliko-Tarnovo", "text": "Един човек загина при верижна катастрофа между трактор и три леки автомобила на главния път Русе - Велико Търново. Произшествието е станало тази сутрин в участъка между село Раданово и Полски Тръмбеш. На натоварения главен път една от колите прави маневра да изпревари бавната селскостопанска машина, но се удря в движещия се пред трактора лек автомобил и челно в насрещно идващ автомобил. На място е загинал водачът на една от колите. От „Спешна помощ“ - Полски Тръмбеш съобщават, че тежко ранени при катастрофата са двама мъже, но те са без опасност за живота", "date": "2018.04.14", "title": "Верижна катастрофа с трактор взе жертва на главния път Русе - Велико Търново"}
{"url": "http://www.novinite.bg/articles/158703/Yunker-izprati-saboleznovatelno-pismo-do-Bojko-Borisov-zaradi-tejkata-katastrofa", "text": "Председателят на Европейската комисия Жан-Клод Юнкер е изпратил съболезнователно писмо до премиера Бойко Борисов по повод катастрофата край Вакарел.С голяма тъга научих за трагичния инцидент в България, при който шестима загубиха живота си, а 23-ма бяха тежко ранени. В мислите и чувствата си съм със семействата и близките на пострадалите, пише Юнкер.", "date": "2018.04.14", "title": "Юнкер изпрати съболезнователно писмо до Бойко Борисов заради тежката катастрофа"}
