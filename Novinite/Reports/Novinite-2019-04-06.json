{"url": "https://www.novinite.bg/articles/173664/I-Demokratichna-Balgariya-shte-se-bori-za-mesta-v-noviya-Evroparlament", "text": "Демократична България внесе в ЦИК двойно повече от необходимите им подписи, за да се регистрират за предстоящите избори за Европейски парламент на 26 май. Слоганът, който са избрали за кампанията е: България може много повече в силна Европа. От обединението информират, че им отнело само няколко дни да съберат, обработят и подготвят подписите за предаване.Демократична България съществува на политическата сцена по-малко от година, но вече успя да се наложи твърдо като четвърта политическа сила в страната и продължава да увеличава своята подкрепа сред избирателите, сочат последните социологически изследвания, казват от коалицията. От обединението, още при своето създаване, ясно заявиха, че само куражът и единството на демократичната общност могат да пречупят застоя, представян като „стабилност“, и да премахнат бариерите пред разгръщането на потенциала на нацията.Преди дни от Демократична България обявиха челото на тяхната листа за предстоящите избори. Под номер едно е Радан Кънев (ДСБ), номер две е дипломатът Стефан Тафров (Да, България!) и номер три е Албена Симеонова (Зелените). И тримата са членове на Управленската алтернатива на обединението от самото му създаване.От Демократична България са си поставили като основна цел, за предстоящите избори през май, привличането и сплотяването на всички демократично мислещи български граждани, които вярват и виждат България сред европейските държави, обединили своите усилия, ресурси и мечти в изграждането на силен Европейски съюз.", "date": "2019.04.06", "title": "И „Демократична България“ ще се бори за места в новия Европарламент"}
{"url": "https://www.novinite.bg/articles/173661/Srabski-granichari-hvanaha-nashenec-s-22-kila-heroin", "text": "Сръбските гранични власти задържаха български гражданин за трафик на 21.8 кг хероин, предаде БГНЕС. Наркотикът е бил разпределен в 40 пакета и скрит в специално приготвен тайник в лек автомобил “Фолксваген” с български регистрационни номера.Колата е била управлявана от българин с инициали А.В.Д. В момента той е с мярка задържане под стража за 48 часа. Българинът е задържан на граничния пункт “Батровци” с Хърватия.", "date": "2019.04.06", "title": "Сръбски граничари хванаха нашенец с 22 кила хероин"}
{"url": "https://www.novinite.bg/articles/173667/Otnovo-policejska-blokada-v-centara-na-Parij-zaradi-jaltite-jiletki", "text": "Засилени мерки за сигурност в Париж заради 21-ият по ред антиправителствен протест на „жълтите жилетки“ в Париж, съобщава Ройтерс. Полицията блокира емблематичния булевард „Шанз Елизе“, превърнал се в арена на сблъсъци и бунтове при предишни демонстрации, предадоха БГНЕС и БНТ.Преди три седмици френското правителство обяви, че забранява на протестиращите достъпа до центъра на френската столица именно заради размириците, които нанесоха огромни щети.По време на пресконференция след срещата на Външните министри от Г7 френският вътрешен министър Кристоф Кастанер заяви, че властите запазват „високо ниво на мобилизация“, за да се справят с всякакви изблици на насилие.Само преди два дни Конституционният съвет, който е най-висшата юридическа инстанция във Франция, отхвърли ключови елементи от новия закон за противодействие на проявите на насилие от страна на „жълтите жилетки“. Все пак висшият орган одобри някои от мерките, които минаха и в двете камари на парламента. Полицията ще има право да претърсва багажа на демонстранти и превозни средства в близост до протестите и да забранява на участниците да крият лицата си.Съветът обаче отхвърли като противоконституционен друг текст, който дава на полицията право да забранява на лица, изпреварващо определени като размирници, да участват в демонстрации. Бяха отхвърлени и други мерки – като по-тежки наказания за организаторите на неразрешените демонстрации, а хората, покриващи лицата си можеха да бъдат глобявани с до 15 000 евро.Въпреки забраната за събирания на „Шанз Елизе“ властите в Париж одобриха два други маршрута на демонстрациите. Първият ще тръгне от площада на Републиката и е организиран от Ерик Друе – лидер на движението на “жълтите жилетки“, а вторият е предвидено да тръгне от Монмартр.Има призиви за протести и в Руан, Лил, Лион, Дижон, Ница, Монпелие, Бордо и Тулуза. ", "date": "2019.04.06", "title": "Отново полицейска блокада в центъра на Париж заради „жълтите жилетки“"}
{"url": "https://www.novinite.bg/articles/173668/Shekerinska-Migrantite-v-Garciya-sa-bili-zabludeni-che-balkanskiyat-marshrut-pak-e-otvoren", "text": "„Наблюдаваме ситуацията с мигрантите на южната граница и сме готови да се изправим пред нарастващия натиск“. Това заяви вицепремиерът и министър на отбраната Радмила Шекеринска, предаде БГНЕС.„В резултат на фалшиви новини, част от бежанците, които са били настанени в Гърция, са решили, че балканският маршрут е отворен и затова са тръгнали масово към нашите граници.Вчера проведохме консултации с Министерството на вътрешните работи и решихме, че двете ведомства могат да си сътрудничат и че сме готови да се изправим заедно пред нарастващия натиск върху границата. Това показва, че е важно да бъдем бдителни и готови“, подчерта Шекеринска.Тя допълни, че ситуацията се следи отблизо и не е случайно, че има постоянно присъствие на армията дори и в дните, когато няма мигранти на границата. „Сега стана ясно, че това е оправдана стъпка“, отбеляза тя.„На няколко пъти удължавахме решението на границата да има и военна подкрепа – дори в моменти, когато опасността сякаш е преминала. Аз и министърът на вътрешните работи винаги сме подчертавали, че в средата на мигрантски кризи трябва да свикнем с новата реалност – че тази опасност може да се създаде за една нощ и че тя вероятно ще бъде една от стандартните опасности за нас, но и за всички страни в региона“, категорична е министърът на отбраната на Северна Македония.Що се отнася до исканията на турския министър на отбраната Хулуси Акар да се предприемат действия срещу членовете на движението ФЕТО и дали това застрашава членството на Скопие в НАТО, Шекеринска отговори, че няма нови искания и няма да коментира нищо повече по въпроса.„Работим с всяка от страните, които от дълго време са наши съюзници, и подкрепяме членството си в НАТО, за да осигурим пълна подкрепа на нашия прием в Алианса и да подобрим взаимоотношенията си с другите държави“, подчерта Шекеринска.", "date": "2019.04.06", "title": "Шекеринска: Мигрантите в Гърция са били заблудени, че балканският маршрут пак е отворен"}
{"url": "https://www.novinite.bg/articles/173655/Stevo-Pendarovski-shte-opravya-bezraboticata-kakto-u-nas", "text": "Кандидатът за президент на Република Северна Македония Стево Пендаровски подчерта пред граждани в Берово, че политиката на сегашното правителство е да отвори вратите на Европа вместо тунела, в който страната е била преди.„Правителството трябваше да взима трудни решения и да прави компромиси, за да отвори вратите към Европа. Бяхме в тунел и се върнахме 30 години назад. Появи се едно поколение политици, които решиха да не поставят проблемите заради популярността си. Те стояха безпомощно и не взеха важни решения за излизане от балканската изолация. Обърнахме нова страница на помирение решихме, че няма да вървим напред, освен ако не бъде постигнат консенсус за отварянето на вратите за Европа”, каза Пендаровски, предаде БГНЕС.Той спомена горещия проблем с имиграцията, който ще бъде преодолян след присъединяването към Европейския съюз. Като пример за решаване на проблемите Пендаровски посочи България, която след влизането си в ЕС има процент от 5.6 безработни.„Смятам, че за кратко време страната ни, както се случи в Република България, ще намали безработицата. Това ще стане чрез завършване на въпросите, свързани с присъединяването на НАТО и ЕС. НАТО гарантира сигурността на границите и не само в нашата страна. Веднага след като имаме гаранции тук, отваряме европейските фондове. Ако започнем преговорите през юни, имаме огромни средства в областта на селското стопанство. 120 милиона евро само през предходната година в субсидия. Ако се превърнем в преговорна държава, ще се увеличи. Смятам, че няма по-добър вариант от този по съображения за сигурност и икономически причини”, добави Пендаровски.  ", "date": "2019.04.06", "title": "Стево Пендаровски ще оправя безработицата както у нас"}
{"url": "https://www.novinite.bg/articles/173654/Boeing-vremennosviva-proizvodstvoto-na-737", "text": "Компанията Боинг временно намалява произвоството на модела 737 след катастрофите с два такива самолета в Етиопия и Индонезия, предаде БНТ. От средата на април ще се произвеждат по 42 вместо по 52 машини месечно. Решението е в отговор на спада в поръчките за този модел, който допреди катастрофите беше най- продаваният на Боинг. В момента всички машини от този тип са приземени заради съмнения, че е възможно някои от системите за контрол върху самолета да са причината за двете катастрофи.Предварителният доклад за причините за катастрофата в Етиопия, при която загинаха 157 души, сочи, че пилотите многократно са опитали да изключат система за стабилизиране, която предизвиква насочване носа на машината надолу.", "date": "2019.04.06", "title": "Boeing временно свива производството на 737"}
{"url": "https://www.novinite.bg/articles/173658/Majdel-kam-Fejsbuk-Predpriehte-pravilnite-merki-no-malko-kasno", "text": "„Прозрачността на информацията и контролът върху данните са само първа крачка към възвръщане на доверието в дигиталната икономика и социалната мрежа. Новите услуги на Фейсбук като „Защо виждам това?“ са стъпки в правилната посока, но идват със закъснение.“, заяви българският евродепутат Ева Майдел (ГЕРБ/ЕНП) по време на двустранна среща с Джон Хеджман, вицепрезидент на технологичния гигант Фейсбук в Брюксел на 02 април 2019 г.Двамата обсъдиха отвореното писмо на Марк Зукърбърг, в което той призовава за повече контрол и регулация в сферата на поверителността на информацията, вмешателството в изборите, трансферите от данни и вредно съдържание в интернет.„Технологичните компании с милиарди потребители, като Фейсбук, имат огромно влияние върху моделирането на нагласите на нашето общество. Диалогът с институциите трябва да е постоянен и отворен, за да има адекватни мерки срещу дезинформацията. В противен случай все повече граждани ще попадат във водовъртежа на фалшивите новини и популизма.“, коментира Ева Майдел Освен контролът върху информацията и данните по време на срещата се обсъдиха и новото законодателство свързано с дигиталната икономика, по което Ева Майдел е работила като член на Комисията по вътрешен пазар и защита на потребителите в Европарламента, например Директивата за услуги с дигитално съдържание, Регламента за неприкосновеност за личното пространство онлайн и Регламента за нови правила за онлайн платформите.", "date": "2019.04.06", "title": "Майдел към Фейсбук: Предприехте правилните мерки, но малко късно"}
{"url": "https://www.novinite.bg/articles/173669/Na-pasportite-na-britancite-veche-ne-pishe-ES", "text": "Британските паспорти вече се издават без думите Европейски съюз на корицата си, въпреки удължаването на Брекзит, съобщава Би Би Си, предадоха БГНЕС и БНТ.Новите паспорти в цвят бургунди бяха представени на 30 март, само ден след като Великобритания трябваше да напусне ЕС, но някои хора може все още да получат паспорт със старата корица, докато не свършат складовите наличности.Един от получателите на новите паспорти споделя, че е „ужасен” от промяната.Тъмносините паспорти, които са били използвани преди присъединяването на страната в ЕС ще бъдат пуснати в края на тази година.Сузан Барон, която е получила паспорта си в петък казва, че е смятала, че дизайна няма да се промени, тъй като Обединеното кралство е все още член на ЕС.„Бях наистина изненадана, ние все още сме членове на ЕС. Бях изненадана от промяната, която са направили, когато още не сме напуснали и според мен това е знак за нещо напълно безполезно”, каза Барон.Говорителката на министерството на вътрешните работи каза, че „за да се използва наличната складова наличност и да се постигне най-добрата цена за данъкоплатците” паспортите, които включват думите Европейски съюз ще бъдат използвани още малко.„Няма да има разлика между британските граждани, независимо дали те използват паспорт включващ думите Европейски съюз или не. И двата дизайна ще бъдат еднакво валидни при пътуване”, казват още от министерството. ", "date": "2019.04.06", "title": "На паспортите на британците вече не пише „ЕС“"}
{"url": "https://www.novinite.bg/articles/173665/Zapochna-predniyat-etap-ot-zalesyavaneto-kraj-Suhodol", "text": "Стартира четвъртият залесителен сезон за Новата гора на София край Суходол. Инициативата цели трансформация на пустеещи общински земи в гора и изграждане на зелен филтър в близост до София, които да подпомогне подобряване качеството на атмосферния въздух, предаде БГНЕС.Новата гора на София край Суходол е най-мащабната залесителна инициатива на Столична община, в рамките на която ще бъдат засадени над 120 000 нови дървета. До момента са засадени 28 800 дървета. Това каза при откриването на инициативата зам.- кметът Йоана Христова. Гората ще се състои от акации, липи и дъбове.„Това е най-мащабният проект на Столична община, реализиран изцяло с участието на доброволци. Всеки залесителен сезон броят на доброволците се увеличава, като само последната есен над 3000 са участниците, които са се включили в залесяването“ , посочи още Йоана Христова.Новата гора на София, ще бъде и нов зелен филтър на града. За 1 година едно широколистно дърво осигурява кислорода, необходим на 10 души.Засаждането се организира със съдействието и под експертизата на лесовъдите от Общинското предприятие “Управление на общински земи и гори”. Лесовъдите полагат и допълнителни грижи за засадените от доброволците дръвчета през годината – поливане, плевене, окопаване и т.н.За максимално улеснение на всички желаещи, които искат да засадят дръвчета в Новата гора на София край Суходол, Столична община разкри извънредна автобусна линия в рамките на градския транспорт, с номер 56A. Началната спирка на линията е метростанция „Вардар“, а последната спирка е Новата гора на София. Рейсът обслужва граждани между 9 и 16 часа, с интервал от час и половина. ", "date": "2019.04.06", "title": "Започна предният етап от залесяването край Суходол"}
{"url": "https://www.novinite.bg/articles/173650/Predimno-slancheva-i-topla-sabota", "text": "Днес ще преобладава облачно време, с по-съществени разкъсвания на облачността в Северна България. Сутринта на места в източните райони и Горнотракийската низина видимостта ще е намалена. След обяд в югозападните райони ще превали слаб краткотраен дъжд. Вятърът ще остане от изток-югоизток и ще е до умерен. Максималните температури ще са предимно между 16 и 21 градуса, по-ниски по Черноморието, сочи прогнозата на НИМХ.Атмосферното налягане ще остане без съществена промяна - по-ниско от средното за месеца.Над планините ще е предимно облачно. Слаби валежи от дъжд, над около 2000 метра - от сняг ще има главно в Рило-Родопската област. Ще духа умерен до силен вятър от юг. Максималната температура на височина 1200 метра ще е около 9 градуса, на 2000 метра - около 2.Над Черноморието ще е предимно облачно, на места в сутрешните часове с намалена видимост. Валежи се малко вероятни. Временни разкъсвания на облачността ще има главно над северните райони. Вятърът ще е до умерен от изток-североизток. Максималните температури ще са 11-14 градуса. Температурата на морската вода е 9-11. Вълнението на морето ще е 3 бала.  ", "date": "2019.04.06", "title": "Предимно слънчева и топла събота"}
{"url": "https://www.novinite.bg/articles/173671/Po-grackata-i-turskata-granica-palno-s-patruli", "text": "Засилено полицейско присъствие в пограничните райони. Освен на границата с Гърция, където по данни на МВР се е увеличил мигрантският натиск, допълнителни екипи са разположени и по българо-турската граница, съобщава бТВ.На всяко кръстовище в района на Елхово и Болярово има екипи на гранична полиция. Обясняват, че са в акция. В пограничното село Воден разбрали от новините за размириците край бежански център в съседна Гърция. Хората са спокойни и вярват, че голямата бежанска вълна вече е отминала. Пикът бил преди години.\"Аз съм ловец по границата ходя редовно и имаше цели потери хора бежанци. И ние се обадихме на гранична и ги вземаха и ги върнаха в Турция\", каза Стоян Желязков, жител на село Крайново. От МВР успокояват, че страната има план за действия при кризи, свързани с бежанския натиск.", "date": "2019.04.06", "title": "По гръцката и турската граница пълно с патрули"}
{"url": "https://www.novinite.bg/articles/173666/Severin-Krasimirov-shte-iska-sakraten-sadeben-proces-za-ubijstvoto-na-Viktoriya-Marinova", "text": "Северин Красимиров, обвинен за жестокото убийство на Виктория Маринова, ще поиска съкратено съдебно производство. Това потвърдиха за NOVA роднини на жертвата. Защитата на Красимиров вече е депозирала искане в деловодството на Окръжния съд в Русе делото да се гледа по реда на глава 27 от НПК. При тази процедура обвиняемият признава вината си и не може да му бъде наложено наказание доживотен затвор без право на замяна. На 22 април ще се проведе така нареченото разпоредително заседание, на което съдът ще прецени дали да уважи искането на защитата на Красимиров.Срещу него са повдигнати три обвинения: за извършване на блудствени действия, за изнасилване и за предумишлено убийство, извършено по особено мъчителен за жертвата начин. ", "date": "2019.04.06", "title": "Северин Красимиров ще иска съкратен съдебен процес за убийството на Виктория Маринова"}
{"url": "https://www.novinite.bg/articles/173656/Djo-Bajdan-Tramp-podklajda-rasizam", "text": "„Американският президент Доналд Тръмп отваря една от най-старите рани в страната ни, подклаждайки расизма и всеки ден разклаща едни от най-изконните ценности на нацията ни“. Това заяви бившият вицепрезидент по времето на Барак Обама – Джо Байдън по време на реч на конференция на профсъюза на енергетиците във Вашингтон, предаде БГНЕС.Байдън остро разкритикува Тръмп, който по думите му разпалва расизма и живее в миналото. Бившият вицепрезидент говори публично за пръв път, откакто няколко жени разказаха пред медиите как поведението му при срещите си с тях ги е накарало да се почувстват неудобно.На конференцията на профсъюза на енергетиците в американската столица Байдън беше категоричен, че президентът републиканец е „затворен в миналото“.Според демократа докато Тръмп се опитва да подклажда културни войни, останалият свят напредва бързо спрямо САЩ. Байдън посочи опитите на Китай да разрасне 5G мрежата си и даде за пример усилията на останалата част от света, който се опитва да изпълни поетите ангажименти по Парижкото споразумение за климата, от което Тръмп се отказа.От своя страна настоящият държавен глава на САЩ обяви, че Байдън „не е заплаха за него“. ", "date": "2019.04.06", "title": "Джо Байдън: Тръмп подклажда расизъм"}
{"url": "https://www.novinite.bg/articles/173657/Britancite-klasirat-Zlatni-pyasaci-kato-tehniya-1-po-evtiniya", "text": "„Златни пясъци“ е най-евтиният европейски курорт за британците показва проучване сред 20 морски дестинации, направено от сайта „Пост офис травъл мъни“, цитирано от Би Би Си, предаде БГНЕС.Цените в курорта на брега на Черно море са с една трета по-ниски от втория претендент в класацията – Алгарве в Португалия. При подредбата са взети под внимание цените на девет основни туристически изисквания – включително обяд и вечеря, алкохол, слънцезащитен крем и спрей срещу комари.След португалския Алгарве на трето място се нарежда курорта Мармарис в Турция. Соренто в Италия е най-скъпата дестинация, като там цените са три пъти по-високи спрямо „Златни пясъци“.В българския морски курорт, където цените паднаха с 10,7 на сто през последната година, почиващите могат да получат обяд от две блюда за двама души за 8,42 паунда, да платят едва 1,17 паунда за чаша вино в бар и 2,34 паунда за шишенце от известна марка слънцезащитен крем.От сайта „Пост офис травъл мъни“ посочват, че паунда е по-скъп от еврото спрямо предходната година, което означава, че цените в ресторантите, баровете и магазините са паднали с над две трети в дестинациите от класацията.„Спадът на цените може да означава, че бизнесът в европейските курорти има желание да привлича британски туристи и е склонен да поддържа цените ниски, за да дойдат повече хора“, заявява управителят на сайта Ник Бодън.„Има значителна разлика между цените в курортите тази година, така че наистина е от полза, ако преди да се тръгне на почивка се направи щателно проучване, за да се избегне надхвърляне на бюджета“, категоричен е той.Виктория Бейкън от Асоциацията за бизнес и туристически пътувания Abta заяви, че фирмите, членуващи в организацията, отчитат засилен интерес към пътувания в България и Турция.   ", "date": "2019.04.06", "title": "Британците класират „Златни пясъци“ като техния №1 по евтиния"}
{"url": "https://www.novinite.bg/articles/173660/Mahat-nadgrobnata-plocha-ot-pl-Garibaldi", "text": "Работници изрязаха стената и я натовариха на камион като преди това премахнаха и чешмичката, която стоеше на гърба на инсталацията. Продължава работата по пълното премахване на съоръжението, което се озова на новоремонтирания пл. „Гарибалди” по идея на проектанта Иво Панталеев, предаде БГНЕС.До демонтажа се стигна, след нареждане на кмета на София Йорданка Фандъкова, която не одобри водната стена. Пред журналисти тя обясни, че е твърде голяма за този малък площад и не се вписва в градската среда, както и че проектантът не е обяснил какъв е замисълът му. Фандъкова беше скептична и по отношение на това до колко тази стена е водна. Решението на Фандъкова не беше прието от Панталеев, който заплаши общината, че ще си потърси правата. Все още не се знае какво ще е случи с разрязаната „Водна стена”.Първоначално имаше идея тя да бъде подарена на Университета за архитектура, строителство и геодезия (УАСГ), за да знаят бъдещите архитекти и проектанти, че носят отговорност за своите решения. Ден по-късно стана ясно, че това е закачка и съдбата на стената е неясна. Работниците на терен също не пожелаха да кажат какво ще е бъдещето й.БГНЕС припомня, че съоръжението предизвика доста подигравателни коментари от страна на жителите на града. „Водната стена” беше оприличена на надгробна плоча, гроб и на котешка тоалетна. В социалните мрежи се появиха и редица хумористични колажи. Тя провокира граждани да организират и масово поднасяне на венци и цветя.  ", "date": "2019.04.06", "title": "Махат „надгробната плоча“ от пл. „Гарибалди“"}
{"url": "https://www.novinite.bg/articles/173652/Preduprejdavat-za-problemi-s-GPS-a-dnes-po-celiya-svyat", "text": "Проблеми с GPS системите по целия свят са възможни в събота. Причината – броячът на седмиците във всички по-стари GPS устройства ще се занули. Според експерти това няма да блокира работата им, нито способността им да определят локацията, предаде Нова ТВ.Възможни са обаче различни грешки във всички системи, които разчитат на GPS информация. При по-старите модели зануляването се случва на всеки 1024 седмици, като последното такова беше през 1999 г. Производителите съобщават, че въпросните стари модели в световен мащаб са незначителен брой и призовават потребителите да актуализират софтуера им, за да избегнат евентуални проблеми. ", "date": "2019.04.06", "title": "Предупреждават за проблеми с GPS-а днес по целия свят"}
{"url": "https://www.novinite.bg/articles/173670/Iznosat-na-balgarski-tok-raste-s-nad-50-ot-nachaloto-na-godinata", "text": "С близо 60% се е увеличил износът на електроенергия от България през първото тримесечие на тази година спрямо същия период на миналата година, сочат оперативни данни на Електроенергийния системен оператор, съобщава БНР.Потреблението на електричество през първите три месеца на годината е малко над 11 млн. мегават часа и спада, ако го сравним с периода от януари до март 2018-а, сочат данните на Електроенергийния системен оператор. Производството бележи ръст с повече от четири на сто, като принос за него имат както базовите мощности като АЕЦ \"Козлодуй\" и централите в Маришкия басейн, така и възобновяемите централи. Приносът на възобновяемите енергийни източници е малко под 28% от общото количество произведена електроенергия. ", "date": "2019.04.06", "title": "Износът на български ток расте с над 50% от началото на годината"}
{"url": "https://www.novinite.bg/articles/173651/Novi-sluchai-na-ptichi-grip-v-oblast-Plovdiv", "text": "Българската агенция по безопасност на храните (БАБХ) констатира нови огнища на заболяването Инфлуенца по птиците (H5) в регистриран животновъден обект в град Асеновград, община Асеновград, област Пловдив и в обект – тип лично стопанство, в село Крумово, община Родопи, област Пловдив. Пробите са потвърдени днес, 5 април, от Националната референтна лаборатория към Националния диагностичен научноизследователски ветеринарномедицински институт.Засегнатите птици в обектите са кокошки носачки. С цел контрол и ликвидиране на заболяването, БАБХ прилага всички мерки в съответствие с действащото законодателство. Със  заповеди на Агенцията са определени действията за ликвидиране на огнищата с високопатогенна инфлуенца по птиците и срещу разпространението на инфекция сред птиците в района.Предстои хуманно умъртвяване и унищожаване на засегнатите птици, отглеждани в обектите, което ще бъде последвано от почистване и дезинфекция. Определени са 3-километрови предпазни зони и 10-километрови зони за наблюдение около констатираните огнища на заболяването. Забранено е движението на птици и продукти от тях в и от предпазните и наблюдаваните зони. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас.Ще се извършват клинични прегледи на птиците, отглеждани в останалите селища в предпазните зони и ще се проведе епизоотично проучване за причините, довели до заболяването.Ще бъдат свикани областата и общинските епизоотични комисии.На този етап няма засегнати хора и няма опасност за потребителите. Яйцата не са опасни за човешка консумация. Евентуалното заразяване може да случи при пряк контакт с болни птици. С цел предотвратяване вероятността за разпространяване на заболяването при други птици, БАБХ изтегля и реализираните в търговската мрежа яйца с произход фермата за кокошки носачки. БАБХ напомня, че фуражите и суровините за тях следва да се съхраняват в закрити помещения. По този начин се избягва възможността диви пернати да заразят фуража, а оттам и питомните да бъдат заразени с вирус. ", "date": "2019.04.06", "title": "Нови случаи на птичи грип в област Пловдив"}
{"url": "https://www.novinite.bg/articles/173662/500-000-shte-patuvat-po-Velikden-1-vi-i-6-i-maj", "text": "Повече от половин милион българи тръгват на път за предстоящите почивни дни по Великден и в началото на май. Около 130 000 от тях се отправят към чужбина – основно Гърция, Турция, Северна Македония, предаде Нова ТВ. 170 000 чужденци пък се очакват у нас за празниците.Общо за пътувания ще бъдат похарчени почти 109 милиона лева и 51 милиона в чужбина. 63 милиона лева пък се очаква да дойдат от чуждите туристи. Според бранша най-предпочитани и тази година ще бъдат спа курортите у нас.Цените за 3-дневна пакетна почивка около Великден и Гергьовден варират между 200 и 250 лева. Екскурзия в съседни страни – в зависимост от категорията на хотела, е около 250 лева, а почивка край морето може да стигне до 400 лева на човек.", "date": "2019.04.06", "title": "500 000 ще пътуват по Великден, 1-ви и 6-и май"}
{"url": "https://www.novinite.bg/articles/173663/Prostrelyalata-se-kursantka-oshte-e-s-opasnost-za-jivota-predstoi-j-nova-operaciya", "text": "Няма промяна в състоянието на курсантката от Военния университет във Велико Търново, която се простреля с автомат \"Калашников\". Това съобщиха за NOVA от Военномедицинска академия. Жената е в реанимация с тежка рана в областта на гърдите и с опасност за живота. Вчера тя беше транспортирана с военен самолет \"Спартан\" от Велико Търново до София.В продължение на часове лекарите са се борили за живота й. Предстои й сложна операция на белите дробове, които освен от изстреляния куршум, са пострадали и от барутните газове. Инцидентът се разследва от Военната прокуратура. ", "date": "2019.04.06", "title": "Прострелялата се курсантка още е с опасност за живота, предстои й нова операция"}
{"url": "https://www.novinite.bg/articles/173659/Budapeshta-poiska-medijna-cenzura-ot-Lyublyana-tya-otkaza", "text": "Будапеща призова за действие, след като словенско списание отправи предизвикателство към Унгария на челната си корица.Словения отхвърли искането на унгарското правителство да цензурира журналисти, след като словенска медия излезе с корица, на която беше карикатура на унгарския премиер Виктор Орбан, който прави нацистки поздрав, предаде БГНЕС.Говорител на Постоянното представителство на Словения в Европейския съюз потвърди, че външното министерство на страната е получило нота от унгарския посланик относно корицата.Словенското министерство отговори на унгарците с позиция, в която се казва, че “ние стриктно спазваме свободата на словото и свободата на пресата и никога няма да се намесваме в редакционната политика на медиите”, каза говорителят.Политическото списание Mladina отразява в публикацията онова, което описва като тясното участие на ФИДЕС, управляващата партия на Орбан, в словенската политика, включително действията на лица, свързани с ФИДЕС, за да инвестират в медии, свързани с политическия му съюзник, опозиционната Словенска демократична партия (СДП).След замразяването на членството на ФИДЕС от Европейската народна партия миналия месец, Мladina публикува корица, на която е изобразена карикатурата на Орбан, която прави нацистки поздрав. В илюстрацията Орбан е заобиколен от лидера на СДП Янез Янша, както и от двама други политици от СДП: евродепутат Милан Звер и депутатът в националния парламент Бранко Гримс.Публикацията предизвика шумотевица сред представителите на унгарското правителство.“За интелектуалците в редакцията на Mladina, която има дълга история на симпатия към многокултурния дневен ред и дълбоката антипатия към църквата, всеки, който изразява твърдо противопоставяне на имиграцията и желание да защити нашата християнска култура, трябва да бъде нацист“, пише унгарският държавен секретар по международните комуникации Золтан Ковач.Според Мladina в съобщението, изпратено до словенското външно министерство, се казва, че “посолството твърдо вярва, че корицата на изданието Mladina на 22 март 2019 г. Излиза извън принципите на свободата на пресата, както и на свободата на изразяване… и изисква помощта на уважаваното министерство да предотврати подобни инциденти в бъдеще.”Нито унгарското външно министерство, нито СДП отговарят на искания за коментар.Запитан защо е избрал да пусне тази корица, главният редактор на Mladina Грега Реповж каза пред „Политико“, че Орбан “говори като фашист, той се държи като фашист, използва антисемитска реторика”.“Унгария е страна, която не крие, че се опитва да нахлуе в автономията на словенската държава с капитал и всички други начини”, добави той.  ", "date": "2019.04.06", "title": "Будапеща поиска медийна цензура от Любляна, тя отказа"}
{"url": "https://www.novinite.bg/articles/173653/Dneven-horoskop-za-sabota", "text": "Ще гледате философски на нещата, макар и с едно наум. Ден на големи възможности. Мислете мащабно, мислете в перспектива и бъдете готови за действие. Правете това, което ви се прави и поне днес слушайте само себе си.Ще бъдете в центъра на вниманието, ще се допитват до вас как най-добре да бъдат свършени едни или други задачи. Това е добър стимул за вас и ви прави по-организирани. Измъчват ви съмнения в личен план, но ще ги преодолеете.Впечатлението, което оставяте след себе си е на хора с добро сърце, знаещи какво искат и как да го постигнат. Днес отделете време да направите по-красива обстановката около себе си. Пуснете пролетта да влее в душата, в сърцето ви и във всичко, с което се захващате.Представителите на останалите зодии могат да намерят дневния си хороскоп ", "date": "2019.04.06", "title": "Дневен хороскоп за събота"}
