{"url": "https://www.novinite.bg/articles/161791/KNSB-iska-okolo-17-mlrd-lv-ot-byudjet-2019-za-uvelichenie-na-zaplati-i-izdrajka", "text": "КНСБ иска около 1,7 млрд. лв. от бюджет 2019. От тях около милиард (990 млн. лв.) са за увеличение на заплати, 680 млн. лв. са за допълнителна издръжка. През тази година за първи път държавата мина разходния таван от 8 млрд. лв. за заплати. Исканията на КНСБ за възнаграждения са около 12 на сто от тази сума, стана ясно на семинар на Конфедерацията във Варна.Най-високият ръст е в средното образование. Там са нужни 362 млн. лв. повече спрямо сега действащия бюджет.  Тези пари ще позволят 15 на сто увеличение на заплатите, което ще се равнява на средно 140 лв. За следващата година пък ще бъдат нужни 726 млн. лв., обяви лидерът на СБУ Янка Такева.Увеличението на средствата, извоювано от СБУ и КНСБ през тази година, позволи увеличението на учителските заплати от 760 на 920 лв. В колективния трудов договор са записани 13 видове допълнителни възнаграждения, припомни още председателят на СБУ. По думите й бюджетът за догодина трябва да приготви средства и за допълнителни разходи в образованието. Сред тях са извънкласните форми, училищната инфраструктура, квалификацията на учителите, създаването на дигитални умения, безплатен интернет за всяко училище.Държавните служители искат 20 на сто увеличение на заплатите и същия ръст на единните разходните стандарти, обяви лидерът на федерацията на държавните служители Кръстьо Боянов. Това ще позволи увеличение на доходите в сферата или поне 150 лв. отгоре върху всяко възнаграждение. В бюджета липсват и средства за квалификация и преквалификация, отделени са само за заплати и за облекло, сочат данните на ФНСДУО.Допълнителните средства за това са 505 млн. лв. В това число Министерство на финансите (56.3 млн.лв.); Министерство на правосъдието (31.6 млн.лв.); Министерство на вътрешните работи (253 млн.лв.); Министерство на труда и социалната политика (19.9 млн.лв.); ДА „Архиви“ (1.1 млн.лв.); ДА „Държавен резерв и военновременни запаси“ (1.5 млн.лв.); ДА „Електронно управление“ (2.2 млн.лв.); ДА „Технически операции“ (8.1 млн.лв.); ДАНС (18.9 млн.лв.); НОИ (12.6 млн.лв.); Общинска администрация – субсидия за делегираните от държавата дейности (54.3 млн.лв.); Социални грижи – субсидия за делегираните от държавата дейности (46.2 млн.лв.), което да позволи увеличение с 20%  на средствата за Фонд „Работна заплата“ за заведенията за социални услуги.Пожарникарите и спасителите от федерация „Огнеборец“ към КНСБ искат увеличение на бюджета на МВР с 253 млн. лв. Това ще позволи реално увеличение с 20% (или около 120 лв. в абсолютен размер) на възнагражденията на служителите във ведомството.КНСБ и Федерацията на синдикатите в здравеопазването настояват бюджетът на Министерство на здравеопазването в частта му „Разходи за персонал“ за 2019 г. да бъде увеличен с 49.4 млн. лв. спрямо сега действащия такъв. Това допълнително финансиране ще даде възможност за 14 165 работещи да бъдат достигнати договорените в КТД „Здравеопазване“ минимални начални работни заплати на заетите в Регионалните здравни инспекции (РЗИ), Домовете за медико-социални грижи за деца (ДМСГД), Държавните психиатрични болници (ДПБ), отделенията за трансфузионна  хематология и другите второстепенни разпоредители с бюджетни средства към МЗ.Необходимо е и увеличение на средствата за делегирани от държавата  дейности (училищно и детско здравеопазване) с 15 млн. лв., което да позволи увеличение с 10% на възнагражденията на медицинските специалисти, колкото се очаква да бъде и увеличението на минималната работна заплата за 2019 г.Федерация на независимите синдикати от земеделието (ФНСЗ) и Федерация на синдикалните организации от горското стопанство и дървообработващата промишленост (ФНСОГСДП) искат да бъдат увеличени със 7 млн. лв. средствата за персонал в бюджета на МЗХГ, което да позволи увеличение на работните заплати във второстепенните разпоредители с 15%, което представлява ръст на заплатите 70-130 лв. Допълнително трябва да се осигури трансфер за Селскостопанска академия 33.5 млн. лв. В средносрочната бюджетна прогноза са заложени 23.5 млн. лв. 10 млн. лв. допълнително биха осигурили увеличение на работните заплати с 20% (между 70 и 150 лв.).Федерацията на горските служители искат увеличение с 2 млн. лв. на бюджета на Изпълнителната агенция по горите. Синдикатът на железничарите в България (СЖБ) пък настоява за ръст на предвидените средства за субсидия на Национална компания „Железопътна инфраструктура“ (НКЖИ) с 30 млн.лв за покриване на разходите за възнаграждения на заетите. Размерът на субсидията трябва да се повиши от 145 млн.лв. на 175 млн.лв.Икономическата конюктура го позволява увеличение на заплатите, сочат данните на Института за социални и синдикални изследвания. Темпът на ръст на заетите е рекордно висок, а безработицата – рекордно ниска. Събираемостта на данъците е добра, а фискалната стабилност е нещо, за което получаваме одобрение, включително и от Европейската комисия. В същото време правителството изразява ясни намерения за намаляване на външния дълг. Вместо да отидат за дългове, тези  пари могат да се инвестират и без това  дефицитния пазар на труда под формата на заплати и други стимули, обяви лидерът на КНСБ Пламен Димитров.", "date": "2018.07.08", "title": "КНСБ иска около 1,7 млрд. лв. от бюджет 2019 за увеличение на заплати и издръжка"}
{"url": "https://www.novinite.bg/articles/161787/Avstriya-Nyama-da-vzemem-nito-edin-migrant-ot-Germaniya", "text": "Австрия няма да приеме нито един бежанец обратно от Германия. Това предупреждение отправи днес австрийският вътрешен министър Херберт Кикъл пред местното издание \"Остерайх\", предаде БГНЕС. \"Ние няма да приемаме, когото и да било, за когото не носим отговорност. Това е положението и точка\", каза Кикъл по повод изявлението на неговия германски колега Хорст Зеехофер, който заяви, че \"ще накара Австрия да приеме споразумението за реадмисия за масово връщане на бежанци обратно по границите\". Кикъл съобщи, че е имал два разговора със Зеехофер и в тях е обещано, че няма да има връщане обратно на бежанци. Вътрешният министър на Австрия изрази надеждата, че ще има разговор по този въпрос на германския канцлер Ангела Меркел с властите в Италия и Гърция. \"Всичко обаче трябва да бъде много ясно. Всеки договор, който ще бъде във вреда на Австрия, ние няма да го подпишем дори и след сто години\", предупреди Кикъл и съобщи, че \"Австрия ще реагира на всеки по-строг германски контрол по границата. \"Ние по принцип ще увеличим контрола по южната си граница. По този начин Австрия ще помогне и на самата Германия. Така ние ще изместваме натиска по-далеч и един ден той да бъде там, където се намира и самият проблем - по външните граници на ЕС\", казва още Кикъл. Според него създаването на приемни центрове в северна Африка е само средносрочно решение. В тях не може да се подават молби за получаване на убежище. Тези центрове трябва да бъдат управлявани от страните от северната част на Африка с финансовата помощ на ЕС, смята австрийският вътрешен министър Херберт Кикъл. ", "date": "2018.07.08", "title": "Австрия: Няма да вземем нито един мигрант от Германия"}
{"url": "https://www.novinite.bg/articles/161795/Za-nov-migrantski-marshrut-preduprejdava-Fronteks", "text": "\"Мигрантите все по-често избират западния маршрут през Средиземно море, за да достигнат до Европа през Испания\", предупреди изпълнителният директор на Европейската гранична служба Фронтекс Фабрис Леджери, цитиран от европейското издание на \"Politico\" и Агенция \"Фокус\".\"Ако ме попитате коя е най-голямата ми тревога, ще кажа Испания\", заяви Леджери пред немското издание \"Welt am Sonntag\", предаде Нова ТВ.\"Службата има информация за 6000 незаконни преминавания на границата от африкански мигранти през последния месец. Близо половината от тях са били мароканци, а останалите са предимно от Западна Африка. Ако броят им продължи да се увеличава със същите темпове, този маршрут ще стане най-важният\", отбеляза още Леджери.Според изпълнителният директор на Фронтекс е много важно да се основат приемни центрове в Африка, където мигрантите да бъдат връщани, когато ги заловят в морето, вместо да влизат в Европа. ", "date": "2018.07.08", "title": "За нов мигрантски маршрут предупреждава Фронтекс"}
{"url": "https://www.novinite.bg/articles/161790/Nelegalen-pazar-za-jivotni-be-razbit-vav-Varna", "text": "Разбиха нелегален пазар за животни във Варна. Акцията на Българската агенция за безопасност по храните и полицията се проведе тази сутрин под Аспаруховия мост в града. По време на проверката бяха установени десетки търговци и животни в клетки без каквито и да било разрешителни, предаде бТВ.След появата на проверяващите, част от собствениците опитаха да избягат, а други зарязаха животните си. Други пък твърдяха, че животните не се продават. На собствениците на животните бяха написани актове.", "date": "2018.07.08", "title": "Нелегален пазар за животни бе разбит във Варна"}
{"url": "https://www.novinite.bg/articles/161773/Velikotarnovskiyat-universitet-na-prokuror-sled-signal-na-MON", "text": "Образователното министерство даде на прокуратурата Великотърновския университет. Причината са издадени свидетелства за професионална квалификация „Учител” на 170 курсисти от Италия. От висшето училище отхвърлят констатациите на МОН. Проверката на просветното ведомство е за период от преди две години, съобщава Нова телевизия, предаде БГНЕС. Тогава във Великотърновския университет са обучени 170 курсисти от Италия за педагози, препратени там от Европейския политехнически университет в Перник. Причината – университетът в Перник нямал акредитацията за обучаване на педагози. От МОН твърдят, че италианските студенти са записани незаконно първо в Пернишкия университет. От там препоръчват на Великотърновския университет „да обезсили” издадените свидетелства. От Алма Матер в старата столица обаче не считат, че има проблем с обучението на италианците за учители. От три години Пернишкият университет е собственост на университета в Неапол и от три години си сътрудничи с великотърновското висше училище. И двете ръководства не виждат допуснати нарушения при обучението на педагози. Решението на казуса е в ръцете на главния прокурор, до когото е адресиран сигналът от МОН.", "date": "2018.07.08", "title": "Великотърновският университет на прокурор след сигнал на МОН"}
{"url": "https://www.novinite.bg/articles/161772/Harvatiya-se-klasira-za-polufinal-sled-duzpi-s-Rusiya", "text": "Хърватия и Русия сътвориха зрелище в последния четвъртфинал на Мондиал 2018. Двата тима извъртяха 2:2 след продължения (1:1 в редовното време) и се наложи отново дузпи да решават съдбите им. След тях радостта бе за Хърватия, а сълзите - за Русия, предаде .Съперниците си размениха по един гол през първата част. Първо братушките взривиха стадиона в Сочи с чудесен гол на Денис Черишев в 31-ата минута. Той заби супер гол от 25 метра с неспасяем шут след хитро подаване на гиганта Артьом Дзюба. Хърватите обаче бързо възстановиха паритета. Майсторска и мълниеносна акция по лявото крило завърши с пас на Марио Манджукич към Крамарич, който с глава не даде шанс на стража - 1:1 в 39-ата минута.През втората част балканският тим натисна здраво и имаше няколко добри шанса да отбележи. Най-близо бе Перишич, който от 10 метра нацели страничната греда, а топката се разходи по голлинията.\r\nВ крайна сметка 1:1 бе резултатът в редовното време и се стигна до 2 продължения по 15 минути. В тях първо хърватите се озоваха напред след удар с глава на Дамагой Вида след корнер в 101-ата минута. После руснаците се окопитиха и с попадение на натурализирания Фернандес изравниха. Той бе оставен непокрит при статично положение и с глава хвърли в делириум публиката в черноморската перла на Русия - Сочи.\r\nТака Русия и Хърватия, както и на осминафинала, изпълняваха дузпи, за да определят по-достойния да се класира в топ 4 на света. При изпълнението на единадесетметровите изстрели по-добър мерник показаха хърватите. Те вкараха 4 дузпи, а русnаците - само 2. Така балканският тим е на полуфинал срещу Англия, а Русия плаче, но и се гордее със своя тим. ", "date": "2018.07.08", "title": "Хърватия се класира за полуфинал след дузпи с Русия"}
{"url": "https://www.novinite.bg/articles/161776/Preleliyat-mikroyazovir-kraj-Ihtiman-ne-zastrashava-hora-i-imoti", "text": "При преливането на местния водоем “Джаков мост”, който е с ограничена вместимост, няма пострадали, нито застрашени хора и имоти в района. Това съобщи комисар Тошко Бързилов, началник на Националния оперативен център към ГД „Пожарна безопасност и защита на населението“, предаде БНТ. Предприети са превантивни мерки за своевременното сваляне на нивото на микроязовира и източването на водите в безопасна за магистралата посока. Заради преливането на микроязовира в района след пътен възел Мухово – километър 36-ти от автомагистрала \"Тракия\", движението в посока София е отклонено по стария път, през самия пътен възел Мухово. ", "date": "2018.07.08", "title": "Прелелият микроязовир край Ихтиман не застрашава хора и имоти"}
{"url": "https://www.novinite.bg/articles/161782/62-ma-sa-veche-zaginalite-ot-navodneniyata-v-Yaponiya-oshte-45-se-izdirvat", "text": "62 вече са жертвите на проливните дъждове в Япония, предаде Ройтерс. Издирват се още 45 души, предаде бТВ. Заради наводненията, причинени от пороите, няколко милиона бяха принудени да напуснат домовете си.На места в западните части на Япония валя три пъти повече от обичайното за юли количество дъжд. Японската метеорологична агенция каза, че в страната не е имало подобни дъждове. Предупреждения за предстоящи проливни дъждове има за три префектури.", "date": "2018.07.08", "title": "62-ма са вече загиналите от наводненията в Япония, още 45 се издирват"}
{"url": "https://www.novinite.bg/articles/161779/Totalen-sriv-v-rejtinga-na-pravitelstvoto-na-Merkel", "text": "Политиката на Ангела Меркел с рекордно нисък рейтинг. Близо 80% от германците са недоволни от работата на правителството й, показват данните от социологическо проучване, направено по поръчка на А Ер Де, предаде БГНЕС. Месец по-рано процентът на недоволните е бил 63%. Само 21% от запитаните са доволни от работата на кабинета. Това е с цели 16% по-малко, отколкото месец по-рано. Подобни резки колебания в настроенията на германските граждани са по-скоро рядкост, отбелязват от А Ер Де. Най-вероятната причина за тези резултати е конфликтът в управляващата коалиция заради миграционната политика. Популярността на лидера на ХСС и вътрешен министър Хорст Зеехофер, който започна спора с Меркел за мигрантите, е спаднала до 27% от 43% месец по-рано. В същото време рейтингът на Меркел остава сравнително стабилен и е загубил само 2% до 46%.", "date": "2018.07.08", "title": "Тотален срив в рейтинга на правителството на Меркел"}
{"url": "https://www.novinite.bg/articles/161783/Jotova-Ne-e-dostatachno-da-ni-pohvalyat-ot-ES-tryabva-da-se-obarnem-kam-problemite-na-balgarite", "text": "Много често днес големите думи изместват големите каузи. Не е достатъчно само да получим потупване по рамото отвън, да ни признаят от Европа, важно е и да се обърнем към проблемите на българските граждани. Това заяви вицепрезидентът Илияна Йотова в Ракитово, където бе официален гост на празника на града, отбелязван на 7 юли. Според нея политиците са в дълг към българските граждани, защото истински лидери са онези, които се обръщат към проблемите на малкия човек и намират смисъл в това да помагат.Жителите на Ракитово са пример, че когато има общи мечти и идеи родното място се развива, посочи вицепрезидентът. Много времена са минали от основаването на града, много неща са се променили, но едно остава неизменно – сплотеността на хората, подчерта Илияна Йотова. Тя припомни интересното минало на Ракитово - от древните траки и римляни, през Възраждането до наши дни. Имате уникален шанс да живеете на място, надарено не само с природа, но и с история, каза вицепрезидентът и допълни, че от Ракитово са тръгнали бележити българи – писатели, учители, лекари, музиканти и хората са най-голямото богатство на града. Илияна Йотова пожела на жителите на Ракитово Часовниковата кула - един от символите на града, да продължи да отмерва бъдещи успехи и поколения, които ще оставят по нещо от себе си.Вицепрезидентът връчи плакет и грамота на тазгодишния носител на званието „Почетен гражданин” и почетни знаци на изявени жители на общината с принос в сферата на икономиката, образованието, културата, музейното дело. За своята ангажираност към Ракитовския край Илияна Йотова получи от председателя на Общински съвет Нина Димова символичен подарък – дърворезба от местен автор.По-рано през деня Илияна Йотова се срещна с кмета на община Ракитово Костадин Холянов.", "date": "2018.07.08", "title": "Йотова: Не е достатъчно да ни похвалят от ЕС, трябва да се обърнем към проблемите на българите"}
{"url": "https://www.novinite.bg/articles/161793/Borisov-i-Li-Kacyan-se-razdeliha-dovolni-ot-postignatoto-v-Sofiya", "text": "Министър-председателят Бойко Борисов и председателят на Държавния съвет на Китай Ли Къцян изразиха удовлетворение от постигнати резултати по време на срещите си в София. Те разговаряха преди отпътуването на Ли Къцян, който беше на официално четиридневно посещение в България. По време на визитата двамата правителствени ръководители проведоха разговори за задълбочаване на двустранното сътрудничество и за възможностите за допълнително активизиране на бизнес контактите. Бойко Борисов и Ли Къцян участваха и в седмата Среща на държавните и правителствени ръководители на страните от Централна и Източна Европа и Китай.По време на разговора Бойко Борисов и Ли Къцян подчертаха важността на договореностите в София – ангажираността на китайската страна към проекта АЕЦ „Белене“, участието на Китай в реализирането на инфраструктурни проекти, съгласието за създаването на Глобален център за патрньорство на държавите от ЦИЕ и Китай (Global Partnership Centre of CEECs and China) и подписаните документи за насърчаване на икономическото и търговското сътрудничество. „Успяхме да постигнем големи резултати не само в двустранните ни отношения. Срещата на върха на „16+1“ също дава тласък за сътрудничество на едно по-високо ниво“, заяви Ли къцян. Българският премиер Борисов предложи министърът за българското председателство на Съвета на ЕС 2018 Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай (Global Partnership Centre of CEECs and China).В разговорите в София българският премиер Борисов и председателят на Държавния съвет на Китай Ли Къцян посочиха, че сътрудничеството в рамките на инициативата „16+1“ има за цел да заздрави единството в Европа и да подпомогне развитието и реализирането на проекти в различни области между държавите от региона. ", "date": "2018.07.08", "title": "Борисов и Ли Къцян се разделиха доволни от постигнатото в София"}
{"url": "https://www.novinite.bg/articles/161769/Oblachna-i-dajdovna-nedelya-pochti-za-cyala-Balgariya", "text": "Днес над по-голямата част от страната облачността ще е значителна, предимно купеста и купесто-дъждовна. В много райони ще има краткотрайни валежи и гръмотевични бури. Възможни са и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22 и 27 градуса, в крайните югозападни и югоизточни райони, където ще има повече слънчеви часове – до около 30.Атмосферното налягане е малко по-ниско от средното за месеца и още малко ще се понижи.Над планините ще е облачно и много места ще паднат валежи, придружени от гръмотевици и временни усилвания на вятъра. На места, главно в Рило-Родопската и Централна Стара планина валежите ще са интензивни. Максимална температура на височина 1200 метра – около 17 градуса, на 2000 метра – около 10.Над Черноморието облачността ще е предимно значителна, купеста и купесто-дъждовна. На места ще превали и прегърми. Максималните температури на въздуха ще са 25-28 градуса. Температурата на морската вода е 24-25. Вълнението на морето ще е 2 бала.  ", "date": "2018.07.08", "title": "Облачна и дъждовна неделя почти за цяла България"}
{"url": "https://www.novinite.bg/articles/161788/Istoricheska-fotoizlojba-po-sluchaj-140-godini-Balgarska-armiya", "text": "Министърът на отбраната Красимир Каракачанов и началникът на отбраната генерал Андрей Боцев ще открият утре, 9 юли, фотоизложба по повод 140 години от създаването на Българската армия.Юбилейната фотоизложба под надслов „В кадър – Българската армия днес\" се организира от Министерството на отбраната, съвместно със Столична община. Тя ще бъде разположена в Градската градина, пред Народния театър „Иван Вазов“ от 9 до 23 юли 2018 г.На 32 пана ще бъде включен снимков материал с исторически характер, който се предоставя от Военноисторическия музей, както и фотоси, отразяващи боеспособността на видовете въоръжени сили на Българската армия. Снимките представят демонстративни бойни действия в реална ситуация, участия в различни полеви учения, национални празници и ритуали. Автор на снимките от съвременния период е фотографът на Министерството на отбраната Вяра Йовева.", "date": "2018.07.08", "title": "Историческа фотоизложба по случай 140 години Българска армия"}
{"url": "https://www.novinite.bg/articles/161774/Yazovir-prelya-zatvori-chast-ot-Trakiya", "text": "Въпреки че проливните дъждове от последните седмици спряха преди дни, многото събрала се вода продължава да създава проблеми. Така заради прелял язовир тази нощ се наложи да бъде затворена част от магистрала „Тракия“ в посока София. От Агенция „Пътна инфраструктура“ съобщиха, че аутобанът е затворен за преминаване на автомобили между пътен възел „Мухово“ и пътен възел „Ихтиман“. Преливането на язовира е засегнало 37-ми километър на магистралата.Автомобилите, които трябва да преминат през затворения участък, се пренасочват. Движението им се осъществява през път I-8 (старият път между София и Пловдив). ", "date": "2018.07.08", "title": "Язовир преля, затвори част от \"Тракия\""}
{"url": "https://www.novinite.bg/articles/161781/Turski-TIR-udari-rumanski-koli-pri-Mezdra-ima-i-postradali", "text": "Катастрофа между ТИР и коли на Е-79 край Мездра. Към 10:55 часа в района на моста преди града, посока Видин, е станал пътен инцидент. При ПТП-то има и пострадали. По първоначални данни, ТИР с турска регистрация, по неизяснени засега причини, е ударил три леки автомобила, с румънска регистрация. На мястото са екипи на Пътна полиция, пожарната, Бърза помощ. Организиран е обход за леките автомобили през селата Ребърково, Лютиброд, Паволче до ВрацаТоварните автомобили преминават през Ябланица, Роман, град Мездра, Враца. ", "date": "2018.07.08", "title": "Турски ТИР удари румънски коли при Мездра, има и пострадали"}
{"url": "https://www.novinite.bg/articles/161792/Daritkova-Osigurovkite-za-zdrave-nyama-da-se-vdigat", "text": "При изпълнението на тазгодишния здравен бюджет болничната помощ функционира нормално, но има сериозен преразход по отношение заплащането на лекарства. Това показва липсата на оперативен контрол в НЗОК, заяви по БНР председателят на парламентарната комисия по здравеопазване Даниела Дариткова, предаде БГНЕС. „На този етап не съм чула намерения за актуализация на бюджета на НЗОК. Неадекватното в реакцията на предходния управител беше, че бюджетът за тази година е внесен в Надзорния съвет от него, защото проф. Плочев управляваше касата от края на месец юли миналата година, т.е, когато е внасял бюджета, вероятно не е имал информация за проблемите, които са съществували с тези плащания. Изпълнението на бюджета по отношение на лекарствените продукти – там имаме сериозен преразход и за мен беше много тревожно да чуя и, че няма засега получени средства от отстъпки за лекарствените продукти, които са регламентирани. Всичко това изисква наистина да имаме оперативно ръководство на Касата и управител, който да познава дейността й“, каза тя, след като тази седмица управляващите номинираха д-р Дечо Дечев за нов управител на НЗОК. В момента той е директор на столичната болница „Св. Иван Рилски“. Съгласно приетите процедурни правила за избор на нов управител на НЗОК, сега тече 14-дневен срок, в който се събират различните документи, необходими, за да се представи кандидатурата на народните представители, каза Дариткова. „Във връзка с изтичането на този срок, предполагам, че на следващата седмица ще може да се разгледат документите и да се изслуша кандидатът – първо в здравна комисия, като най-ранната възможна дата според нашите изчисления е 18 юли и, ако здравната комисия одобри кандидата и изслушването мине добре, след това в пленарна зала предстои ново изслушване на кандидата, за да се утвърди неговата кандидатура“, поясни Дариткова. Около кандидатурата на д-р Дечев се обединиха ГЕРБ и „Обединени патриоти“. Според тях той е човек с опит и подходящ за поста управител на НЗОК. Другите политически сили не представиха свой кандидат. „В биографията на д-р Дечев има управленски капацитет – достатъчен, за да се заеме веднага със сериозните предизвикателства в оперативното ръководство на НЗОК“, допълни тя. При управлението на Петър Москов обаче Дечев беше отстранен от поста по време на отпуската си. Причината беше несъгласието му с цялостната политика на министъра. Конкретният повод беше, че в този момент Москов беше предложил обединение на деветте болници в карето на Медицинска академия и беше решил, че Дечев е против. Дечев се обяви и против въвеждането на идентификация с лични карти в болниците, тъй като клиниките можеха да регистрират пациенти с копие на документа. В крайна сметка Дечев беше уволнен без причина и беше възстановен на поста при управлението на служебния министър Илко Семерджиев през миналата година. Дариткова подчерта още, че процедурата по избора на управител на НЗОК е достатъчно прозрачна, а самият механизъм – отговорен. От левицата обаче възнамеряват да внесат предложения за изменения в начина на избиране на управител на НЗОК. Проф. Георги Михайлов от БСП каза, че управителят на Касата, който участва и в Надзорния съвет, трябва да има право на глас и контрол върху дейността на Надзорния съвет. Касата не може да бъде с еднолично управление, заяви Дариткова. „Управителят на Касата внася документите, които Надзорния съвет после разглежда и гласува. Смятам, че този механизъм на взаимоотношения разделя отговорностите. Касата не може да бъде с еднолично управление. Трябва да имаме Надзорен съвет, който да представлява широката общественост. Надзорният съвет е достатъчно обществено добре балансиран, за да кажем, че НЗОК е обществен фонд и от друга страна да може да има взаимен контрол между двете отговорни институции за управлението на фонда – от една страна оперативното ръководство, представено от управител и подуправител, от друга страна – Надзорен съвет. Ако колегите направят разумни и рационални предложения, ние сме склонни да ги подкрепим, защото наистина Надзорния съвет също трябва да носи отговорност за своите решения. Тук имаме единомислие с колегите от опозицията“, подчерта тя. ", "date": "2018.07.08", "title": "Дариткова: Осигуровките за здраве няма да се вдигат"}
{"url": "https://www.novinite.bg/articles/161775/Leko-zemetresenie-kraj-Plovdiv", "text": "Сравнително слабо земетресение бе регистрирано днес в района на Пловдив. Трусът, според данните на БАН, е бил с магнитуд 2.4 по скалата на Рихтер, предаде БГНЕС. Епицентърът му е бил на 16 км североизточно от града. Към момента няма данни за пострадали хора или причинени щети.", "date": "2018.07.08", "title": "Леко земетресение край Пловдив"}
{"url": "https://www.novinite.bg/articles/161778/Remonti-ostavyat-za-po-nyakolko-chasa-chasti-ot-Sofiya-bez-voda", "text": "На 09 юли 2018 г. (понеделник), във връзка с подмяна на уличен водопровод на ул. „Разград“ жк. „Красно село“ , се налага спиране на водоподаването от 10:00 до 22:00 часа на клиентите на „Софийска вода”, живеещи в района на:ул. „Разград“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Разград“ бл. 35А.На 09 юли 2018 г. (понеделник), във връзка с прекъсване на сградно водопроводно отклонение на ул. „Вяра“ кв. „Модерно предградие“ , се налага спиране на водоподаването от 09:00 до 14:00 часа на клиентите на „Софийска вода”, живеещи в района на:ул. „Проф. Янаки Моллов“, ул. „Железен мост“, ул. „Кирил Дрангов“ и ул. „Динамо“При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“23-ти декември“ ъгъла с ул. „Вяра“.На 09 юли 2018 г. (понеделник), във връзка с реконструкция на уличен водопровод на ул. „Перуника“ с. Бусманци , се налага спиране на водоподаването от 09:30 до 19:30 часа на клиентите на „Софийска вода”, живеещи в района на:-по ул. „Перуника“ от ул. „Асен Игнатов“ до ул. „Ген. Гурко“-по ул. „Асен Игнатов“ от ул. „Пчелина“ до ул. „Асен Игнатов“ №31При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Перуника“ ъгъла с ул. „Асен Игнатов“.На 09 юли 2018 г. (понеделник), във връзка с подмяна на сградно водопроводно отклонение на ул. „Вит“ с. Иваняне , се налага спиране на водоподаването от 10:00 до 16:00 часа на клиентите на „Софийска вода”, живеещи в района на:-ул. „Вит“, ул. „Силистра“,-по ул. „Кокиче“ от ул. „Еделвайс“ до края на улицатаПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул.“Вит“ ъгъла с ул. „Кокиче“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!", "date": "2018.07.08", "title": "Ремонти оставят за по няколко часа части от София без вода"}
{"url": "https://www.novinite.bg/articles/161777/Tramp-Vodeshti-vestnici-shte-falirat-zaradi-falshtivite-novini", "text": "Двата водещи американски вестника „Ню Йорк Таймс“ и „Вашингтон пост“ ще прекратят своето съществува „след 7 години“, защото разпространяват фалшиви новини. Това прогнозира американският президент Доналд Тръмп, предаде БГНЕС. „Социалната мрежа Туитър с рекордни темпове се освобождава от фалшивите акаунти. Дали това ще включва и акаунтите, разпространяващи лъжливите новини на вестник „Ню Йорк Таймс“, а също така играещият ролята на пропагандистка машина на компанията „Амазон“ вестник „Вашингтон пост“, който постоянно се позовава на несъществуващи анонимни източници? И двата вестника ще банкрутират след 7 години“, написа той в Туитър. В петък стана известно, че за изминалите два месеца Туитър е блокирал над 70 милиона фалшиви и подозрителни акаунти, разпространяващи лъжлива информация. Експертите отбелязват, че кампанията на Туитър против интернет-ботите набира сила, въпреки че може да доведе до намаляване на броя на потребителите на тази социална мрежа. Вицепрезидентът на Туитър обяви, че „свободата на словото не е толкова важна, ако хората не се чувстват защитени“. Тръмп многократно е заявявал, че мнозинството американски медии изключително предвзето се отнасят към него и администрацията му, публикувайки невярна или измислена информация. През март миналата година той нарече вестник „Ню Йорк Таймс“, а също така телевизиите Си Ен Ен, Ен Би Си, Си Би Ес и Ей Би Си „врагове на американския народ“.", "date": "2018.07.08", "title": "Тръмп: Водещи вестници ще фалират заради фалщивите новини"}
{"url": "https://www.novinite.bg/articles/161789/Haskovo-otnovo-zaplasheno-ot-rejim-na-vodata", "text": "Хасково е пред воден режим. За второ поредно лято градът е изправен пред подобна криза, предаде бТВ. След като водата беше обявена за негодна за пиене заради наличието на уран, част от кладенците бяха затворени и това създаде допълнителен проблем.Проблемът започнал със спирането на замърсените с уран кладенци преди повече от година. От водното дружество знаят за проблема, който според тях ще става и по-голям. „Просто има недостиг на вода. Когато вали дъжд, се справяме. С наближаване на големите жеги не мога да прогнозирам какво ще стане. Просто имаме крещяща нужда от тези нови кладенци”, подчерта управителят на ВиК – Хасково инж. Тодор Марков. Новите кладенци и водопроводи, които държавата финансира с близо 2 млн. лева след избухването на скандала с урана и радиацията в хасковската вода през пролетта на миналата година, още не са готови. Според общината – заради бавните  процедури. „Не смятам, че е имало забавяне, всичко това е една доста сложна процедура. До 30 ноември ще си свършим нашето задължение”, посочи зам.-кметът на община Хасково Велин Балкански. Освен че ще доставят повече вода в града, новите сондажи трябва да подобрят и качеството на водата, обявена за опасна. „Забраната все още важи за целия град. Трябва да получим хубави резултати от всички проби и поне два пъти да бъдат потвърдени”, подчерта директорът на РЗИ – Хасково Соня Димитрова. Резултатите от  последните проби от водата показват, че все още на места уранът, макар и минимално, е над нормата. Затова  градът остава на водоноски. Срокът, в който община Хасково трябваше да построи новите сондажи и водопроводи, вече беше удължаван веднъж. Ако  и сега от кметството не се справят в срок, ще трябва да връщат пари на държавата.", "date": "2018.07.08", "title": "Хасково отново заплашено от режим на водата"}
{"url": "https://www.novinite.bg/articles/161785/Krum-Zarkov-Rano-ili-kasno-KEVR-shte-tryabva-da-se-proiznese-po-sdelkata-za-ChEZ", "text": "При обсъждането на доклада на КЕВР, лидерът на БСП Корнелия Нинова зададе конкретен въпрос на Иван Иванов- как и кога мисли да изпълни Закона за енергетиката. Той недвусмислено заяви, че комисията, която той ръководи, няма да изпълни закона. Затова ние реагирахме с искането за неговата оставка, защото това е отказ от изпълнение на служебните задължения. Това каза зам.-председателят на ПГ на „БСП за България” Крум Зарков пред БНР. Той добави, че от самото начало на аферата с ЧЕЗ и появата на никому неизвестна фирма, която иска да купи 1/3 от българското електоразпределение, КЕВР прави всичко възможно, за да не се произнася по тази сделка. „Това ни кара да мислим, че там има някакъв проблем”, каза още Зарков. Народният представител заяви, че левицата иска КЕВР да обясни ясно, притежава ли новият кандидат – купувач на ЧЕЗ техническата, финансова и материална експертиза да изпълнява лицензията на дружеството. „От дебата за оставката на Иван Иванов имаше смисъл. С него показахме, че БСП няма да позволи темата за ЧЕЗ да бъде заметена в ъгъла. Иван Иванов трябва да знае, че законът не се тълкува, а се изпълнява. КЕВР рано или късно ще трябва да се произнесе по тази сделка”, категоричен бе Крум Зарков.„В средата на годината, няколко месеца преди приемането на новия бюджет, резки стъпки по промяна на акциз, като този за т.нар. бездимни цигари, не се предприемат”, заяви Крум Зарков. Той коментира, че или има сериозен проблем с бюджета, който не се показва, или има скрити интереси и опит за подпомагане на един от конкурентите. “Става дума за изделия, които са с иновативен характер и имат отношение към общественото здраве. Навсякъде в Европа тези изделия се таксуват по-малко от останалите”, обясни народният представител. Той добави, че бомбастичното обявяване за 100% вдигане на акциза и противоречията в управляващото мнозинство по темата, не е сериозен начин за правене на бюджетна политика. ", "date": "2018.07.08", "title": "Крум Зарков: Рано или късно КЕВР ще трябва да се произнесе по сделката за ЧЕЗ"}
{"url": "https://www.novinite.bg/articles/161770/S-nad-41-sa-narasnali-kitjskite-turisti-u-nas-prez-2017-g", "text": "Китайските туристи ще нарастват с по 5,1% всяка година до 2023 г. Това показва колко сериозен е потенциалът на този пазар и колко трябва да сме активни в промотирането в Китай на възможностите за туризъм у нас. Това каза министърът на туризма Николина Ангелкова при откриването на дискусионен панел за възможностите за сътрудничеството в сферата туризма. Дискусията е част от международния бизнес форум, който се провежда в София в рамките на срещата „16+1“. Събитието е под егидата на министър- председателя Бойко Борисов и председателя на държавния съвет на Китайската народна република Ли Къцян.Около 10 млн. посетители от Китай са пътували в Европа през 2016 г. Миналата година китайските туристи в България са над 26 хил., като се отчита нарастване от 41,2 на сто в сравнение с година по-рано, каза министър Ангелкова. За периода януари – май 2018 г. китайските туристи в страната ни са 8234 и се наблюдава увеличение от 4,1% спрямо същия период на предходната година.Туризмът е водещ фактор за развитието на световната икономика и сред водещите сектори, допринасящи за увеличаването на брутния вътрешен продукт. През миналата година около 500 млн. туристически посещения са реализирани в Европа, с което туризмът съставя около 10% от европейското БВП, каза министър Ангелкова. Тя поясни, че отрасълът създава 12% от работните места.У нас през миналата година постъпленията от международен туризъм достигнаха близо 6,9 млрд. лв., като се постигна увеличение от 9,3 на сто. Международните туристически посещения са близо 8,9 млн. и се отчете нарастване от 7.3%, съобщи още министърът. Повече от 27 хил. са предприятията в туризма и свързаните с него сектори. Отрасълът създава 13% от брутния вътрешен продукт на България, което го нарежда сред водещите 5 икономически сектора, каза министър Ангелкова.Създаването на специализирани туристически продукти и маркетингова кампания е част от стратегията на Министерството на туризма да привлече повече китайски туристи в България. Министърът обясни, че се работи по създаването на т.нар. „Балкански маршрут“, който е специално предназначен за популяризиране на възможностите за туризъм в региона. Той е съвместен проект между 11 страни от Балканите. Това са България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Република Македония. Министърът припомни, че идеята за „Балканския маршрут“ беше предложена и обсъдена по време на срещата на министрите с ресор туризъм от страните от ЕС, през февруари в София.Това не е първата инициатива на министерството специално насочена към китайския пазар. Ведомството води последователна политика в усилията си да популяризира възможностите за пътувания у нас, като през миналата година в Шанхай бе открит първия български туристически информационен център. Министър Ангелкова допълни, че в момента се работи по подготовката за откриване на център в Пекин както и в други райони като Хенан, Съчуан и Юнан.Министерството на туризма подготвя през ноември в София втори Международен конгрес на световните цивилизации и историческите маршрути, където една от основните теми ще бъде връзката между Китай и Европа, информира министър Ангелкова.", "date": "2018.07.08", "title": "С над 41% са нараснали китйските туристи у нас през 2017 г."}
{"url": "https://www.novinite.bg/articles/161786/Natovaren-trafik-po-GKPP-tata-s-Garciya-Turciya-Rumaniya-i-Sarbiya", "text": "Опашки има днес по границите с Гърция, както и на някои с Турция. Това показва справка на Гранична полиция към 14:00 ч. На българо-гръцката граница трафикът е интензивен на всички гранични контролно-пропускателни пунктове. Такова е положението и на ГКПП “Калотина”, където има опашки от автомобили, чакащи да влязат в България. Ичакващи да напуснат страната ни в посока Турция пък са причината за тапите на „Капитан Андреево“. Причината за положението на последните два пункта са турските гастарбайтери, които традиционно лятото се прибират в родината си.На българо-македонската граница трафикът е нормален на всички гранични контролно-пропускателни пунктове. На ГКПП-тата ни с Румъния също се наблюдав интензивен трафик. ", "date": "2018.07.08", "title": "Натоварен трафик по ГКПП-тата с Гърция, Турция, Румъния и Сърбия"}
{"url": "https://www.novinite.bg/articles/161771/Dneven-horoskop-za-nedelya", "text": "Не позволявайте на никой да ви мачка днес. Има идеали и принципи, които винаги трябва да спазвате, без значение какво се случва. Ако отстоявате позицията си, резултатите ще са добри.Вие и вашите приятели трябва да се успокоите малко. Всички битки, които започнете днес, ще завършат с успех. Нещата ще се получат доста добре, така че не се впрягайте особено.Ще получите важно съобщение, докато спите. Ще ви отнеме известно време да го разгадаете, затова опитайте да го запомните добре и да можете да го разказвате на подходящите хора. Представителите на останалите зодии могат да намерят дневния си хороскоп на ", "date": "2018.07.08", "title": "Дневен хороскоп за неделя"}
{"url": "https://www.novinite.bg/articles/161780/Otkloniha-vodata-zalivashta-Trakiya-dvijenieto-e-vazstanoveno", "text": "Възстановено е движението по магистрала „Тракия” край Ихтиман. Екипи на пътноподдържащата фирма работиха за отбиване на водите от преливника на микроязовира край Ихтиман, за да може движението по „Тракия” в участъка между пътен възел „Ихтиман” и пътен възел „Мухово” да се възстанови колкото се може по-скоро. Движението е пуснато в участъка със скорост от 90 км/ч.Причината за ограничаването са обилните дъждове в последното денонощие и водите, които идват от преливника на язовира и подкоповат основите на съоръжението на магистрала „Тракия”.Още снощи по разпореждане на министъра на регионалното развитие и благоустройството Николай Нанков екипи на АПИ, поддържащата фирма, Пътна полиция и пожарната предприеха мерки за овладяване на ситуацията.", "date": "2018.07.08", "title": "Отклониха водата, заливаща \"Тракия\", движението е възстановено"}
{"url": "https://www.novinite.bg/articles/161794/Svlachishte-zatvori-patya-Plovdiv-Smolyan-za-poreden-pat", "text": "Свлачище отново наложи затваряне на пътя Пловдив-Смолян. Към 16:00 часа екипи на Пътна полиция – ОДМВР-Пловдив предприеха мерки за спиране на движението в участъка между Нареченски бани и с. Бачково, в района на Юговското ханче, на територията на община Асеновград, област Пловдив. Причината е струпване на свлачище върху пътя, предизвикано от обилните дъждове, съобщиха от МВР. Екипи на Пътна полиция са разположени от двете страни на споменатия участък за гарантиране на безопасността до разчистване на пътя.Обходният път е през Девин и Кричим.", "date": "2018.07.08", "title": "Свлачище затвори пътя Пловдив-Смолян за пореден път"}
