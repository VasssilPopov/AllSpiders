{"url": "http://www.novinite.bg/articles/154942/Bedstveno-polojenie-zaradi-kriza-s-bokluka-za-ChNG-v-9-kmetstva", "text": "Криза с отпадъците се очертава съвсем скоро в няколко общини у нас. Всички общински сметища, които не отговарят на изискванията на Европейския съюз, трябва да бъдат закрити до Нова година. Предвид това задължение обаче 9 кметства са на път да обявят бедствено положение, предаде бТВ. Вече се разбра за проблема в Пазарджик. Депата за отпадъци в Благоевград, Кочериново, Рила, Бобошево и Симитли обаче също ще трябва да затворят. Боклукът трябва да се извозва до сметищата в Разлог и Сандански. На практика обаче това се оказва невъзможно.„Компромиси не могат да се направят, тъй като ние вече имаме една осъдителна присъда от Европейския съд”, категоричен е Ангел Георгиев, директор на РИОСВ – Благоевград. ТамПовече от 30 г. община Пазарджик изхвърля отпадъците си тук и създава планина от боклуци. След дългогодишно чакане е изградено депо за отпадъци по стандарт. Проблем обаче продължава да има. Заради обжалване на избора на оператор, новото сметище няма право да работи към момента, а съседните общини, които трябва да докарват боклуците си в Пазарджик, се притесняват. „Ще успеем да поемем 2 дни. След това, ако не се случи, ще преминем към бедствено положение”, каза кметът на Пещера Николай Зайчев.Оказва се, че на старото сметище има местни жители, които не си го дават. Сметището в Пазарджик се е превърнало в малък град, в който живеят повече от 200 души. Те са там от 20 г. и разтоварването на боклука е най-важният момент за тях.„Няма да бъде лесно, това е една огромна трудност за общината, с нашата техника не можем да се справим, най-вероятно ще потърсим да наемем подходяща техника, разбира се това е свързано с финансово натоварване на общината”, заяви кметът на Благоевград Атанас Камбитов. Автомобилите са пригодени да събират отпадъци, а не да ги транспортират на разстояние от 50 или 60 км., обясни Васил Бачев от общинската фирма по чистота.", "date": "2017.12.28", "title": "Бедствено положение заради криза с боклука за ЧНГ в 9 кметства"}
{"url": "http://www.novinite.bg/articles/154916/Losho-vreme-zatvori-letishtata-v-London-balgari-ne-mogat-da-se-priberat", "text": "н, тъй като лошото време с лед и сняг не позволиха на много самолети да излетят. Засегнати са и полетите до България, като рейсът от Лондон, който трябваше да пристигне тази нощ на Терминал 2 на летище „София“ в 3:30 ч., не кацна, предаде Нова ТВ.Отменени полети има и на друго летище, от което се лети до България - това в Лутън. До края на деня има още полети от Станстед и Лутън за България, но все още не е ясно дали лошото време на острова ще се отрази на изпълнението им.", "date": "2017.12.28", "title": "Лошо време затвори летищата в Лондон, българи не могат да се приберат"}
{"url": "http://www.novinite.bg/articles/154931/Falshivo-pritesnenie-za-bomba-v-tendjera-izpravi-na-nokti-policiyata-v-Blagoevgrad", "text": "Комична ситуация вдигна на крак полиция и пожарна след сигнал за вероятно взривно устройство в Благоевград. След суетене от 30-ина минути, за щастие се оказа, че притесненията са неоснователни, предаде БГНЕС. Ситуацията се е разиграла малко след 11:00 ч. днес, като сигналът е подаден от района на месокомбинат на бул. \"Димитър Солунски\" в града.", "date": "2017.12.28", "title": "Фалшиво притеснение за бомба в тенджера изправи на нокти полицията в Благоевград"}
{"url": "http://www.novinite.bg/articles/154940/Vremenno-namalyavat-skorostta-po-magistrala-Cherno-more", "text": "Ремонтът на платното за Бургас на автомагистрала „Черно море“ не е завършил. Положен е само първият пласт асфалт /биндер/. През пролетта работата ще продължи, в съответствие с технологичния проект, и ще бъде поставено и износващото асфалтово покритие и пътната маркировка. Агенция „Пътна инфраструктура“ прави това уточнение по повод сигнал за появили се неравности, които изпълнителят на обекта отстрани за своя сметка, веднага след констатирането им.", "date": "2017.12.28", "title": "Временно намаляват скоростта по магистрала \"Черно море\""}
{"url": "http://www.novinite.bg/articles/154919/Karakachanov-Nyama-da-dopusnem-posrednici-za-remonta-na-iztrebitelite", "text": "Вицепремиерът и военен министър Красимир Каракачанов категорично отрече възможността при ремонта на българските изтребители да бъдат включени посредници. Единственият възможен вариант ще бъде държавата пряко да преговаря и сключва договори с производителя. „Посредници по сделката за изтребителите няма да вкарам. Ще има пряко договаряне с фирмата РСК „МиГ“. Оттук нататък каквито и номера да има, няма да минат“, категоричен бе Каракачанов пред БНТ.По думите му има закони, които могат да стопират всяка една обществена поръчка и даде пример тази за храната в армията. Той призова да бъде променен Законът за обществените поръчки, особено когато става въпрос за национална сигурност. Според Каракачанов държавата губи, защото е позволила всеки да обжалва.„Жалбата до КЗК за ремонта на МиГ-овете е подписана от \"някакъв човек\", но без документ, че той има право да го прави. Също така няма превод на фирмата, каквото е изискването по закон. Но дори с подобни несъвършенства, умишлено допуснати, КЗК е длъжна да даде 3 работни дни на молителя да си изправи документите. Тези 3 дни приключват на 2 януари. Поради което Министерството на отбраната няма да може да използва отпуснатите от Министерския съвет 19 млн. лв. за ремонт на изтребителите“, коментира още Каракачанов. Според думите му проблемът трябва да бъде решен до средата на февруари.Каракачанов коментира и казуса с ремонта на транспортните самолети \"Спартан\", като каза, че процедурата е изцяло в зависимост от италианската фирма изпълнител, по силата на договори от 2004-2005 година. „Служебното правителство е направило опит да се договори. Получили са оферта, която им се е сторила висока. Изтича им мандатът - ние продължихме. И успяхме да намалим тази сума, която се предлага. Много лесно е да се съгласиш с първата оферта, която ти направят, само че вие утре ще ме попитате, пък може и прокурор, защо съм се съгласил при такива високи цени“, каза Каракачанов.  ", "date": "2017.12.28", "title": "Каракачанов: Няма да допуснем посредници за ремонта на изтребителите"}
{"url": "http://www.novinite.bg/articles/154921/Kazahstan-otkriva-vtoro-pochetno-konsulstvo-u-nas", "text": "Министерският съвет даде съгласието си да бъде открито консулство на Република Казахстан в България, ръководено от почетен консул – Иван Иванов. Седалището на новото консулство е в град Варна. Консулският му окръг обхваща територията на областите Габрово, Велико Търново, Русе, Търговище, Разград, Шумен, Силистра, Добрич и Варна.Иван Иванов е дипломиран инженер от Висшето военноморско училище „Никола Вапцаров“ и магистър по „Корабни двигатели и механизми”. Той е предприемач, собственик на дружества в сферата на разработването и ремонта на хидротехнически съоръжения. Към момента Казахстан има функциониращо почетно консулство у нас със седалище в Благоевград.", "date": "2017.12.28", "title": "Казахстан открива второ почетно консулство у нас"}
{"url": "http://www.novinite.bg/articles/154918/27-mln-dushi-posreshtat-Nova-godina-na-Kopakabana", "text": "На легендарния плаж Копакабана в Рио де Жанейро се очакват рекорден брой посетители, които да посрещнат там Нова година. Това обявиха от кметството на бразилския град, предаде Нова ТВ. Предходни години хората, които присъстваха на новогодишната заря и празненствата, облечени в бяло, както изисква традицията, бяха около 2 милиона.От кметството съобщих също, че за реда на Копакабана ще бдят 1 032 общински полицаи. Властите на щата Рио съобщиха по-рано, че отпуските на 2 000 военни полицаи за новогодишните празници са отменени и те са мобилизирани да охраняват града.Година и половина след домакинството на Олимпийските игри Рио е в плен на насилието. То се комбинира и засилва от тежката икономическа криза, която разтърсва щата, който е на прага на фалита. Има забавяне на заплатите на държавните служители, включително и на същите тези полицаи, на които се разчита да осигуряват реда. Въпреки тези проблеми властите се надяват тази година на 2.7 млн. туристи от всички краища на Бразилия и от света да пристигнат за новогодишните празници, което би инжектирало в икономиката на щата около 500 млн. евро. ", "date": "2017.12.28", "title": "2.7 млн. души посрещат Нова година на Копакабана"}
{"url": "http://www.novinite.bg/articles/154926/Po-malko-tok-izrazhodvaha-po-praznicite-v-Yugoiztochna-Balgariya", "text": "По-ниски сметки за ток вероятно ще имат повечето потребители в Югоизточна България за декември. Причината е в по-ниската консумация на електроенергия около коледните празници в сравнение със същия период на миналата година. Оперативните данни на „ЕВН България“ показват, че в периода 23 декември – 27 декември 2017 г. клиентите на дружеството са консумирали общо 144 115 MWh (мегаватчаса) ток. Като тези стойности са по-малки в сравнение с потреблението през същия период на 2016 г., когато са отчетени общо 154 785 MWh.Върховият товар по електроразпределителната мрежа през отминалите празнични дни е регистриран вечерта на 23 декември 2017 г., когато е бил 1 636 MW (мегавата), сочат диспечерските данни на дружеството. За сравнение върховият товар за този период на 2016 г. е регистриран също на 23 декември и е бил 1 676 MW (мегавата).„ЕВН България“ напомня, че особено през зимата важно значение за консумацията на електроенергия и от там за размера на фактурите имат редица фактори:-индивидуален режим и интензивност на потребление при всеки клиент/всяко домакинство-използва ли се в имота електроенергия за отопление-външна температура: понижението на външната температура с 1 °C увеличава потреблението на енергия за отопление с около 10%-брой помещения в жилището, които се отопляват, брой живущи в жилището-състояние на жилищната сграда/имот - налице ли са енергийноефективни мерки в сградата/имота-вид и брой на използваните електроуреди и техният клас на енергийна ефективност и др.Всеки клиент може периодично да следи своята консумация на електроенергия чрез сверяване данните от измервателния уред (електромер).Специалистите в диспечерските центрове на компанията осъществяват денонощен мониторинг на мрежата. Общо 75 дежурни екипа са в постоянна готовност да работят при зимни условия за нормализиране на захранването в случаи на необходимост. Дружеството има възможност за включване на допълнителен брой сътрудници и техника. ", "date": "2017.12.28", "title": "По-малко ток изразходваха по празниците в Югоизточна България"}
{"url": "http://www.novinite.bg/articles/154938/Film-uchi-shoforite-kak-da-reagirat-pri-pojar-ili-katastrofa-v-tunel-VIDEO", "text": "Информационен филм разяснява на шофьорите какво трябва да предприемат за безопасността си в случай на пътен инцидент в тунел. Агенция „Пътна инфраструктура“ (АПИ) подготви близо 3-минутен видеоматериал, за да може шофьори и пътници да са запознати с последователността на действията, които трябва да извършат без паника при евентуална катастрофа или пожар в голямо пътно съоръжение. Ремонтираните тунели „Витиня“ и „Ечемишка“ на автомагистрала „Хемус“ са с модерни системи за пожароизвестяване, вентилация, видеонаблюдение, светофарна уредба, осветление и система за светлинно водене, с които се осигуряват безопасност на пътуването и възможност за бърза реакция при инцидент.", "date": "2017.12.28", "title": "Филм учи шофьорите как да реагират при пожар или катастрофа в тунел (ВИДЕО)"}
{"url": "http://www.novinite.bg/articles/154924/Nova-darjavna-kompaniya-shte-dostavya-vodata-v-Pazardjik", "text": "Правителството реши да бъде създадено еднолично дружество със 100% държавно участие в капитала - „Водоснабдяване и канализационни услуги“ ЕООД – Пазарджик. Дружеството ще осъществява дейностите на оператор на ВиК услуги на територията на населените места, обслужвани до сега от „Водоснабдяване и канализация - в ликвидация“ ЕООД – гр. Пазарджик. По този начин ще приключи процедурата по ликвидация на досегашния оператор.Новоучреденият оператор ще встъпи в правата по договора между „Водоснабдяване и канализация - в ликвидация“ ЕООД – гр. Пазарджик и Асоциацията по ВиК – Пазарджик за стопанисване, поддържане и експлоатация на ВиК системи и съоръжения и предоставяне на ВиК услуги. Министърът на регионалното развитие и благоустройството е определен да упражнява правата на държавата в дружеството. ", "date": "2017.12.28", "title": "Нова държавна компания ще доставя водата в Пазарджик"}
{"url": "http://www.novinite.bg/articles/154937/Manolova-iska-po-dobra-zashtita-na-pensionnite-prava-na-minorite", "text": "Омбудсманът Мая Манолова ще инициира промяна в Кодекса за социално осигуряване /КСО/, с която да бъде защитено правото на пенсия на съкратените миньори от ликвидирани рудници. Това стана ясно днес, след срещата на националния обществения защитник с управителя на Националния осигурителен институт /НОИ/ г-н Ивайло Иванов, подуправителя г-жа Весела Караиванова и експерти от осигурителния институт. В срещата участваха и представители на съкратените миньори.", "date": "2017.12.28", "title": "Манолова иска по-добра защита на пенсионните права на миньорите"}
{"url": "http://www.novinite.bg/articles/154935/Hvanaha-rumanski-tiradjiya-s-kontrabandni-cigari-na-Lesovo", "text": "6 600 къса /330 кутии/ контрабандни цигари иззеха от тайник на камион с румънска регистрация митнически и гранични служители на ГКПП Лесово. Товарният автомобил е пристигнал на 16 декември 2017 г. , около 09:00 часа на Митнически пункт Лесово на трасе „Входящи товарни автомобили\". Превозвал е метални профили от Турция за Румъния, управляван от румънски гражданин. Шофьорът е заявил, че не пренася лични вещи или други стоки и валутни ценности, подлежащи на деклариране.", "date": "2017.12.28", "title": "Хванаха румънски тираджия с контрабандни цигари на \"Лесово\""}
{"url": "http://www.novinite.bg/articles/154930/Universitetski-prepodavatel-i-student-na-sad-za-podkup", "text": "Окръжна прокуратура - Пловдив внесе в съда обвинителен акт спрямо Николай Б., на 60 г., за това, че в периода от 11 май 2017 г. до 15 май 2017 г., в гр. Пловдив, в качеството на длъжностно лице – хабилитиран преподавател в Университета по хранителни технологии, с академична длъжност – ръководител катедра – професор при Технически факултет – катедра „Електротехника и електроника“, като извършител, в съучастие с обвиняемия Димитър Д., на 38 г., като помагач, е поискал дар – парична сума в общ размер на 600 лева, която не му се следва, за да проведе изпит, след предварително предоставяне на изпитните задачи и техните решения, да постави положителна оценки на двама студенти, да ги отбележи в студентските им книжки и изпитните протоколи, с което да удостовери успешно положен изпит по специалността „Теоретична електротехника – първа част“, като е извършил такива действия и е съгласувал датата за „изпита“ – престъпление по чл. 301 ал.1 във връзка с чл.20 ал.2 във връзка с ал.1 от Наказателния кодекс, и спрямо Димитър Д, на 38 г., за това, че в горепосочения период, е улеснил извършването на престъплението, като е помогнал на обвиняемия Николай Б., да поиска дар – пари в общ размер на 600 лева, който не му се следва, за да постави положителна оценка върху изпитните работи на двама студенти, да ги отбележи в студентските книжки и впише в изпитните протоколи по специалността „Теоретична електротехника – първа част“, като е съгласувал и датата на „изпита“ – престъпление по чл. 301 ал.1 във връзка с чл. 20 ал. 4 във връзка с ал. 1 от Наказателния кодекс.На 9 май 2017 г. в гр. Пловдив, в Университета по хранителни технологии, се провел изпит по дисциплината „Теоретична електротехника – първа част“, водена от обвиняемия Николай Б. Двамата пострадали се явили на изпита. Професорът проверил писмените им работи, като заявил, че за пореден път не са положили успешно изпита. Студентите не получили положителна оценка, което не било отбелязано в студентските им книжки. Те попитали обвиняемия Николай Б. кога пак могат да се явят на изпит. Професорът ги приел в кабината си, като им дал по една задача, която трябвало да представят в решен вид след седмица.На 11 май 2017 г. двамата занесли решената задача, като обвиняемият отново им съобщил, че решението е грешно и скъсал писмените им работи. По-късно обвиняемият Николай Б им дал номера на мобилния телефон на обвиняемия Димитър Д., бивш студент в УХТ. Той им казал да му се обадят, за да си решат проблема с изпита. Междувременно обвиняемият Николай Б. се свързал с обвиняемия Димитър Д., на когото обяснил, че ще го потърсят студенти, на които трябва да обяви „цената“ за успешно полагане на изпита в дисциплината, която им преподавал. Студентите позвънили на дадения им от обвиняемия Николай Б. телефонен номер и се свързали с обвиняемия Димитър Д. Той им обяснил, че трябва да му дадат по 300 лева, за всеки един от тях, след което да отидат при професора с книжките, и той ще им нанесе положителни оценки. Двамата пострадали предали поисканите им пари и след допълнителна уговорка, на 15 май 2017 г. бил проведен формален изпит от обвиняемия Николай Б., като двамата студенти получили положителна оценка – среден /3/. На същата дата било извършено претърсване и изземване в търговски обект в гр. Пловдив, където били намерени и иззети банкнотите, предадени от студентите.Спрямо обвиняемият Николай Б. е определена мярка за неотклонение „Гаранция“ в размер на 5 000 лева и му е наложена „Забрана за напускане пределите на Република България“, и е отстранен от длъжност. Спрямо обвиняемият Димитър Д. е определена мярка за неотклонение „Подписка“. ", "date": "2017.12.28", "title": "Университетски преподавател и студент на съд за подкуп"}
{"url": "http://www.novinite.bg/articles/154912/Opitaha-da-oberat-bankomat-v-Lyulin", "text": "Пореден опит за обир на банкомат, но този път неуспешен. Устройството, намиращо се в ж.к. „Люлин“, е било взривено. От столичната полиция обаче определиха случилото се като \"опит за интервенция\", предаде Нова телевизия.Посегателството върху банкомата е станало в 3:25 часа тази нощ. Засега няма информация дали са откраднати пари. На място са пристигнали полицейски екипи. ", "date": "2017.12.28", "title": "Опитаха да оберат банкомат в \"Люлин\""}
{"url": "http://www.novinite.bg/articles/154915/Montiraha-ventilacionnata-traba-na-vtori-blok-na-Novovoronejkata-AEC-2", "text": "В Нововоронежката АЕЦ 2 завършиха дейностите по монтаж на вентилационната тръба на Втори енергоблок. Генерален проектант и изпълнител на енергоблоковете на Нововоронежката АЕЦ 2 е Групата компании ASE, а централата е филиал на „Концерн Росенергоатом“, част от руската корпорация „Росатом“. Монтажът на оборудването премина в два етапа. Елементите на оборудването бяха монтирани предварително на земята, а после, в събран вид с помощта на кран, бяха поставени в проектно положение. Това позволи да се съкрати срокът на монтажните операции.Вентилационната тръба е част от технологичната система за вентилация на сградата на реактора и специалния корпус и е предназначена за вентилация на въздуха, отстраняване на излишната топлина и влага, както и за поддържане на необходимите условия за работата на оборудването и обслужващия персонал при провеждането на ремонтните дейности или спирането на реактора. Като преминава през филтриращи устройства с висока степен на пречистване, въздухът се подава в тръбата вече чист и не замърсява атмосферата.„Стометровата вентилационна тръба е една от най-високите в пусковия комплекс на енергоблока, като значително надминава по височина сградата на реактора и отстъпва само на изпарителните кули, чиято височина е 171 метра“, отбеляза вицепрезидентът на АО ИК „АСЕ“ Олег Шперле. „Проектните характеристики на тръбата са изчислени за сериозни ветрови натоварвания и сеизмично въздействие до шеста степен“.Строящите се енергоблокове на Нововоронежката АЕЦ 2 са от най-новото поколение „3 плюс“ и напълно отговарят на международните стандарти за безопасност. Първи енергоблок на Нововоронежката АЕЦ 2 с реактор тип ВВЕР-1200 и с мощност 1200 МВт бе предаден в промишлена експлоатация през февруари 2017 г. През 2017 г. новият руски енергоблок на Нововоронежката АЕЦ 2 бе определен сред трите най-добри АЕЦ в света в класация на авторитетното американско списание POWER.", "date": "2017.12.28", "title": "Монтираха вентилационната тръба на втори блок на Нововоронежката АЕЦ 2"}
{"url": "http://www.novinite.bg/articles/154933/Sirijci-otivat-na-sad-za-trafik-na-hora", "text": "Двама чужденци отиват на съд за трафик на мигранти през българската граница. Районна прокуратура-Свиленград наблюдава бързо производство спрямо Фадел А., на 34 г., и Сипан Д., на 32 г., сирийци по произход, живущи във Великобритания, привлечени като обвиняеми за превеждане през границата на страната на иракска гражданка без разрешение на надлежните органи на властта.Производството е образувано след като на 23 декември на ГКПП „Капитан Андреево“, от Турция в България влязъл лек автомобил с английски регистрационен номер, управляван от Фадел А. Като пътници в автомобила пътували обвиняемият Сипан Д. и иракската гражданка Руджин С., на 25 г. При извършена проверка, дежурният граничен полицай установил, че снимката, поставена в документите за самоличност на иракската гражданка Руджин С., не е нейна. Установено било още, че представеният от нея задграничен паспорт е преотстъпен документ. Бързото производство спрямо двамата обвиняеми ще приключи в законния срок.Районна прокуратура - Свиленград наблюдава и бързо производство срещу иракската гражданка Руджин С., привлечена като обвиняема за престъпление по чл.279 ал.1 от Наказателния кодекс - за влизане в страната без разрешение на надлежните органи на властта. ", "date": "2017.12.28", "title": "Сирийци отиват на съд за трафик на хора"}
{"url": "http://www.novinite.bg/articles/154922/Edno-prepyatstvie-po-malko-pred-Grisho-na-turnira-v-Brizban", "text": "Световният номер 1 Рафаел Надал обяви, че ще пропусне първия турнир през 2018 година. 31-годишният испанец няма да се състезава в надпреварата от сериите АТР 250 в Бризбън (Австралия), която стартира на 1 януари. Така Матадора, който се оказа кошмар за Григор Димитров през 2017, няма да бъде препятствие пред него при опита му за защита на титлата. Отказът на Надал да участва в турнира означава, че първата ни ракета ще бъде водач в схемата, предаде .\"За жалост, няма да участвам в Бризбън тази година. Намерението ми беше да играя, но все още не съм готов след дългия изминал сезон. Именно това забави подготовката ми”, сподели в социалните мрежи разочарованият испанец.Той е под въпрос и за първия за годината турнир от Големия шлем - Аустрелиън Оупън, като травмата в коляното го мъчи от доста време. Все пак Рафа най-вероятно ще стисне зъби и ще форсира възстановяването си, за да се завърне на кортовете в Мелбърн.  ", "date": "2017.12.28", "title": "Едно препятствие по-малко пред Гришо на турнира в Бризбън"}
{"url": "http://www.novinite.bg/articles/154913/Dneven-horoskop-za-28-dekemvri", "text": "Животът ви е много забавен и прекрасен днес, благодарение на положителната енергия, с която сте заредени. Ще бъдете заобиколени от любимите си хора, наслаждавайте се на тези моменти.Днес се захващайте само с дребни и лесни задачи. Не започвайте нищо сериозно и тежко, защото няма да имате нужния късмет, за да се справите. Способността ви да се съсредоточавате е изчезнала.Трябва да преминете всички граници днес, без значение колко неудобно се чувствате. Това ще намали напрежението и стреса в ежедневието ви значително. Ще срещнете нови хора. Представителите на останалите зодиакални знаци могат да намерят своя дневен хороскоп . ", "date": "2017.12.28", "title": "Дневен хороскоп за 28 декември"}
{"url": "http://www.novinite.bg/articles/154917/Nad-10-raneni-sled-atentat-v-supermarket-v-Sankt-Peterburg", "text": "Бомба избухна снощи в супермаркет в Санкт Петербург. За щастие загинали хора няма, но 13 души са ранени. Взривило се е самоделно устройство, инцидентът е станал около 18:30 ч. местно време в един от магазините на веригата „Перекресток“.За 8 от пострадалите хора се е наложила хоспитализация. Към тази сутрин двама от тях вече са изписани, останалите шестима обаче се налага да останат за лечение, става ясно от думите на зам. областния управител на Санкт Петербург Анна Митянина. Тя отбелязва също, че сред пострадалите при взрива 13 души няма деца, предаде ТАСС.Сградата, в която се намира супермаркетът, няма сериозни щети. От администрацията на района съобщават, че комисия вече е направила оглед. Според нея има само незначителни повреди, които ще отстрани собственикът. Те не застрашават здравето и живота на хората.Първоначално следствието започна разследване, като не изключи нито една версия за взрива. Тази сутрин обаче руският президент Владимир Путин категоризира инцидента като атентат. „Вчера в Санкт Петербург бе извършен терористичен акт. Наскоро Федералната служба за сигурност (ФСБ) предотврати още един опит за атентат“, заяви той по време на среща с руски войници, участвали в операциите в Сирия. Путин отбеляза, че е разпоредил на директора на ФСБ да действа спряно виновните за терористичния акт в рамките на закона. При риск за живота и здравето на сътрудниците на спецслужбата обаче те да действат решително и да ликвидират „бандитите“ на място.", "date": "2017.12.28", "title": "Над 10 ранени след атентат в супермаркет в Санкт Петербург"}
{"url": "http://www.novinite.bg/articles/154923/40-jertvi-sled-ataka-na-kamikadze-v-kulturen-centar-v-Kabul", "text": "Кървав атентат почерни днешния ден в Кабул. Най-малко 40 души са убити вследствие на серия от взривове. Бомбите са избухнали в шиитски център на културата в столицата на Афганистан, съобщиха официални представители на властите, предаде БГНЕС.„Целта на нападението е бил културният център „Табаян“. Там се е провеждала церемония по отбелязване на 38-та годишнина от съветската инвазия в Афганистан. В този момент е избухнала бомбата“, обясни пред АФП Насрат Рахими, говорител на афганистанското вътрешно министерство.Културният център се намира в близост до информационната агенция „Гласът на Афганистан“, която медия първоначално беше спомената като цел на атентата.Към момента нито една", "date": "2017.12.28", "title": "40 жертви след атака на камикадзе в културен център в Кабул"}
{"url": "http://www.novinite.bg/articles/154911/Ochakva-ni-oblachno-vreme-sled-obyad-na-mesta-zapochva-da-vali", "text": "Днес облачността над страната ще е предимно значителна. След обяд в Югозападна България, а през нощта и в Централна и Източна България ще има валежи от дъжд. Ще се усили южният вятър, по-чувствително в източната половина на страната и северно от планините и там максималните температури ще са високи - между 14 и 18 градуса. В останалата част от страната ще бъдат между 8 и 13, за София – около 10.Атмосферното налягане ще продължи да се понижава и ще бъде значително по-ниско от средното за декември.В планините преди обяд ще духа силен и бурен вятър от юг-югозапад, който по-късно през деня още ще се усили. Облачността ще е значителна и главно в Рило-Родопската област ще има валежи от дъжд, над около 2000 метра - от сняг. Максималната температура на височина 1200 метра ще е около 6 градуса, на 2000 метра около 0 и минус 1.Над Черноморието ще има разкъсана облачност, която след обяд ще се увеличи и през нощта ще превали дъжд. Ще духа умерен, в следобедните часове и през нощта до силен южен вятър. Максималните температури ще са 12-16 градуса. Температурата на морската вода е 9-10. Вълнението на морето ще бъде 2-3 бала, по северното крайбрежие до 4. ", "date": "2017.12.28", "title": "Очаква ни облачно време, след обяд на места започва да вали"}
{"url": "http://www.novinite.bg/articles/154914/Pakprotesti-za-i-protivnov-lift-v-Bansko", "text": "Нови протести \"за\" и \"против\" разширението на ски зоната в Банско ще се проведат днес. Еколози ще се съберат тази сутрин пред Министерския съвет в София, за да покажат за пореден път недоволството си срещу плановете за строежа на нови съоръжения в ски зоната на национален парк \"Пирин\", предаде БНТ.Междувременно жители на Банско, Разлог и околните населени места организират протест на международния път Е-79 край Симитли. Те настояват правителството да разгледа възможно най-скоро плана за разширение на ски зоната и изграждането на втори лифт да бъде разрешено.", "date": "2017.12.28", "title": "Пак протести „за“ и „против“ нов лифт в Банско"}
{"url": "http://www.novinite.bg/articles/154928/Parche-izolaciya-se-otkarti-ot-detska-gradina-v-Shumen", "text": "Парче от изолацията на детска градина \"Конче вихрогонче\" в Шумен падна тази сутрин. Деца, родители и служители по това време е нямало, защото детското заведение е във ваканция, съобщава БНТ. Отлепването на почти 15-метровото парче от изолацията е станало около 7 часа сутринта. За инцидента са сигнализирани съседи, които чули шума от отчупването на стиропора.От общината са реагирали веднага на сигнала. Свързали се с фирмата, която е правила изолацията през 2012 г. по европрограмата за \"Внедряване на мерки за енергийна ефективност в образователна инфраструктура\" за над 5 200 000 лв.Санирането на детската градина струвало около 200 000 лв. От общината съобщиха, че гаранционният срок е изтекъл, но фирмата се е ангажирала с помощ за възстановяване на щетите. ", "date": "2017.12.28", "title": "Парче изолация се откърти от детска градина в Шумен"}
{"url": "http://www.novinite.bg/articles/154925/Policejski-bus-i-dve-taksita-katastrofiraha-vav-Varna", "text": "Около 3: часа  на кръстовището на бул. „Цар Освободител” и бул. „Осми Приморски полк” полицейски микробус „Форд Транзит“, преминавайки на червен сигнал на светофарната уредба, се блъска в таксиметров автомобил „Рено Меган“. От удара таксито се блъска в друга кола – също такси, като преминава през разделителната мантинела.При инцидента с контузни наранявания са 47-годишният водач на полицейския автомобил, 42-годишният водач на едното такси и двама пътници.Направените проби за алкохол и наркотици на водачите на автомобилите в пътното произшествие са отрицателни. Назначени са експертизи, които ще установят степента на травматичните увреждания на водачите и пътниците, пострадали в инцидента, както и виновният за настъпилото пътно-транспортно произшествие.Районната прокуратура във Варна ръководи досъдебно производство за пътно-транспортно произшествие, предизвикано от специализиран полицейски автомобил. Разследването на случая е възложено на следовател от Окръжния следствен отдел.", "date": "2017.12.28", "title": "Полицейски бус и две таксита катастрофираха във Варна"}
{"url": "http://www.novinite.bg/articles/154929/Antimonopolat-v-Germaniya-proveryava-skok-na-biletite-na-Lufthansa", "text": "Германската институция за конкуренция не прие твърденията на „Луфтханза“, че повишаването на цените за вътрешни полети е просто резултат от софтуера за автоматично резервиране, казвайки, че компаниите не трябва „да се крият зад алгоритми“. Службата за борба срещу картелите (СБК) в момента проверява обвиненията, че тарифите на „Луфтханза“ по някои от вътрешните линии са скочили, след като в края на октомври спря да лети фалиралата „Еър Берлин“, предаде БГНЕС. От „Луфтханза“ отричат промяна на методите за определяне на цените на билетите, твърдейки, че напълно автоматизираната система за резервации реагира на повишаване на търсенето, последвало краха на „Еър Берлин“, което се отразило под формата на по-високи средни цени.Само че в интервю за в. „Зюддойче Цайтунг“ шефът на СБК Андреас Мунд каза, че това оправдание не издържа.“Компаниите не могат да се крият зад алгоритми. Тези алгоритми не са писани от скъпия Господ в рая.“ Експерти в сектора констатират, че билетите на „Луфтханза“ по някои направления са се увеличили с 30%. От компанията обаче продължават да отричат, че инкасират приходи от доминиращата си позиция и обещаха да увеличат пътникоместата по най-популярните маршрути.В изявление, изпратено до АФП, от „Луфтханза“ заявяват, че не са извършвали никакви резки увеличения за пътуване в Германия или Европа \"в продължение на повече от година\". Крахът на \"Еър Берлин\" доведе до сериозен недостиг, казват от авиокомпанията, което води до по-бързо резервиране на местата за полетите. \"И така, може да се получи, че за резервации в последната минута по някои маршрути са налице само сравнително по-скъпите класове за резервации.\" ", "date": "2017.12.28", "title": "Антимонополът в Германия проверява скок на билетите на Lufthansa"}
{"url": "http://www.novinite.bg/articles/154932/Dadoha-na-sad-uvelichenieto-na-cenata-na-vodata", "text": "Увеличението на цената на водата в 14 области, което в края на миналия месец бе гласувано от КЕВР, а след това решението бе преразгледано, но поскъпване пак ще има, макар и с по-малки проценти, окончателно влиза в съда. На 22 и 28 декември 2017 г. Върховната административна прокуратура протестира пред Административен съд София град решенията на енергийния регулатор от 30.11.2017 г., с които се одобряват бизнес плановете за развитие на дейността като ВиК оператор за регулаторен период 2017-2021 г.В съответствие с конституционните прерогативи на прокуратурата да следи за спазване на законността и в съответствие с правомощията по чл.16, ал.1, т.1 АПК са подадени протести против решенията на КЕВР. Това направи омбудсманът Мая Манолова, на базата на чийто сигнал бе образувана проверка.От ВАП са установили съществени нарушения на административно-производствените правила, тъй като КЕВР се произнася по бизнес-планове, чиито окончателни редакции не са съгласувани от съответните асоциации по ВиК, съобразно правилото в Закона за водите. Спазването на цитираното нормативно изискване е безусловно задължително, включително в случаите, в които след първоначалното съгласуване в бизнес-плановете от асоциациите по ВиК, от оператора на ВиК услуги се внасят корекции, променящи одобрените параметри.Според прокуратурата, по този начин от КЕВР са пренебрегнати повелителни правни норми с цел да се осигури вземането на решения за удовлетворяване на исканията на посочените ВиК оператори. Проверката на ВАП продължава. ", "date": "2017.12.28", "title": "Дадоха на съд увеличението на цената на водата"}
{"url": "http://www.novinite.bg/articles/154936/Borisov-Ne-hotel-a-koliba-nyama-da-se-stroi-v-Pirin-bez-ekoocenka", "text": "С приетите днес решения правителството решава два проблема – за изграждане на нов лифт на Банско и за запазване на природата на Пирин. Така премиерът Бойко Борисов обобщи дискусията по приемането на промени в Плана за управление на Национален парк „Пирин“ и за задължаване на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения.„", "date": "2017.12.28", "title": "Борисов: Не хотел, а колиба няма да се строи в Пирин без екооценка"}
{"url": "http://www.novinite.bg/articles/154934/Po-skap-gaz-no-ne-i-parno-ot-Nova-godina", "text": "Комисията за енергийно и водно регулиране (КЕВР) прие решение във връзка с подаденото от „Булгаргаз” заявление за утвърждаване на цени за I-то тримесечие на 2018 г., по които общественият доставчик продава природен газ на крайните снабдители и на клиенти, присъединени към газопреносната мрежа. Така тарофата от Нова година се увеличава с под 3%, каквито бяха и намеренията на регулатора след проведеното миналата седмица обществено обсъждане.В Решението на КЕВР утвърдената цена на природния газ за първото тримесечие, на която \"Булгаргаз\" ЕАД продава природен газ на крайните снабдители и на клиенти, присъединени към газопреносната мрежа, е в размер на 352,65 лв. на 1000 куб. м. или 33,39 лв./MWh (без акциз и ДДС). Тя е с 2,75% по-висока от досегашната цена за ІV-то тримесечие на 2017 г. и е определена въз основа на представените данни и документи и след направени изчисления съгласно прилагания ценови модел.Одобреното в тези рамки увеличението на цената на газа няма да доведе до повишаване на тарифите на топлофикационните дружества не само от 1 януари, но и до края на отоплителния сезон. Няма да има промяна и в цената на електрическата енергия за битовите потребители и небитовите потребители на регулирания пазар. Тези обещания даде още миналата седмица председателят на КЕВР Иван Иванов.", "date": "2017.12.28", "title": "По-скъп газ, но не и парно, от Нова година"}
{"url": "http://www.novinite.bg/articles/154920/Sofijskiyat-KAT-utre-shte-raboti-samo-do-1300-ch", "text": "Утре, 29 декември, в столичния отдел „Пътна полиция“ регистрация на пътни превозни средства ще се извършва до 13:00 часа. След този час до края на работния ден ще бъдат извършвани само административни услуги, свързани с прекратяване на регистрация, съобщиха от МВР. Причината за промяната в работния график е годишната инвентаризация в отдел „Пътна полиция“ на СДВР. ", "date": "2017.12.28", "title": "Софийският КАТ утре ще работи само до 13:00 ч."}
{"url": "http://www.novinite.bg/articles/154941/Vazstanovyavame-po-lesno-izgubena-trudovata-knijka", "text": "Изваждането на нова трудова книжка след загуба или унищожаване на старата вече ще става по-лесно. Работниците и служителите ще подават писмено заявление-декларация за издаване на нова трудова книжка в съответната дирекция “Инспекция по труда“. Тези промени в Наредбата за трудовата книжка и трудовия стаж, които са част от административната реформа на кабинета, бяха приети от правителството днес. Досега документът се издаваше въз основа на молба. Писменото заявление-декларация се подава, когато трудовата книжка е изгубена или унищожена. В него са посочва кой е изгубил документа (работникът/служителят или работодателят) и се посочват данни за работодателите, при които е работило лицето.Отново на заседанието си днес правителството одобри промяна в постановлението, с което е създаден Съветът по децентрализация на държавното управление като консултативен орган към Министерския съвет. След направен анализ на резултатите от досегашното изпълнение на Стратегията за децентрализация е констатирана необходимост от оптимизиране на неговата работа и състав. Прецизирани са разпоредбите, отнасящи се до определяне на заместници в случаите, когато членовете на съвета по обективни причини не могат да участват в заседанията му. С цел разширяване на партньорството и сътрудничеството в областта на децентрализацията на държавното управление се създава възможност представители на министерства, други държавни органи и организации, областни управители и представители на местното самоуправление и местната администрация, извън определения постоянен състав на съвета, да участват в неговата работа според компетентността си.", "date": "2017.12.28", "title": "Възстановяваме по-лесно изгубена трудовата книжка"}
{"url": "http://www.novinite.bg/articles/154939/Radev-i-saprugata-mu-vav-Viena-na-koncert-za-Nova-godina", "text": "В първия ден на Новата 2018 година българският държавен глава Румен Радев и съпругата му Десислава Радева ще посетят Виена по лична покана на федералния президент на Република Австрия Александър Ван дер Белен. Двамата ще са почетни гости на световноизвестния Новогодишен концерт на Виенската  филхармония в златната зала на „Музикферайн“.Президентът Александър Ван дер Белен отправи поканата си още през септември т.г. в Малта по време на форума на групата „Арайолуш“. Тогава двамата държавни глави проведоха своята първа двустранна среща.Датиращ от далечната 1939 година, новогодишният концерт на Виенската филхармония е признат като един от най-известните новогодишни концерти за класическа музика в света, който събира видни представители на виенското общество и почитатели на творчеството на фамилия Щраус от цял свят. Излъчва се на живо по телевизиите на близо 100 държави, като събира милиони зрители.Във Виена държавният глава Румен Радев ще проведе работна среща с австрийския президент Александър Ван дер Белен и президента на Република Естония г-жа Керсти Калюлайд в контекста на срещата на „Триото“ на председателството на Съвета на Европейския съюз.", "date": "2017.12.28", "title": "Радев и съпругата му във Виена на концерт за Нова година"}
{"url": "http://www.novinite.bg/articles/154927/Vtori-kabinkov-lift-na-Bansko-shte-ima-reshi-pravitelstvoto", "text": "Втори кабинков лифт в Банско окончателно ще има. Това реши на днешното си последно за годината заседание Министерски съвет. И въпреки протестите на екозащитници под прозорците на сградата на правителството, то взе решение за изменения и допълнения в Плана за управление на Национален парк „Пирин“ в частта „Норми, режими, условия и препоръки за осъществяване на дейностите“. Именно чрез тях се дава възможност за изграждането на втората „кабинка“, в подкрепа на която пък жители на Банско също проведоха днес демонстрация на главен път Е-79.Проектът за промяна на Плана за управление е внесен от община Банско и е разгледан на заседание на Висшия експертен екологичен съвет при МОСВ. Той е в съответствие с решенията на Комитета за световно наследство, които допускат развитие на съоръжения за ски спорт в т. нар. „буферна зона“ на обекта на световното наследство – Пирин, съвпадаща по граници с туристическата зона, за която се отнасят одобрените промени. Те ще позволят на община Банско да изготви план за развитие на туристическата зона, включваща ски зоната над града, която обхваща само 2% от НП „Пирин“.Съгласието за изграждане на втори кабинков лифт в района на най-големия ни зимен курорт обаче е принципно и не означава, че задължително ще има такъв. Това ще се случи, ако се появи кандидат, който иска да изгражда такова съоръжение и едва, след като бъде гарантирано спазването на екологичното законодателство. В тази връзка кабинетът възложи на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения.", "date": "2017.12.28", "title": "Втори кабинков лифт на Банско ще има, реши правителството"}
