{"url": "http://www.novinite.bg/articles/159178/Skorostno-reshavane-na-spora-za-imeto-na-Makedoniya-poiska-Yunker-v-Atina", "text": "Председателят на Европейската комисия Жан-Клод Юнкер се обяви за бързо разрешаване на спора за името на Република Македония между властите в Скопие и Атина. \"Искам да подчертая спешността за разрешаването на този въпрос\", каза Юнкер по време на извънредно заседание в гръцкия парламент днес, предаде БГНЕС.Председателят на ЕК каза, че двамата арестувани през месец март в Турция гръцки войници трябва да бъдат освободени. Според него \"Гърция е един от стълбовете на стабилността на Балканите\". Жан-Клод Юнкер заяви, че \"Европейският съюз не може да остави Гърция сама да се бори с проблема с мигрантите\".", "date": "2018.04.26", "title": "Скоростно решаване на спора за името на Македония поиска Юнкер в Атина"}
{"url": "http://www.novinite.bg/articles/159143/GERB-shte-podkrepi-anti-Ginka-zakona-na-patriotite-za-da-nyamalo-spekulacii", "text": "„За да няма спекулации в обществото, най-вероятно ще вземем решение да подкрепим текста в Закона за енергетиката, макар и да е несъвършен”, каза депутатът от ГЕРБ Делян Добрев пред бТВ.Спорът около предложението на Обединените патриоти стратегически сделки, като тази между „Инерком” на пазарджишката бизнес дама Гинка Върбакова и ЧЕЗ, да бъдат одобрявани от КЕВР, възникна вчера. По време на дебатите стана ясно, че ГЕРБ ще искат КЕВР само да бъдат уведомявани за подобни инвестиционни намерения.От ДПС също се обявиха против намесата в търговските сделки, което пък доведе до коментари, че истинският партньор на бойкоборисовата партия е движението на Мустафа Карадайъ, а не патриотите.Той уточни, че текстът не е прецизен.По повод новите правомощия на КЕВР, които позволяват на регулатора да следи за манипулации, Добрев уточни, че тези текстове за част от директива на ЕС.\r\n\r\n\r\n\r\n", "date": "2018.04.26", "title": "ГЕРБ ще подкрепи анти-Гинка закона на патриотите, за да нямало спекулации"}
{"url": "http://www.novinite.bg/articles/159175/Zashtitata-na-pravata-na-malcinstvoto-ni-v-Ukrajna-obeshta-Grinevich-na-Radev", "text": "България и Украйна ще работят заедно за гарантиране и разширяване на възможностите на българското малцинство в страната да изучава своя роден език. Това беше потвърдено на среща днес на президента Румен Радев и украинския министър на образованието и науката Лилия Гриневич. В изпълнение на поетия ангажимент от президента на Украйна Петро Порошенко по време на срещата му в ООН през септември 2017 г. с българския държавен глава, министър Лилия Гриневич е на посещение у нас за обсъждане с българските институции на учебните програми и планове на Украйна за изучаване на роден език от българското малцинство в страната.„Пълноценната интеграция на сънародниците ни в украинското общество изисква осигуряването на обучение както на украински език, така и на достатъчно по обем и качество изучаване на роден език в рамките на средния курс на образование. Признателни сме за отговорното отношение на Украйна към този важен за България въпрос и сме готови за конструктивен диалог“, заяви Румен Радев. Министър Гриневич запозна българския президент с действията на украинската страна за осигуряване и обучение на достатъчно преподаватели по български език в Украйна.Съхраняването на административната цялост на историческия Болградски регион, в който живеят много наши сънародници в Украйна, също беше потвърдено на срещата. Министър Гриневич посочи и че е взето решение от украинското правителство за отпадане на засиления контрол върху дейността, осъществявана от български компании в страната, поради различните данъчни ставки в България и Украйна, за което също беше поет ангажимент от страна на президента Петро Порошенко по време на разговора му с президента Румен Радев в рамките на 72-ата сесия на Общото събрание на ООН.Президентът Радев потвърди подкрепата на страната ни за задълбочаване на сътрудничеството на Украйна с ЕС, както и желанието на България за свикване в скоро време на заседание на двустранната комисия за икономическо сътрудничество, на което да бъдат набелязани конкретни проекти от взаимен интерес. ", "date": "2018.04.26", "title": "Защитата на правата на малцинството ни в Украйна обеща Гриневич на Радев"}
{"url": "http://www.novinite.bg/articles/159148/Elen-Gerdjikov-Shte-se-saobrazim-s-izbora-na-Ivancheva-koj-da-ya-zamestva", "text": "Пореден ден след ареста на кметицата Десислава Иванчева, община „Младост” продължава да е без ръководство.За поста на Иванчева бяха спрягани двама от заместниците й. Първоначално самата кметица поиска работата й да се върши от Владимир Клисуров и обвини другия си колега – Румен Русев в преврат. В последствие се оказа, че е била подведена и вече нямала против Русев да е изпълняващ длъжността.Вчера шефът на столичните общинари Елен Герджиков обяви, че ще се съобразят с Иванчева и ще изберат посочения от нея Владимир Клисуров.Тази сутрин общинският съвет официално ще вземе решение.„В свое заявление г-жа Иванчева заявява, че излиза в платен отпуск и посочва като свой заместник г-н Клисуров. Поради факта, че е забравила да издаде заповед за това временно назначение, се налага този административен вакуум да бъде запълнен от столичния общински съвет. Тъй като Иванчева е избрана мажоритарно, ще се съобразим с нейния избор, който тя е посочила, че може да изпълнява временно тази функция ”, заяви Елен Герджиков, председател на СОС.Герджиков допълни, че в района вече има проблеми със забавяне на заплатите на служителите в общината, както и с услуги, които се предоставят на гражданите.", "date": "2018.04.26", "title": "Елен Герджиков: Ще се съобразим с избора на Иванчева кой да я замества"}
{"url": "http://www.novinite.bg/articles/159149/NS-odobri-zam-predsedatel-i-trima-chlenove-na-Antikorupcionniya-organ", "text": "\r\nС гласуване Народното събрание одобри зам.-председател и трима членове на Антикорупционния орган. Антон Славчев ще бъде заместник-председател на Комисията за противодействия на корупцията и за отнемане на незаконно придобито имущество. Антоанета Георгиева–Цонкова, Пламен Йоцов и Силвия Къдрева ще бъдат членове на Антикорупционния орган.\r\nЗа зам.-председател бе одобрен Антон Славчев, разследващ полицай, впоследствие служител в ДАНС, магистър по право. Антоанета Цонкова попълни състава. Тя е зам.-председател на бившата комисия по отнемане на незаконно придобито имущество, юрист, адвокат. В КПКОНПИ влезе също Пламен Йоцов, магистър по изчислителна техника, разузнавач в НСС, служител на МВР, ДАНС. Силвия Къдрева, магистър по библиотечни и информационни науки, стана третият член на комисията.\r\nПри представянето на кандидатурите председателят на КПКОНПИ Пламен Георгиев се мотивира, че познава лично номинираните, работили са заедно и има доверие в тях, те са експерти. Имаме вече три реализации по противодействие на корупцията, подчерта Георгиев.\r\n  ", "date": "2018.04.26", "title": "НС одобри зам.-председател и трима членове на Антикорупционния орган"}
{"url": "http://www.novinite.bg/articles/159152/Desislava-Ivancheva-se-e-sreshtala-dva-pati-s-Aleksandar-Vaklin", "text": "\r\nЛъжа е, че съм искала Румен Русев за кмет. С такъв надпис влезе в съдебната зала кметицата на \"Младост\" Десислава Иванчева преди заседанието на апелативния спецсъд, който днес решава дали да я остави за постоянно в ареста. С Александър Ваклин сме се срещали два пъти в общината, каза Иванчева. Той искал да направи детска площадка.\r\nВинаги добре приемам идея за детски площадки, каза Иванчева и допълни, че условия не били поставяни. Ние не сме пощенска кутия, трябваше да бъдат правени проверки по преписката му. За това и тя се забави, обясни кметицата. Преписката не била нищо по-различно от останалите.\r\n  ", "date": "2018.04.26", "title": "Десислава Иванчева се е срещала два пъти с Александър Ваклин"}
{"url": "http://www.novinite.bg/articles/159179/Bryuksel-iska-merki-sreshtu-falshivi-novini-i-zloupotreba-s-lichni-danni", "text": "Брюксел започва „война“ с фалшивите новини. Днес Еврокомисията предложи мерки за борба с онлайн дезинформацията, включващи единен за ЕС кодекс за поведение във връзка с дезинформацията, подкрепа за независима мрежа на проверителите на факти, както и редица действия за насърчаване на качествената журналистика и медийната грамотност.Неотдавнашните разкрития относно Facebook и Cambridge Analytica, показващи как точно може да бъде злоупотребявано с лични данни по време на избори, са своевременно напомняне за необходимостта от допълнителни мерки за гарантиране на устойчивите демократични процеси. Поради тази причина ЕК предприема стъпки за борба с дезинформацията, за да гарантира защитата на европейските ценности и сигурност.Заместник-председателят на Европейската комисия Андрус Ансип, отговарящ за цифровия единен пазар, заяви: „Използването на дезинформацията като средство за политическо влияние не е новост, но новите технологии, най-вече цифровите, разшириха нейния онлайн обхват във вреда на демократичните процеси и обществото ни. В онлайн средата доверието може да бъде лесно загубено, но трудно — възстановено, ето защо е необходимо да работим по въпроса заедно с медийния сектор. Онлайн платформите играят важна роля в борбата срещу кампаниите за дезинформация, организирани от отделни лица и държави с цел да застрашат нашата демокрация.“„Призоваваме всички действащи лица и най-вече онлайн платформите и социалните мрежи, които носят безспорна отговорност, да действат въз основа на план за постигане на общ европейски подход, гарантиращ правата и ефективната защита на гражданите срещу дезинформацията. Ще следим отблизо постигнатия напредък и евентуално, ако резултатите се окажат незадоволителни, ще предложим до декември допълнителни мерки, в т.ч. с регулаторен характер“, каза еврокомисарят по сифровизацията Мария Габриел.Комисарят, отговарящ за Съюза на сигурност, Джулиан Кинг, заяви: „Използването на фалшивите новини и онлайн дезинформацията като оръжие представлява сериозна заплаха за сигурността на нашите общества. На подривната дейност на ползващите се с доверие канали, разделящи и разгласяващи зловредно съдържание, трябва се даде решителен отпор, основан на по-голяма прозрачност, проследимост и отговорност. Интернет платформите са главните действащи лица, които могат да се противопоставят на субектите, злоупотребяващи с тяхната инфраструктура, както и да гарантират безопасността на своите потребители и на обществото.“Въз основа на независимия доклад, публикуван през март 2018 г. от експертната група на високо равнище относно фалшивите новини и онлайн дезинформацията, както и на по-широките консултации, проведени през последните шест месеца, Комисията определя дезинформацията като „доказуемо невярна или подвеждаща информация, която е създадена, представяна и умишлено разпространявана с цел извличане на икономическа изгода или въвеждане на обществеността в заблуждение и която може да нанесе вреди на обществото“.83 % от участниците в последното проучване на Евробарометър смятат, че фалшивите новини представляват опасност за демокрацията. Особена тревога сред отговорилите буди умишлената дезинформация, насочена към изборни манипулации и миграционни политики. В проучването се изтъква също значението на качествените медии: анкетираните смятат традиционните медии за най-достоверен източник на новини (радиото със 70 %, телевизията с 66 %, печатните издания с 63 %). Онлайн източниците на новини и уебсайтовете с видеоматериали се ползват с най-ниско доверие — съответно средно с 26 % и 27 %.Съвместният изследователски център на Европейската комисия публикува проучване на фалшивите новини и дезинформацията. В него се посочва, че две трети от лицата, ползващи новини онлайн, предпочитат да се информират чрез платформи, функциониращи на базата на алгоритми, като например търсачки, новинарски агрегатори и уебсайтове на социалните медии. В него също така се отбелязва изместването на пазарната мощ и печалбите — от издателите на новини към операторите на платформи, които разполагат с масиви от данни, позволяващи статиите и рекламите да достигат до подходящите читатели.В отговор на тези опасения и тенденции ЕК предлага редица мерки за борба с онлайн дезинформацията, сред които:- Кодекс за поведение във връзка с дезинформацията: като първа стъпка онлайн платформите трябва до юли да разработят и спазват общ кодекс за поведение с цел: Гарантиране на прозрачността при финансирането на спонсорирано съдържание, по-специално на политическа реклама, както и ограничаване на възможностите за целенасочено влияние от страна на политическата реклама и намаляване на приходите на лицата, разпространяващи дезинформация; Внасяне на по-голяма яснота относно функционирането на алгоритмите и създаване на възможности за външни проверки; Улесняване на потребителите при намирането и ползването на различни информационни източници, представящи алтернативни гледни точки; Въвеждане на мерки за идентифициране и закриване на фалшиви профили и за решаване на проблема с автоматичните ботове; Осигуряване на възможности за проверителите на факти, изследователите и публичните органи да следят непрекъснато разпространението на дезинформация онлайн;- Независима европейска мрежа на проверителите на факти: които ще налагат общи методи на работа, обменят най-добри практики и ще се стремят към постигане на възможно най-широко покритие на фактологическите поправки в целия ЕС; проверителите ще бъдат подбрани измежду членовете от ЕС на Международната мрежа за проверка на фактите, спазваща строг международен кодекс от принципи за проверка на фактите;- Надеждна европейска онлайн платформа срещу дезинформацията, която да подпомага мрежата на проверителите на факти и съответните университетски изследователи, като набира и анализира трансгранични данни и осигурява достъп до данни за целия ЕС;- Повишаване на медийната грамотност: по-високото равнище на медийна грамотност ще помогне на гражданите да разкриват онлайн дезинформацията и да преценяват критично онлайн съдържанието. За тази цел Комисията ще насърчава проверителите на факти и сдруженията на граждани да предоставят образователни материали на училищата и преподавателите и ще организира Европейска седмица на медийната грамотност;- Подкрепа за държавите членки за гарантиране на устойчивостта на избирателните процеси срещу все по-усъвършенстваните кибернетични заплахи, включително онлайн дезинформация и кибератаки;- Насърчаване на системи за доброволна онлайн идентификация, за да се подобри проследимостта и идентифицирането на доставчиците на информация и повиши доверието и надеждността по отношение на общуването онлайн и на информацията и нейните източници;- Насърчаване на качествената и разнообразна информация: Комисията призовава държавите членки да увеличат своята подкрепа за качествената журналистика с оглед постигане на плуралистична, разнообразна и устойчива медийна среда. През 2018 г. Комисията ще отправи покана за предложения за създаването и разпространяването на качествено новинарско съдържание по въпросите на ЕС чрез основани на данни новинарски медии;- В изготвена от службите на Комисията Координирана политика за стратегическа комуникация, съчетаваща настоящите и бъдещите инициативи на ЕС и на държавите членки срещу онлайн дезинформацията, ще бъдат изложени мерките за осведомяване, насочени към противодействие на неверните информации за Европа и справяне с дезинформацията — в рамките на ЕС и извън него.Съвсем скоро Комисията ще организира многостранен форум, чрез който да бъде установена рамката за ефикасно сътрудничество между съответните заинтересовани страни, включително онлайн платформи, рекламната индустрия и големите рекламодатели, както и да бъде поет ангажимент за координиране и увеличаване на усилията за борба с дезинформацията. Основната цел на форума е изготвянето на единен за ЕС кодекс за поведение във връзка с дезинформацията, който да бъде публикуван до юли 2018 г., с оглед постигането на видим ефект до октомври 2018 г.До декември 2018 г. Комисията ще представи доклад за постигнатия напредък. В доклад ще бъде разгледана също така необходимостта от по-нататъшни действия за осигуряване на непрекъснато наблюдение и оценка на очертаните в плана действия.", "date": "2018.04.26", "title": "Брюксел иска мерки срещу фалшиви новини и злоупотреба с лични данни"}
{"url": "http://www.novinite.bg/articles/159158/Vladimir-Klisurov-vremenno-shte-izpalnyava-dlajnostta-kmet-na-Mladost", "text": "Владимир Клисуров е избран за временно изпълняващ длъжността кмет на столичния район Младост. Столичните общински съветници избраха Клисуров, като за него гласуваха 48 съветници, а един се въздържа. Досега Клисуров бе заместник на Десислава Иванчева, която бе арестувана миналата седмица.Клисуров прие с неохота назначението и каза, че не е компетентен да се занимава по спорните казуси със строителството, тъй като нямал подходящо образование. По-рано Иванчева каза, че именно него е посочила при подаването на молбата си за отпуск. Вчера председателят на Столичния общински съвет Елен Герджиков съобщи, че СОС ще подкрепи избора на кметицата и обясни, че тя е направила пропуск, поради което се налага СОС да го поправи.Клисуров пое отговорност забавени преписки да бъдат придвижени в най-кратки срокове. Той потвърди, че няма спор с Румен Русев, който бе набеден от Иванчева за неин противник и заяви, че ще работят заедно.Самият Русев каза на заседанието на СОС, че не познава предприемача Александър Ваклин, че никога не го е виждал и че подкрепя водената политика от Иванчева да се правят дарения под формата на детски площадки, лампи, ремонти.", "date": "2018.04.26", "title": "Владимир Клисуров временно ще изпълнява длъжността кмет на Младост"}
{"url": "http://www.novinite.bg/articles/159160/KEVR-shte-moje-da-se-proiznasya-za-vajni-energijni-sdelki", "text": "Народното събрание дава допълнителни правомощия на КЕВР да се произнася при сключването на важни за енергетиката ни сделки. Това стана факт с приетите на второ четене промени в Закона за енергетиката.„Моето мнение е, че този текст, който предложиха колегите и БСП и който приехме, няма да има отношение към ЧЕЗ. Даваме допълнителни правомощия на регулатора да се произнася при сключването на такъв тип сделки”, каза пред журналисти председателят на енергийната комисия Делян Добрев.ГЕРБ и Обединените патриоти бяха на косъм от разрив заради измененията. Според Патриотите това ще гарантира националната сигурност. БСП ги подкрепи.От ГЕРБ обаче бяха на мнение, че режимът трябва да е уведомителен, защото другото би било намеса в свободния пазар. Същата е и позицията на ДПС.   ", "date": "2018.04.26", "title": "КЕВР ще може да се произнася за важни енергийни сделки"}
{"url": "http://www.novinite.bg/articles/159161/Borisov-Na-praktika-sme-izpalnili-kriterii-za-vlizane-vav-Valutniya-mehanizam-II", "text": "На практика сме изпълнили числовите критерии за влизане във Валутния механизъм II (ERM I). Това заяви премиерът Бойко Борисов.Той и заместник-председателят на Европейската комисия Валдис Домбровскис обсъдиха макроикономическото развитие на България и готовността на страната ни за членство в еврозоната.На срещата беше отбелязано положителното развитие на основните макроикономически, фискални и финансови индикатори, по които се отчита готовността на България за присъединяване към еврозоната, съобщиха от правителствената пресслужба.Заместник-председателят на ЕК изрази задоволство от намаляването на външния ни дълг, който в края на 2017 г. достигна 25,4% от БВП и нарежда България на трето място сред държавите членки на ЕС с най-нисък размер на консолидирания държавен дълг.Премиерът Борисов посочи, че провежданата разумна и предвидима фискална политика, относително ниското равнище на държавния дълг – далеч под референтната стойност от 60% от БВП, предприетите от правителството мерки за подобряване на бизнес средата, са довели до повишаване на доверието на инвеститорите и засилване на търговската интеграция на страната ни. Борисов изрази очакване, че тези положителни резултати ще доведат до по-висок икономически растеж и повишаване на доходите на хората в България.", "date": "2018.04.26", "title": "Борисов: На практика сме изпълнили критерии за влизане във Валутния механизъм II"}
{"url": "http://www.novinite.bg/articles/159157/GERB-s-razkritiya-za-shurobadjanashki-naznacheniya-v-Bolyarovo", "text": "На брифинг в Народното събрание от ГЕРБ изнесоха данни за шуробаджанашки назначения в община Болярово. Кметът на населеното място Христо Христов от БСП е назначил за секретар на общината първата братовчедка на съпругата си, а шеф на спортното дружество е синът му Георги Христов, който получава пряко финансиране от баща си, разкри Александър Иванов, депутат от ГЕРБ. Началник отдел \"Хуманитарни дейности и европрограми\" е София Минева, сестра на Христов.Съпругата на председателя на Общинския съвет в Болярово Атанас Дженков - Йовка Дженкова, е началник отдел \"Управление на собствеността и териториалното устройство\", главният специалист в отдел \"Проекти и обществени поръчки\" Татяна Дженкова - Велкова е дъщеря на председателя на Общинския съвет.От ГЕРБ благодариха на БСП, че са оттеглили доверието си от кмета на Сопот Деян Дойнов и заместника му след сигналите срещу тях.Запитан дали ГЕРБ вече са започнали кампанията за местния вот догодина, атакувайки кметовете на БСП, Антон Тодоров отговори: \"Получаваме сигнали, анализираме ги дали са основателни, проверяваме ги по официалните публични канали - АДФИ, Сметна палата, и, когато преценим че има основание или е сигнал от граждани, задействаме процедурата, описана в закона. Дали това ще помогне на местните избори за резултата на ГЕРБ, не знам, но знам, че ще помогне за насочване на прожекторите и осветяване на онези тъмни кътчета на публичната власт, които някои хора призовават само да бъде направено\".", "date": "2018.04.26", "title": "ГЕРБ с разкрития за шуробаджанашки назначения в Болярово"}
{"url": "http://www.novinite.bg/articles/159140/Sadat-reshava-shte-ostane-li-Ivancheva-za-postoyanno-v-aresta", "text": "Апелативният спецсъд решава дали  кметът на столичния район „Младост” Десислава Иванчева, нейната заместничка Биляна Петрова и предшественикът на Иванчева на поста Петко Дюлгеров да останат в ареста. Миналата седмица съдът им наложи мерки за неотклонение \"Задържане под стража\".Иванчева, Петрова и Дюлгеров бяха задържани миналата седмица при акция на спеспрокуратурата и новата комисия за борба с корупцията. На Иванчева е повдигнато обвинение за подкуп в особено големи размери, а другите двама са сочени за нейни помагачи.Според разследващите от предприемач е бил поискан подкуп от 500 000 евро, а първата част от сумата - 70 000 евро, била дадена миналата седмица.След това Иванчева и Петрова бяха арестувани в при зрелищна акция, а прокуратурата посочи, че в колата, в която двете пътували, са открити 56 000 евро белязани пари.Останалите били у Дюлгеров, който също бе задържан.От обвинението са категорични, че разполагат с достатъчно доказателства срещу кметицата на \"Младост\", а шефът на спецпрокуратурата Иван Гешев каза, че са използвани специални разузнавателни средства и описа записи по случая като \"мечтата на всеки прокурор\".От своя страна Иванчева твърди,че е станала жертва на заговор, а защитата й оспори публично твърдения на обвинението.При ареста Иванчева стоя с часове в белезници на публично място в центъра на София и това породи остри реакции. От прокуратурата обясниха, че това се налагало заради законови разпоредби.Главният прокурор Сотир Цацаров заяви, че при ареста на кметицата законът е спазен.", "date": "2018.04.26", "title": "Съдът решава ще остане ли Иванчева за постоянно в ареста"}
{"url": "http://www.novinite.bg/articles/159142/Ninova-Za-GERB-evropejskata-ideya-e-chalga-i-alkohol", "text": "\"ГЕРБ отвориха битка с всички и с всичко. Те водят война с президентската институция и така разрушават държавността. Водят война и с опозицията, която изпращаха в Сибир от трибуната на Народното събрание и така разрушават парламентаризма. Това заяви лидерът на БСП Корнелия Нинова на честването на 70-ата годишнина от учредяването на Коларовската районна партийна организация и 30 години от създаването на Районните партийни организации Сердика, Надежда и Връбница.Според нея ГЕРБ са отворили  и битка с народа си, когато са накарали хората с увреждания да стоят с патериците на паветата пред парламента и не са ги допуснали в Народното събрание, заклеймявайки всеки протестиращ за платен провокатор.\"Те имат чувство за единственост. Всеки, който има различно мнение, бива подлаган на натиск и заплахи. Така обявиха битка и на най-святото ни право - да бъдем свободни хора. Те узурпираха европейската идея и я опорочиха, като я сведоха до чалга и алкохол на младежки форум за бъдещето на Европа. И когато чуха тежката оценка на младите европейци, че ГЕРБ са съсипали усилията на поколения млади хора, не се посвениха да нападнат и тях. Агресията на ГЕРБ и заклеймяването на инакомислещите вече премина границите на България и стъпи в Европа. Такава България ли искаме?\", попита Нинова соцактивистите.Тя им обеща да им върне правото да бъдат свободни хора, да не се страхуват, да изразяват мнението си и да се борят за правата си.\"БСП може да промени България. Нека спасим народа си от изчезване и да направим така, че той да живее добре. Сила сме, в която се съчетават мъдрост и опит, енергия и младост, в името на една кауза, – справедлив и достоен живот за българския народ“, каза Нинова пред събралите се над 500 души, представители на три поколения.Лидерът на БСП призова към обвързване на икономиката с образователната система, за да се гарантират работа и кадри.", "date": "2018.04.26", "title": "Нинова: За ГЕРБ европейската идея е чалга и алкохол"}
{"url": "http://www.novinite.bg/articles/159166/Mitnichari-predotvratiha-kontrabanda-na-golyama-suma-valuta", "text": "Контрабандна валута с левова равностойност 203 072 лева иззеха митническите и гранични служители на ГКПП Капитан Андреево при два случая. При първия случай недекларирана валута е открита от митническите служители при проверка на лек автомобил с чужда  регистрация, управляван от турски гражданин. Автомобилът с марка „FORD GALAXY\" е пристигнал на българския митнически пункт в посока от Турция през  България за Швейцария на 24.04.2018 г. около 22 часа. Шофьорът и неговият спътник са отговорили на въпросите на митническите служители, че не внасят нищо за деклариране. Автомобилът е отклонен за щателна митническа проверка, при която в жабката на автомобила, в непрозрачен полиетиленов плик, са открити, недекларирани 81 000 швейцарски франка в различни купюри с обща левова равностойност  132 637 лева. По случая е образувано досъдебно производство  по описа на Митница Бургас под надзора на Районна прокуратура Свиленград.При друг случай на следващия ден, 25.04.2018 г., при съвместна проверка, митнически и гранични служители на ГКПП Капитан Андреево са задържали 31 500 недекларирани британски лири в различни купюри с левова равностойност 70 435 лева. Контрабандната валута е открита в личния багаж на британски гражданин с турски произход, пътуващ от Великобритания през България за Турция в лек автомобил „Porshe\". На нарушителя е съставен акт по Валутния закон. По случая ще бъде образувано административнонаказателно производство. Контрабандната валута подлежи на отнемане в полза на държавата.", "date": "2018.04.26", "title": "Митничари предотвратиха контрабанда на голяма сума валута"}
{"url": "http://www.novinite.bg/articles/159141/Liderite-na-Severna-i-Yujna-Koreya-shte-se-sreshtnat-na-voennata-demarkacionna-liniya", "text": "\r\nЛидерите на Южна и Северна Корея ще се срещнат на военната демаркационна линия между двете страни в петък в 00.30 ч. по Гринуич. Това съобщи началникът на канцеларията на южнокорейския президент. Южнокорейска почетна рота ще участва в церемония по посрещането на севернокорейския лидер Ким Чен-ун, а малко след това ще започнат и официалните разговори.\r\n  ", "date": "2018.04.26", "title": "Лидерите на Северна и Южна Корея ще се срещнат на военната демаркационна линия"}
{"url": "http://www.novinite.bg/articles/159144/Osadiha-na-zatvor-14-jurnalisti-ot-opozicionen-vestnik-v-Turciya", "text": "Турски съд осъди на затвор от 2,5 до над 8 години затвор 14 сътрудници на опозиционния вестник \"Джумхюриет\" по обвинение в подкрепа за терористични организации, предаде Франс прес.Други трима обвиняеми представители на вестника по същото дело бяха оневинени.Собственикът на вестника Акин Аталай, който бе в предварителния арест от 542 дни, бе осъден на повече от 8 години затвор, но бе пуснат под гаранция в очакване на процедурата на обжалване на присъдите.Другите осъдени журналисти бяха освободени под гаранция на по-ранен етап от съдебния процес.Журналистите са обвинени в сътрудничество с Кюрдската работническа партия (ПКК) и духовника Фетхуллах Гюлен, който според Анкара е организирал неуспешния опит за държавен преврат от юли 2016 г.Вестникът, който е силно критичен към президента Реджеп Тайип Ердоган, отхвърля тези обвинения и ги определя като абсурдни. Според \"Джумхюриет\" съдебният процес е политически мотивиран и има за цел да смълчи една от последните независими медии в Турция.Съдебният процес срещу сътрудниците на \"Джумхюриет\" тревожи защитниците на свободата на пресата, които осъждат все по-големия натиск над медиите при управлението на Ердоган, особено след неуспешния опит за преврат, отбелязва АФП.В последната класация на свободата на медиите, публикувана тази седмица от \"Репортери без граници\" Турция е на 157-о място от 180 страни.", "date": "2018.04.26", "title": "Осъдиха на затвор 14 журналисти от опозиционен вестник в Турция"}
{"url": "http://www.novinite.bg/articles/159145/Drakonovski-merki-za-sigurnost-predi-istoricheskata-sreshta-mejdu-Seul-i-Phenyan", "text": "Засилени мерки за сигурност са въведени по границата между Северна и Южна Корея броени часове преди срещата между лидерите на двете държави.Южнокорейският президент Мун Дже-ин ще посрещне лидера на Севера Ким Чен-ун на военната демаркационна линия между двете страни в 00.30 ч. по Гринуич в петък. Разговорите между двамата ще започнат час по-късно в Дома на мира.За историческото събитие са акредитирани 2800 журналисти.", "date": "2018.04.26", "title": "Драконовски мерки за сигурност преди историческата среща между Сеул и Пхенян"}
{"url": "http://www.novinite.bg/articles/159151/Vseki-treti-na-planetata-pod-zaplaha-ot-zemetresenie", "text": "Всеки трети жител на планетата живее в зона, застрашена от земетресение.Общо 1 милиард души на Земята попадат под заплаха от наводнения, а над 400 милиона души по света се намират в близост до опасен вулкан.Заради урбанизацията, научния прогрес и нарастването на населението, глобалният риск от бедствия се е увеличил двойно от 1975 г. до днес.Данните са на Центъра за знания за управление на риска от бедствия към Съвместния изследователски център на Европейската комисия, които провеждат научен семинар в София. Целта на форума е да даде насоки на правителствата и научната общност как да развият механизмите за адекватна реакция при бедствия.В световен мащаб най-голяма част от населението е изложено на риск от земетресения. Хората, живеещи в сеизмични зони, са се увеличили с 93% през последните 40 години. Само в Европа застрашени са над 170 милиона души. В страни като Италия и Гърция процентът на населението под заплаха от земни трусове достига 80%.", "date": "2018.04.26", "title": "Всеки трети на планетата под заплаха от земетресение"}
{"url": "http://www.novinite.bg/articles/159164/Matyu-Nimic-Skopie-i-Atina-shte-se-dogovoryat-za-imeto", "text": "Македония и Гърция са поели ангажимент за намиране на решение на спора за името и преговорният процес ще продължи през следващите седмици. Това заяви международният посредник Матю Нимиц, предаде БГНЕС. \"Обсъдихме наболелите въпроси между страните, включително и въпроса за името\", каза той след разговорите между Никос Кодзияс и македонския му колега Никола Димитров. Нимиц обяви, че по време на днешния кръг от преговори във Виена министрите на външните работи Никола Димитров и Никос Кодзияс са имали интензивен диалог и са демонстрирали взаимно уважение. \"Това беше интензивна дискусия, много сърдечна и ... двете страни са много отдадени на постигането на решение. Процесът ще продължи през следващите седмици\", съобщи бившият американски дипломат.Самите външни министри не дадоха изявления след приключването на разговорите. По-рано днес македонският премиер Зоран Заев заяви, че очаква стъпка напред от срещата във Виена между двамата първи дипломати. В отговор на журналистически въпрос той каза, че вярва в Димитров и Кодзиас и че той самият е оптимист. \"Има напредък, който ни дава повод да направим стъпка напред и на днешната среща във Виена. Европейските отношения, чрез диалог да се намира решение, ни изпращат сигнал за добро бъдеще\", подчерта Заев.", "date": "2018.04.26", "title": "Матю Нимиц: Скопие и Атина ще се договорят за името"}
{"url": "http://www.novinite.bg/articles/159163/Dva-avtobusa-i-mikrobus-katastrofiraha-kraj-Balgarski-izvor-dvama-sa-raneni", "text": "Пътен инцидент е настъпил към 7:30 часа тази сутрин на пътя София-Варна, в района на село Български извор. По първоначални данни двама души са пострадали при инцидента. В катастрофата са участвали два товарни автомобила и микробус. Ранените са откарани в болница с травми.До освобождаването на пътя е организиран обход на мястото. Автомобилите в посока Варна се движат през Абланица, Казачево и Българене, а в посока София - през разклона за село Дъбрава, съобщиха от МВР.", "date": "2018.04.26", "title": "Два автобуса и микробус катастрофираха край Български извор, двама са ранени"}
{"url": "http://www.novinite.bg/articles/159171/Avariya-v-cheshki-zavod-desetki-sa-raneni", "text": "Около 20 работника пострадаха в химически завод в чешкия град Дечин. Двама от тях са в тежко състояние. Това е станало при изтичане на фенол от камион цистерна, предаде Франс прес, като се позова на службата за спешна помощ. \"Има около 20 пострадали, двама от които са в тежко и дори критично състояние\", каза за АФП говорител на службата.Инцидентът станал към 7:30 ч. в завода \"Хемитекс\", в който работят около 90 души. Веднага след изтичането производството е било спряно, предаде бТВ.Някои от хората са пострадали, след като вдишали фенол, а при други отровният химикал, известен още като карболова киселина, е предизвикал кожни изгаряния, обясни говорителят. Пострадалите са откарани в няколко болници в района.Изтичането е станало след скъсване на маркуч, с който е бил изпомпван фенолът, уточни кметството на Дечин - град с 50 000 жители в Северозападна Чехия, близо до германската граница. Районът непосредствено до сградата на завода не е засегнат, така че не е необходимо да се въвеждат мерки за безопасност, допълни общината.Фенолът се използва при производството на съединения, използвани при изработване на смоли, лепила, разтворители и експлозиви. ", "date": "2018.04.26", "title": "Авария в чешки завод, десетки са ранени"}
{"url": "http://www.novinite.bg/articles/159172/Evroparlamentat-za-poreden-pat-prizova-za-priemane-na-Balgariya-i-Rumaniya-v-Shengen", "text": "Комисията по граждански свободи, правосъдие и вътрешни работи на Европейския парламент прие вчера с голямо мнозинство Годишния доклад за функционирането на Шенгенското пространство. Окончателният му вариант включва изменения, внесени от българските евродепутати Филиз Хюсменова (ДПС-АЛДЕ), Емил Радев (ГЕРБ-ЕНП) и Сергей Станишев (БСП-С&Д), призоваващи за незабавното присъединяване на България и Румъния към Шенген, съобщи пресцентърът на ПП ГЕРБ. В доклада се подчертава, че прилагането на Шенгенското законодателство във всички държави-членки, които са изпълнили техническите критерии за присъединяване, води до по-силна и координирана правна рамка, предаде Нова телевизия.Освен това се припомня, че готовността на България и Румъния да се присъединят към Шенген, е заявявана многократно от Европейската комисия, включително от председателя Жан-Клод Юнкер в речта му \"За състоянието на Съюза\" от 2017г., в резолюция на Европейския парламент от 2011 г., както и в редица заключения на Съвета. Затова парламентарната комисия настоява Съветът да вземе положително решение за присъединяване на България и Румъния към Шенген колкото може по-скоро.Филиз Хюсменова, зам.-председател на групата на Алианса на либералите и демократите в Европейския парламент и ръководител на българската делегация към АЛДЕ, приветства приетия доклад. \"За пореден път Европейският парламент ясно заяви своята подкрепа за присъединяването на България и Румъния към Шенген. Това ще допринесе не само за приемането най-накрая на двете страни като равноправни членки на ЕС, но и ще гарантира европейската сигурност и сигурността на европейските външни граници.\", заяви тя.Емил Радев от групата на Европейската народна партия също подчерта значението на този доклад. \"От седем години Европейската комисия и Европейският парламент постоянно подкрепят България и Румъния за Шенген. Изпълнението на единствените изисквани критерии за присъединяване - нещо, което направихме още преди седем години, следва да е единственото условие за разширяване, и е недопустимо тяхното променяне за нас само заради вътрешнополитически причини. Правилата трябва да са еднакви за всички!\", коментира евродепутатът.  ", "date": "2018.04.26", "title": "Европарламентът за пореден път призова за приемане на България и Румъния в Шенген"}
{"url": "http://www.novinite.bg/articles/159168/Evrosadat-ni-osadi-za-vtori-pat-za-narushavane-na-ekozakonite", "text": "Европейският съд осъди България отново за неспазване на европейското природозащитно законодателство, съобщава коалицията от неправителствени организации и граждански групи „За да остане природа в България“. След наказателна процедура, продължила близо 10 години, с решението си днес Европейският съд приема за установено, че България не е обявила цялото орнитологично важно място, обхващащо Рила планина, в специалната защитена зона „Рила“ от европейската екологична мрежа Натура 2000 и не е класифицирала най-подходящите по брой и площ територии за опазването на видове птици според европейската директива за птиците.Съгласно чл. 260 на Договора за членство в ЕС, България е задължена да предприеме необходимите мерки, за да изпълни решението на съда. Това означава, че цялото орнитологично място „Рила“ трябва да бъде обявено за защитена зона за птици от Натура 2000. През 2017 г. Европейската комисия предяви иск за осъждането на България, тъй като в специалната защитена зона „Рила“ не е било включено орнитологично важното място „Рила“ в неговата цялост, т.е. останали са незащитени територии.Планината Рила е важен регион на обитаване на птици и една от най-значимите територии в Европейския съюз за опазването на около 130 вида гнездящи птици. От европейско природозащитно значение са 41 вида, като един от тях е застрашен в световен мащаб. Включените досега в Натура 2000 Национален парк Рила и Природен парк Рилски манастир не са достатъчни, за да обхванат в достатъчна степен популациите на застрашените видове птици. Незащитените територии, наречени „Рила буфер“, обхващат стари, естествени гори, които са единственото обиталище на видове като белогърбия и трипръстия кълвач, пернатоногата и врабчовата кукумявка, глухара и др. По данни от лесоустройствените проекти над 56% от горите в предложената територия са на възраст над 100 години, което е един уникален пример за цяла Европа!Тази осъдителна за България присъда би могла да бъде избегната, ако Директивата за птиците бе приложена стриктно и изцяло. След като НП Рила бе обявен за Натура 2000 място през 2007 г., а ПП Рилски манастир - през 2011 г. след преговори с Европейската комисия, обявяването на „Рила буфер“ за защитена зона от Натура 2000 се отлага от 2011 г. насам с различни мотиви, без солидни аргументи. Единствената реална причина за отлагането на това обявяване са предложенията за застрояване на серия от заменки на гори в северна Рила на териториите на общините Сапарева баня и Самоков.Днес всички, които са отговорни за необявяването на „Рила буфер“ за защитена зона, трябва да поемат отговорност за осъждането на България, а правителството да предприеме спешни мерки за включването на тази територия в Натура 2000, настояват от коалицията „За да остане природа в България“.От МОСВ също потвърдиха информацията и уточниха, че предприемат действия в изпълнение на решението на Съда на ЕС за Орнитологично важно място Рила.На 26.04.2018 г. Съдът на Европейския съюз постанови Решение по дело С-97/17, Европейска комисия срещу Република България, съгласно което „като не е обявила за специална защитена зона цялото орнитологично важно място, обхващащо Рила планина, Република България не е класифицирала най-подходящите по брой и площ територии за опазването на видове птици, посочени в приложение I към Директива 2009/147/ЕО опазването на дивите птици, в резултат на което не е изпълнила задълженията си по член 4, параграф 1 от тази директива“. Решението на Съда на ЕС е установително, като с него не се налагат финансови санкции на България.При вземане на своите решения относно обхвата на мрежата от Специални защитени зони за опазване на дивите птици (СЗЗ) отговорните български институции винаги са се ръководили от предоставените им от компетентните организации орнитологични данни и анализи. Целта, която МОСВ си е поставило и последователно защитава е в предложената мрежа от СЗЗ да бъдат включени именно най-подходящите по брой и площ територии в съответствие с изискванията на Директивата за птиците. Следва да се има предвид, че към момента Република България е класифицирала като СЗЗ над 95% от всички предложени Орнитологично важни места (ОВМ). За сравнение - на ниво Европейски съюз средно 66% от територията на ОВМ е класифицирана като СЗЗ от държавите членки.Самата наказателна процедура, по която е постановено решението на Съда на ЕС, стартира през м. юни 2008 г., като през последните 10 години е разменена огромна по обем кореспонденция със службите на Европейската комисия. МОСВ е предприело редица конкретни мерки за адресиране на посоченото нарушение на правото на ЕС. Така например, списъкът на защитени зони за опазване на дивите птици бе разширен с нова СЗЗ „Рилски манастир“ (BG0000496). Така Република България класифицира 72% от общата площ на ОВМ „Рила“ като СЗЗ и по този начин осигури максимална защита на видовете, описани в ОВМ, и техните местообитания.Предвид постановеното днес решение на Съда на ЕС българската страна се ангажира в диалог със службите на Европейската комисия да предприеме необходимите действия, за да се съобрази с него.  ", "date": "2018.04.26", "title": "Евросъдът ни осъди за втори път за нарушаване на екозаконите"}
{"url": "http://www.novinite.bg/articles/159169/60-novi-darveta-byaha-zasadeni-po-sofijski-ulici-i-bulevardi", "text": "Със засаждането на 60 едрогабаритни дървета от вида габър, стартира масираното пролетно озеленяване покрай основни булеварди и улици в София. Първите дървета са разположени от двете страни на велоалеята покрай бул. „Цар БорисIII“ в отсечката между бул. „Житница“ и ул. Йосив Цанков (парк Лагера). Засаждането покрай булеварда ще продължи до Руски паметник, като общият брой на дървета там ще надвиши 150.Според плановете на Столична община, в рамките на пролетния залесителен сезон предстои да бъдат засадени общо над 800 дървета по тротоарите на булеварди и главни улици в града, както и над 300 - в паркове и градини. Засаждането ще обхване булевардите „Опълченска“, „Мария Луиза“, „Рожен“, „Мадрид“, „Обиколна“. „Тодор Александров“, „Джеймс Баучер“, „Г. М. Димитров“ и др.Отделно на това, в началото на месец май ще се проведе и вторият етап на стартиралата през есента залесителна кампания „Моето зелено училище/детска градина“. В рамките на пролетната инициатива, Столична община ще предостави на учебните заведения в града нови над 500 бр. дървета, няколко хиляди храсти и цветя, с които да озеленят дворовете си.Всяка събота и неделя до края на юни ще продължи и засаждането в рамките на инициативата на СО - „Новата гора на София“, в която изцяло с помощта на доброволци, вече има засадени над 18 000 дървета в местността Суходол.", "date": "2018.04.26", "title": "60 нови дървета бяха засадени по софийски улици и булеварди"}
{"url": "http://www.novinite.bg/articles/159177/Maj-se-samoubi-hvarlyajki-se-pod-vlak", "text": "Мъж се е самоубил, скачайки пред международния влак, пътуващ от Солун за София. Това потвърдиха от БДЖ пред БГНЕС. Инцидентът е станал в участъка между Горна Баня и Захарна фабрика. Сигнал за трагичния случай е получен в полицията в 14:30 ч. На мястото тече оглед.Към момента няма данни за самоличността на загиналия. Заради инцидента движението на влаковете от Перник за София се извършва до Горна Баня. От там пътниците се превозват с автобус до София. В обратната посока хората пътуват до Горна Баня, откъдето се качват на влака за миньорския град. Международният влак за Гърция пък е пренасочен по обходен маршрут през Волуяк и Разменна.", "date": "2018.04.26", "title": "Мъж се самоуби, хвърляйки се под влак"}
{"url": "http://www.novinite.bg/articles/159147/Kade-v-Sofiya-e-naj-shumno", "text": "На кои места в София е най-шумно? Това ще каже в четвъртък Столичната община. Шумовата карта на града ще бъде обсъдена в Общинския съвет.Предварителните данни показват, че в последните седем години шумът от автомобили, индустрията, железопътния и въздушния транспорт в София са намалели. Въпреки това, повече от половината жители на града са изложени на нива на шум над допустимите, като стойностите са почти еднакви през деня и през нощта.През 2009 г. 73% от столичаните са били изложени на шум, а през 2017 г. - 56%.", "date": "2018.04.26", "title": "Къде в София е най-шумно?"}
{"url": "http://www.novinite.bg/articles/159150/Jena-potroshi-patrulki-i-rani-policai-v-Dimitrovgrad", "text": "28-годишна димитровградчанка е ударила два полицейски автомобила и униформени полицаи и е отказала проба с дрегер. Вчера в 19.40 часа младата жена е шофирала с несъобразена скорост автомобил \"Форд Мондео“ по улица „Бригадирска“ в Димитровград. Водачката е ударила спрял на платното полицейски автомобил \"Опел\", обозначен с надпис „Полиция“ и с включени звукови и светлинни сигнали. След това при маневра на заден ход жената ударила полицай, който е с охлузвания по десния крак и дясната ръка. После блъснала и спрелия зад него друг патрулен автомобил, също обозначен с надпис и включени звукови и светлинни сигнали. От катастрофата е пострадал и друг служител на реда, който е с комоцио. След преглед двамата полицаи са освободени за домашно лечение. По случая е образувано досъдебно производство. Водачката е отказала да даде проба с техническо средство, но е дала кръвна проба. Задържана до 24 часа.", "date": "2018.04.26", "title": "Жена потроши патрулки и рани полицаи в Димитровград"}
{"url": "http://www.novinite.bg/articles/159139/Jegata-prodaljava-gramotevici-vecherta", "text": "Днес ще бъде предимно слънчево, следобед отново ще има повече облаци, а вечерта ще превали и прегърми в западната част от страната. Максималните температури ще са между 25 и 30 градуса. Над Черноморието ще е предимно слънчево. След обяд и привечер ще се увеличи купестата облачност, но валежи не се очакват. Ще духа слаб южен вятър. Максималните температури ще са от 18-20 градуса в северните райони, до 24-26 градуса в Бургаския залив. Вълнението на морето ще е 1-2 бала.В планините преди обяд ще е слънчево, след пладне ще се развива купеста и купесто-дъждовна облачност и до вечерта на много места ще превали и прегърми. През деня ще духа слаб запад-югозападен вятър. Максималната температура на височина 1200 метра ще е около 21 градуса, на 2000 метра - около 14 градуса.Понижение на летните температурите се очаква през уикенда. ", "date": "2018.04.26", "title": "Жегата продължава, гръмотевици вечерта"}
{"url": "http://www.novinite.bg/articles/159154/Sazdavat-100-novi-centara-za-hora-s-uvrejdaniya", "text": "Министерският съвет прие План за действие за периода 2018-2021 г. за изпълнение на Националната стратегия за дългосрочна грижа, който ще доведе до създаването на 100 нови центъра за социални услуги.Фокусът в него е деинституционализацията на грижата за възрастните хора и хората с увреждания. Това заявява социалният министър Бисер Петков в отговор на депутатски въпрос за изпълнението на Плана за действие за периода 2018-2021 г. към Националната стратегия за дългосрочна грижа.С неговото изпълнение ще се реализира първият етап от процеса на деинституционализация, който съгласно Стратегията следва да бъде завършен до 2034 г. Основните цели на плана са:Ограничаване на мрежата от специализирани институции и на достъпа до тях, извеждане от специализирани институции на хора с увреждания и закриване на 10 специализирани институции за хора с увреждания с най-неприемливи условия за живот;Подобряване на качеството на живот и възможностите за социално включване на хората с увреждания и възрастните хора, чрез осигуряване на мрежа от услуги и мерки за подкрепа в общността и домашна среда и изграждане на подходящ (материален и кадрови) капацитет за предоставянето им;Превенция на институционализацията на хора с увреждания и възрастни хора и изграждане на приемаща и подкрепяща нагласа в обществото;Създаване на регулаторна рамка за развитието на социални услуги и интегрирани здравно-социални услуги.Като основни целеви групи на Плана са определени пълнолетните лица с психични разстройства, пълнолетните лица с умствена изостаналост и множествени увреждания, възрастните с различни форми на деменция, пълнолетните лица с различни форми на увреждания, възрастните хора, включително и възрастни в невъзможност за самообслужване. Мерките за реализиране на целите на Плана са структурирани в следните основни направления:Осигуряване на качествени социални услуги в общността за лица, настанени в- специализирани институции с недобри условия на живот и качество на грижа и поетапно закриване на институции; \"Осигуряване на подкрепа в домашна среда и в общността на лица с увреждания и възрастни хора, зависими от грижа;Повишаване на ефективността на системата за дългосрочна грижа;Изграждане и ремонт на необходимата инфраструктура за предоставяне на социални и интегрирани здравно-социални услуги за лица с увреждания и възрастни хора, зависими от грижа, заявява в отговора си министър Петков.Първата група мерки включва основно дейности за създаване на нови резидентни социални услуги, извеждане на лицата от специализирани институции и закриване на домове. Резидентната грижа в общността ще бъде осигурена най-вече за лицата от тези домове, които са оценени, че предлагат най-лоши условия на живот и недобро качество на грижа. Предвид обстоятелството, че част от потребителите на услуги в специализираните институции са в домове от детска възраст, е необходимо да се приложи много внимателен подход при тяхното бъдещо извеждане или преместване в нови, макар и по-качествени услуги. Поради това, в тази група мерки са включени също и дейности за оценка на потребностите и изследване на желанията на всички пълнолетни лица, които ползват услуги в специализирани институции, с цел планиране и създаване на условия за ефективно провеждане на втория етап от процеса на деинституционализация на грижата за лицата с увреждания и възрастните хора. Ще се направи оценка и на потребностите на лица, трайно настанени в държавни психиатрични болници. Обученията и супервизията на екипите за оценка на потребностите и специалистите от новите услуги също са важна част от тези мерки.За прехода от институционална грижа към грижа в общността е от решаващо значение развитието на подкрепящи услуги в общността и в домашна среда. Във втората група мерки е предвидено развитието на два вида услуги в домашна среда - социални услуги (личен асистент, социален асистент и домашен помощник) и здравно- социални услуги (патронажна грижа за хора с увреждания и възрастни хора) и три основни форми на подкрепящи услуги в общността - дневни центрове за лица с увреждания, дневни центрове за лица с различни форми на деменция и центрове за социална рехабилитация и интеграция за лица с психични разстройства и за лица с умствена изостаналост. Като част от мерките за подкрепа в общността ще бъдат реализирани и дейности за подкрепена заетост на лица с психични разстройства иумствена изостаналост и развитие на социални предприятия. Във връзка с изпълнението на мерките за изграждане на подкрепящи услуги в общността е обявена процедура BG05M9OP00 1-2.008 „Подкрепа за лицата С увреждания\" по Оперативна програма „Развитие на човешките ресурси\" 2014-2020. Чрез нея се осигурява финансиране за създаването в шест общини на дневни центрове за комплексна подкрепа на хората с увреждания, включително с тежки множествени увреждания, и за техните семейства. Крайният срок за кандидатстване по процедурата е 31.05.2018 г. С цел гарантиране на устойчивост на услугите „личен асистент\", „социален асистент\" и „домашен помощник\" със Закона за държавния бюджет на Република България за 2018 г. е определен финансов ресурс в размер на 68 млн. лв. за тяхното предоставяне, добавя министърът.Той заявява още, че с оглед осигуряване и поддържане на високо качество на грижата и подкрепата в новите социални услуги, в Плана са предвидени редица мерки и дейности, свързани с повишаване на капацитета на работещите в системата на социалните услуги (провеждане на обучения на служителите в дирекции „Социално подпомагане\" и на работещите в социалните услуги за пълнолетни лица, осигуряване на периодична супервизия, разработване на стандарти за социална работа, регламентиране на статута на социалния работник и въвеждане на механизми за развитие и мотивиране на работещите в системата на социалните услуги), подобряване на нормативната уредба в областта на социалните услуги и създаване на нормативна уредба за интегрираните здравно-социални услуги, разработване на стандарти за качество на услугите и подобряване на модела на финансирането им.Четвъртата група мерки включва изграждането и ремонта на инфраструктурата, необходима за създаването и функционирането на новите услуги. За тази цел Министерството на труда и социалната политика разработи функционални изисквания и насоки, съобразени с релевантните европейски документи за деинституционализация и живот в общността. На 22.02.2018 г. Междуведомствената работна група за управление и координация на процеса на деинституционализация на грижата за възрастните хора и хората с увреждания одобри Картата на услугите за подкрепа в общността и Картата на резидентните услуги, в които са определени общините, където ще бъдат създадени новите услуги чрез проектно финансиране по оперативни програми „Региони в растеж\" и „Развитие на човешките ресурси\". На 30.03.2018 г. Министерството на регионалното развитие и благоустройството публикува Насоките за кандидатстване по процедура BG16RJFOP001-5.002 „Подкрепа за деинституционализация на социалните услуги за възрастни и хора с увреждания\" по Оперативна програма „Региони в растеж\" 2014-2020. По тази процедура ще бъде изградена инфраструктурата за новите услуги. Крайният срок за кандидатстване по процедурата е 30.08.2018 г.В резултат на изпълнението на Плана ще бъдат създадени 100 нови социални услуги в общността - подкрепящи и от резидентен тип, за 2 140 потребители, в т.ч.:6 Дневни центъра за подкрепа на лица с различни форми на деменция и техните семейства;16 Дневни центъра за лица с увреждания и техните семейства, включително с тежки множествени увреждания;10 Центъра за социална рехабилитация и интеграция за лица с психични разстройства и за лица с умствена изостаналост;68 Центъра за грижа за хора с увреждания и възрастни хора (за лица с психични разстройства, лица с умствена изостаналост, лица с различни форми на деменция и възрастни хора в невъзможност за самообслужване).На областно ниво ще бъде развита патронажна грижа за лица с увреждания и възрастни хора, зависими от грижа. Ще продължи и предоставянето на социалниуслуги в домашна среда - личен асистент, социален асистент и домашен помощник. Чрез тези дейности ще бъдат подкрепени над 30 000 лица.Планирано е извеждане на минимум 750 лица с психични разстройства и умствена изостаналост от специализирани институции и осигуряване за тях на услуги в общността. Както вече бе споменато, ще бъдат закрити 10 специализирани институции за лица с психични разстройства и умствена изостаналост, се казва още в писмения отговор на министър Бисер Петков.", "date": "2018.04.26", "title": "Създават 100 нови центъра за хора с увреждания"}
{"url": "http://www.novinite.bg/articles/159155/Otkradnaha-linejka-v-Plovdiv", "text": "Линейка на „Бърза помощ“ е била открадната в Пловдив.Това съобщи за „Фокус“ говорителят на Областната дирекция на МВР.Сигналът е подаден във Второ районно полицейско управление в града, като е посочено, че във времевия интервал от 11.00 до 22.30 часа е била противозаконно отнета линейка, паркирана на бул. „Христо Ботев“ 2. ", "date": "2018.04.26", "title": "Откраднаха линейка в Пловдив"}
{"url": "http://www.novinite.bg/articles/159174/Borisov-Cacarov-i-Cacheva-obsadiha-s-balgari-zashtitata-im-ot-ekstradirane-v-SASht", "text": "Министър-председателят Бойко Борисов, министърът на правосъдието Цецка Цачева и главният прокурор Сотир Цацаров проведоха среща с Желяз Андреев и другите четирима българи, за които САЩ искат екстрадиция. Те ги запознаха с действията на българските институции в защита на правата им, а премиерът Борисов ги информира, че ще предложи на Министерския съвет решение държавата да поеме финансовите разходи при евентуален съдебен процес в САЩ.По време на разговорите Борисов, Цачева и Цацаров подчертаха, че България не поставя под съмнение Договора за екстрадиция със САЩ, но и че правата на българските граждани ще бъдат защитавани. По думите на главния прокурор, направените анализи показват, че не са налице всички предпоставки за екстрадицията. Той посочи, че не е изпълнено основното условие за това, а именно – наличието на двойна наказуемост.Премиерът Борисов подчерта, че текат консултации между българските институции и американските власти по казуса. Той каза, че на вчерашната си среща с посланик Ерик Рубин е подчертал, че държавата ще се ангажира с правата на българските граждани. Борисов увери младежите, че към момента и посланик Рубин, и партньорите, които участват в консултациите, проявяват разбиране и се отнасят конструктивно към решаването на проблема.„Полагаме усилия, каквото е необходимо от страна на държавата ще бъде направено във ваша защита“, каза премиерът и благодари за работа на главния прокурор и правосъдния министър по случая. ", "date": "2018.04.26", "title": "Борисов, Цацаров и Цачева обсъдиха с българи защитата им от екстрадиране в САЩ"}
{"url": "http://www.novinite.bg/articles/159159/30-ot-balgarskiya-biznes-shte-postrada-ot-Brexit", "text": "Около 30% от българския бизнес ще пострада от Brexit. Това стана ясно на конференция в София с участието на Мишел Барние - главен преговарящ на Евросъюза за напускането на Великобритания.Европейските и българските компании, които имат бизнес отношения на Острова, ще се сблъскат с допълнителна административна тежест след Brexit, прогнозират експерти.Очакват се и допълнителни разходи за фирмите - заради усложнената регулаторна рамка и евентуалните търговски ограничения. ", "date": "2018.04.26", "title": "30% от българския бизнес ще пострада от Brexit"}
{"url": "http://www.novinite.bg/articles/159156/Obnoviha-sastava-na-KEVR", "text": "Депутатите обновиха състава на Комисията за енергийно и водно регулиране (КЕВР). КЕВР се състои от 9 души - председател и 8 членове. Днес бяха избрани половината от членовете на мястото на тези, които бяха освободени в началото на месеца.На практика обаче само Пенка Трендафилова е нов член на комисията, а другите трима са преизбрани. Трендафилова е кандидатура на \"Воля\" и заема мястото на Валентин Петков, който беше предложен за част от КЕВР от Реформаторския блок в миналия парламент. Георги Златев, който преди беше предложен от БДЦ, беше преизбран като кандидатура на \"Воля\". Александър Йорданов отново беше предложение на Патриотичен фронт,  Ремзи Осман - на ДПС.След избора им четиримата се заклеха да спазват Конституцията и законите на страната и във всичките си действия да се ръководят от интересите на народа.До днешното попълване на състава на КЕВР се стигна, след като в началото на април беше проведен първият и последен жребий, които определи кои членове ще запазят местата си и кои трябва да бъдат подменени.Това се наложи, защото в закона за енергетиката е записано, че на 6 години половината от членовете на комисията трябва да бъдат подменени. Съставът на КЕВР беше избран преди 3 години и всички парламентарни групи тогава, с изключение на \"Атака\", направиха своите предложения за членове на комисията. Така след още 2 години тези, които запазиха местата си при жребия, ще бъдат сменени с нови членове. Председателят на комисията се сменя на всеки 7 години.", "date": "2018.04.26", "title": "Обновиха състава на КЕВР"}
{"url": "http://www.novinite.bg/articles/159176/KEVR-iska-ot-Praga-pismeno-obyasnenie-finalizirana-li-e-sdelkata-za-ChEZ", "text": "Часове, след като получи нови правомощия, Комисията за енергийно и водно регулиране (КЕВР) започна да се възползва от новите си, по-широки правомощия. И по-конкретно от това да може да се намесва в голенми сделки в енергетиката. Председателят на регулатора Иван Иванов обяви, че иска от Прага писмено да му бъде отговорено дали сделката за продажбата на „ЧЕЗ България“ е финализирана. Това стана ясно от думите му малко, след като парламентът гласува на второ четене поредната поправка в Закона за енергетиката.Шефът на КЕВР обяви, че измененията не отразяват напълно направените предложения от Комисията. Според Иванов, текстовете не дават ясен регламент как ще действа КЕВР по сделката за ЧЕЗ. „За момента нямаме яснота, по причина, че нашето настояване в текстовете на закона, критериите и параметрите, по които КЕВР да вземе съответното решение, не беше направено. Очевидно решението по сделката ще се взима на базата на становища от всички държавни органи, които имат отношение”, обясни Иванов, предаде БГНЕС. Той поясни още, че все пак, ако законът влезе в сегашния си вид, КЕВР ще поиска от чешките собственици в Прага официално да отговорят дали сделката е финализирана.Председателят на КЕВР обърна внимание и на разширените правомощия, които й се дават от Народното събрание. С поправките експертите ще могат предварително да дават становища за сключването на големи сделки в сектора. „От една страна, изискването както по този текст така и по други с възлагане на допълнителни правомощия, може да се тълкува и като признание. От друга страна, обаче, новите задачи ще изискват допълнителен административен капацитет”, смята Иван Иванов. За наемането на нови кадри средства ще са предвидени средства догодина с Бюджет 2018. Ако парламентът, поиска от КЕВР влезе в новата си роля отсега, Иванов няма яснота как ще финансира наемането на нови експерти.", "date": "2018.04.26", "title": "КЕВР иска от Прага писмено обяснение финализирана ли е сделката за ЧЕЗ"}
{"url": "http://www.novinite.bg/articles/159167/Dombrovskis-Ima-mehanizmi-s-koito-da-ne-pozvolyat-vdiganeto-na-cenite-pri-priemane-na-evroto", "text": "Стратегическата перспектива на България е да задълбочи европейската си интеграция, а това е невъзможно да се случи без присъединяване в бъдеще към еврозоната. Това не е въпрос на желание, а цел, която трябва да се постигне на основата на реална подготовка и извървян път. Това заяви президентът Румен Радев на среща днес с Валдис Домбровскис, заместник-председател на Европейската комисия за еврото и социалния диалог. Държавният глава посочи, че страната ни се нуждае от ясен план за действие, анализ на поетите ангажименти, както и оценка на риска от въвеждането на еврото.Румен Радев отбеляза, че за българите би било полезно да се запознаят с опита на други европейски държави, преминали по същия път. Важно е, без въпросите да се политизират, да има обективна информация как еврозоната ще повлияе върху темповете на икономическо развитие и в каква степен това би помогнало за изравняването на жизнения стандарт на българските граждани, с този на гражданите на други държави-членки.От своя страна Валдис Домбровскис заяви, че има механизми, които страната може да приложи за мониторинг на цените, така че да се избегне спекулативното им увеличаване. За гладкото протичане на процеса на присъединяване Европейската централна банка е предложила проект на Пътна карта, която очертава основните етапи на процеса, до присъединяването на България към Механизма ЕРМ 2.През последните две десетилетия България постигна положителни резултати във фискалната си стабилност след въвеждането на валутния борд, а страната ни е покрила финансовите изискванията за приемане в Европейския валутен механизъм, беше отбелязано на срещата. Осъзнаваме, че решението за приемането ни в еврозоната зависи от Европейската централна банка и от страните членки, но във вътрешно икономически план е необходимо да се работи за повишаване на доходите, подчерта още Румен Радев.Президентът Радев и еврокомисар Дамбровскис обсъдиха необходимите стъпки за влизане на страната ни в Европейския валутен механизъм, както и Европейския банков съюз и в частност т.нар. Механизъм за близко сътрудничество. „ЕК не взима решението за влизането в еврозоната, но ние може да подкрепим страните в усилията им в тази посока“, увери гостът.", "date": "2018.04.26", "title": "Домбровскис: Има механизми, с които да не позволят вдигането на цените при приемане на еврото"}
{"url": "http://www.novinite.bg/articles/159170/Tonove-razlichni-menteta-byaha-unishtojeni-v-Burgas", "text": "21 356 текстилни изделия, 900 обувки и чанти и близо 5000 парфюма бяха унищожени под контрола на Митница Бургас при три процедури през месеците февруари и април. На 26.04.2018 година се проведе третата процедура, при която бяха унищожени, чрез механично натрошаване и нарязване, 1000 парфюма и 122 чифта обувки  и маратонки. Стоките са фалшификати на световноизвестни марки  и са били предназначени за реализация, както на българския пазар, така и в другите страни членки на Европейския съюз.Фалшификатите са задържани от митническите служители на МП Капитан Андреево през 2017 година при опити да бъдат пренесени в нарушение на Европейски регламент № 608/2013  и Закона за марките и географските означения.За задържането са уведомени представители на правопритежателите на марките, които са установили, че стоките са фалшиви и според нормативната уредба трябва да бъдат унищожени. Процедурата се извършва под контрола на митница Бургас, а правопритежателите поемат разходите по унищожаването.", "date": "2018.04.26", "title": "Тонове различни ментета бяха унищожени в Бургас"}
{"url": "http://www.novinite.bg/articles/159153/Origami-ornamenti-i-jivi-cvetya-te-ochakvat-v-proletnata-gradina-na-Serdika-Centar", "text": " На 19-ти април в Сердика Център традиционната инсталация, която преобразява шопинг дестинацията в цветен оазис, се настани на ниво -1 и очаква любителите на флората да я посетят чак до 10-ти май. Балетно шоу даде началото на пролетния сезон в мола.Тази година търговският център си партнира със „Сгъни хартийка“ в създаването на една по-нестандартна картина, съчетала в себе си живи растения и оригами цветове. Близо сто сини колибрита изпълват въздушното пространство над градината, а вишнево дръвче с над 3500 оригами цветове, всяко сложено на ръка, се е настанило в центъра и за да може твоят момент в нея да е още по-дзен.Всеки е добре дошъл да се наслади на красотата, разцъфнала в Сердика Център като уикенда на 28 и 29 април те очаква и професионален фотограф, който може да те заснеме и да получиш снимката си на момента. И тъй като пролетта вече ни е завладяла и новото е навсякъде, ела в мола, освежи гардероба си според сезона и се отбий в градината сред феерия от цветове. ", "date": "2018.04.26", "title": "Оригами орнаменти и живи цветя те очакват в пролетната градина на Сердика Център"}
{"url": "http://www.novinite.bg/articles/159165/Majdel-Ostanem-li-izvan-evrozonata-ostavame-v-periferiyata-na-ES", "text": "„Влизането на България в Еврозоната е най-важната тема за страната ни в последните 20 години и трябва да е следващата национална цел, която да обединява цялото общество, както бяха влизането в НАТО и ЕС. В противен случай оставаме в периферията на ЕС и всички важни решения ще се взимат без участието ни. Изпълнили сме икономическите критерии, представените днес анализи развенчават митовете, че еврото ще ни донесе негативи, време е граждани и политици да поставим заедно желанието си за влизане в Еврозоната, за да бъдем чути в Брюксел.“ Това заяви българският евродепутат Ева Майдел (ГЕРБ/ЕНП) по време на организираната от нея и президента на ПЕС и ръководител на Делегацията на българските социалисти в ЕП Сергей Станишев дискусия „България в Еврозоната. Икономическата логика срещу митовете“.Събитието се проведе на 26 април 2018 г. в София и в него участваха министър-председателят на България Бойко Борисов, председателят на НС на БСП Корнелия Нинова, министърът на финансите Владислав Горанов, политици от различни политически сили, икономисти, политолози, анализатори, журналисти, представители на гражданското общество и на научните среди.„Все по-отчетливо се поставят предложения за бъдещето развитие на еврозоната, включително и от президента на Франция Макрон и от председателя на Европейската комисия Жан-Клод Юнкер. Дискутират се създаване на отделен бюджет на еврозоната, както и отделен парламент финансов министър на еврозоната. Всички тези предложения ще имат своите последствия за държавите, които останат извън тези процеси на интеграция, защото те изключват страните извън еврозоната от вземането на решения и от достъп до средства. Затова една от задачите днес е да изчислим каква би била цената от не-влизането на България в еврозоната,“ допълни Ева Майдел.Събитието, част от серията „Европа отново на път“, се организира с подкрепата на Академията за леви европейски политики, Атлантическия клуб в България, Европейското международно движение, Изследователски център Тренд, Института за дясна политика, Либералния институт за политически анализи, Института за пазарна икономика, ПанЕвропа България и Центъра за устойчиво развитие към УНСС. ", "date": "2018.04.26", "title": "Майдел: Останем ли извън еврозоната, оставаме в периферията на ЕС"}
{"url": "http://www.novinite.bg/articles/159162/Akademiyata-na-MVR-v-Sofiya-s-nov-trenirovachen-poligon-po-shvejcarskata-programa", "text": " Официално бе открит Тренировъчният полигон в Академията на МВР, изграден с подкрепата на Швейцарския принос към България. Вицепрезидентът на Швейцария Ули Маурер, който пристигна в София за събитието, поздрави страната ни за усилията и постиженията в опазването на сигурността в Европа. Искам да поздравя България за изключителните усилия и постижения в областта на опазването на сигурността в Европа, от които имат полза и Швейцария и Централна Европа. С тези думи вицепрезидентът на Швейцария Ули Маурер откри модерния тренировъчен полигон в Академията на МВР, заедно с вътрешния министър Валентин Радев. Вашата тренировъчна база е по-добра от нашата и в бъдеще ние ще взимаме пример от вас, каза още вицепрезидентът на Швейцария. Той допълни, че интересите на страната му в областта на сигурността в региона са свързани с борбата с организираните престъпни групи и мигрантската вълна и заяви, че България е централен фактор за сигурността в Европа. Вицепрезидентът на Швейцария Ули Маурер отбеляза още, че свободата е висша човешка повеля, но за да можеш да бъдеш свободен, трябва да имаш гарантирана сигурност. На свой ред министър Валентин Радев благодари за дългогодишното сътрудничество с Швейцария по общи проекти и  личната оценка на вицепрезидентът на Швейцария за работата на МВР. Министър Радев обясни, че първата част от проекта, по който е реализиран полигонът, е теоретична - издаване на Наръчник „Полицията и човешките права“. Втората, чиято лента днес  бе прерязана -  тренировъчният център, където ще се провежда  практическото обучение на служителите на МВР.Новият тренировъчен център разполага с модерно ИТ и техническо оборудване за провеждането  обучения с практическа насоченост и симулации на реални ситуации. Целта е курсантите, както и действащите български полицаи да имат достъп до възможно най-доброто обучение и възможности за развитие. Освен със зали за обучение полигонът разполага със сгради и симулационни съоръжения като банкови офиси, ресторанти, полицейски управления, гранични пунктове, дори градска среда с улична мрежа и площад. Така българските полицаи ще имат възможност да тренират при условия близки до реалността. Те ще могат да се обучават как да използват нови полицейски методи, като зачитат човешките права при изпълнението на полицейските си задължения, противодействие на тероризма, борба с организираната престъпност, разследващи дейности, разрешаване на заложнически кризи и справянe с криминологични задачи.Полигонът е изграден с финансиране по проекта „Утвърждаването на принципите за спазването на правата на човека в полицейската дейност“ (2013-2018) в рамките на Тематичен фонд Сигурност на Българо-швейцарската програма за сътрудничество. Проектът подкрепя усилията на българските власти за постигането на европейски полицейски стандарти при пълно спазване на върховенството на закона. Той подпомага българската полиция в осигуряването на „социална сигурност“, изпълнявайки задълженията си за гарантиране на обществената сигурност според най-високите стандарти. Резултатите от проекта включват също издаването на Наръчник „Полицията и човешките права“, както и обучението на 368 курсанти от бакалавърската програма на Академията и 2 450 полицаи. 120 инструктори от Академията и ръководители от МВР на регионално ниво също са били обучени в прилагането на новия наръчник. Проектът се изпълнява в тясно сътрудничество между Академията на МВР и Швейцарската полицейска академия в Саватан. Общата му стойност е 1 356 258 швейцарски франка, като българското съфинансиране е 203 439 шв. франка (15 %).Официалната церемония в Академията на МВР днес  уважиха  посланикът на Конфедерация Швейцария н.пр. Денис Кнобел , заместник-министрите на вътрешните работи Красимир Ципов и Стефан Балабанов, началникът на кабинета на министъра Анжелина Тотева, главният секретар на МВР главен комисар  Младен  Маринов, дикторите на главните дирекции в МВР и СДВР. ", "date": "2018.04.26", "title": "Академията на МВР в София с нов тренировъчен полигон по швейцарската програма"}
{"url": "http://www.novinite.bg/articles/159146/Arest-i-globa-za-maj-posegnal-na-jena-si-i-nejna-priyatelka", "text": "Мъж е бил задържан за грубо нарушаване на обществения ред миналата нощ.Малко след 23:30 час снощи пред заведение в Шумен между мъжа и съпругата му възникнал скандал. 26-годишният жител на село Дойранци я ударил пред погледа на нейна приятелка, която се опитала да я защити и му направила забележка. Мъжът я бутнал, тя паднала и си наранила ръката.Бил повикан екип на Районното управление на полицията в Шумен. Мъжът бил задържан за срок до 24 часа.Съставен му е акт по Указа за борба с дребното хулиганство. Наложена му е глоба в размер на 200 лева от Районния съд в Шумен.", "date": "2018.04.26", "title": "Арест и глоба за мъж, посегнал на жена си и нейна приятелка"}
