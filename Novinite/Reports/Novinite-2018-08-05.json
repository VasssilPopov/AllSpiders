{"url": "https://www.novinite.bg/articles/162735/Intenziven-trafik-na-chetiri-granichni-punkta", "text": "Трафикът е интензивен на всички гранични пунктове с изключение на българо-македонската граница. На българо-сръбската граница, на ГКПП \"Калотина\" трафикът е интензивен на вход и изход за леки автомобили, съобщи МВР по данни към 10.00 ч. На българо-гръцката граница, на ГКПП \"Кулата\" и ГКПП \"Маказа\" трафикът е интензивен на изход. На българо-турската граница трафикът е интензивен на ГКПП \"Капитан Андреево\" за товарни автомобили на изход. На българо-румънската граница трафикът е интензивен на всички гранични контролно-пропускателни пунктове за леки автомобили на вход. На българо-македонската граница трафикът е нормален на всички гранични контролно-пропускателни пунктове. По информация на дружеството \"Дунав мост Видин - Калафат\" АД до 25 август ще бъде извършван ремонт на участък от пътя преди ГКПП \"Видин\". За този период движението ще се осъществява двупосочно в едно платно.", "date": "2018.08.05", "title": "Интензивен трафик на четири гранични пункта"}
{"url": "https://www.novinite.bg/articles/162741/BSP-se-razgranichi-ot-Bencho-Benchev", "text": "Във връзка с информацията за задържането на общинския съветник от Бургас Бенчо Бенчев, заявяваме, че той не е член на Българската социалистическа партия. Участвал е в листата за общински съветници през 2015г. като гражданска квота, съобщиха от пресцентъра на БСП.Изпълнителното бюро на Националния съвет на БСП се разграничава от него и настоява той да напусне Общинския съвет на гр. Бургас незабавно.", "date": "2018.08.05", "title": "БСП се разграничи от Бенчо Бенчев"}
{"url": "https://www.novinite.bg/articles/162747/Trima-zaginaha-pri-katastrofa-na-patya-Burgas-Kableshkovo", "text": "Мъж и две жени са загинали при катастрофа, станала около 14,35 часа днес по пътя Бургас - Каблешково на входа на село Лъка. Все още не е установена самоличността на загиналите, тъй като към момента служители на звено \"Противопожарна и аварийна безопасност и защита на населението\" се опитват да разрежат автомобила за да извадят телата от купето му. Това съобщи говорителят на Областната дирекция на МВР в Бургас Цветелина Рандева. Тримата са пътували в лека автомобил \"Ауди А6\" с хасковска регистрация. Водачът му навлязъл в насрещното движение, с идеята да извърши изпреварване, но се ударил челно с насрещно движещ се камион. Автомобилът е много сериозно деформиран, каза Рандева. Пътната отсечка от Каблешково в посока Бургас е пренасочена към село Каменар, а в обратна посока се преминава с много занижена скорост.", "date": "2018.08.05", "title": "Трима загинаха при катастрофа на пътя Бургас - Каблешково"}
{"url": "https://www.novinite.bg/articles/162730/7-balgari-arestuvani-s-Mito-Ochite-v-Turciya-sa-predadeni-na-MVR", "text": "Общо 7 българи, задържани заедно с Димитър Желязков – Митьо Очите, при специализирана полицейска операция в Истанбул, са предадени от турските власти на България на ГКПП „Капитан Андреево”, съобщават от МВР.Наложени са им мерки за неотклонение за срок до 24 часа. В рамките на срока на задържане ще бъдат проведени процесуално-следствени действия, които ще бъдат докладвани на Специализираната прокуратура, допълват от вътрешното ни ведомство.При операцията в южната ни съседка беше арестуван Митьо Очите, след като за задържането му бе издадена червена бюлетина от Интерпол. Той е обвинен в това, че е ръководил организирана престъпна група за рекет, палежи и наркотици. Държавното обвинение твърди, че бандата изнудвала успешни бизнесмени от района на Южното Черноморие да плащат „такса спокойствие”. Тези, които отказвали, били наказвани.По информация на NOVA с Желязков в Истанбул са били бившият депутат Несрин Узун и заместник-председателят на Общинския съвет на Бургас Бенчо Бенчев. Името на Бенчев нашумя, след като лидерът на БСП Корнелия Нинова се ядоса на „Ролс-Ройс\"-а, който той притежава.Общо 19 души, за които се смяташе, че са участвали в престъпните дейности у нас, пък бяха арестувани при спецакция в Бургаско преди дни. Прокуратурата поиска петима от тях да останат за постоянно за решетките. Късно в събота вечер Специализираният съд постанови именно това след продължило повече от пет часа заседание.Издадена е европейска заповед за издирване на Калоян Колев, както и на общинаря от Несебър Пейко Янков. Предстои България да направи искане за екстрадиция за Митьо Очите. То ще се гледа от съд в Турция.", "date": "2018.08.05", "title": "7 българи, арестувани с Митьо Очите в Турция, са предадени на МВР"}
{"url": "https://www.novinite.bg/articles/162748/Cvetanov-zahapa-Ninova", "text": "Заместник - председателят на ГЕРБ и лидер на парламентарната група на партията Цветан Цветанов отговори току-що във фейсбук на шефката на БСП Корнелия Нинова, която призова в социалната мрежа зам.-шефа на общинския съвет в Бургас Бенчо Бечев, задържан вчера с Митьо Очите в Истанбул, незабавно да освободи поста.Днес всички видяхме каква беше позицията на председателя на БСП Корнелия Нинова за задържания заедно с Митьо \"Очите\" зам.-председател на Общински съвет - Бургас Бенчо Бенчев. Бенчев обаче е избран с листата на БСП и точно БСП издига кандидатурата му за зам.-председател на местния парламент. Освен това е интересно защо подобна позиция на лидера на БСП Корнелия Нинова лиспваше, когато българската прокуратура официално повдигна обвинение на депутата от БСП Манол Генов, беше свален имунитетът му и започна разследване срещу него за купуване на гласове. Не видяхме подобни решителни мерки от Нинова и когато братът на русенския народен представител от БСП Георги Стоилов - Илия, беше арестуван за участие в престъпна група за изнудване. Защо когато бившият председател на Народното събрание Валери Жаблянов нарече Народния съд \"необходимо правосъдие\" отново \"чухме\" оглушителното мълчание на Корнелия Нинова? Това значи ли, че тя се припознава в казаното от него? Светкавична реакция нямаше и след като най-безотговорно депутатът Таско Ерменков си позволи да се заиграе със страховете на почти двумилионна София, казвайки на гражданите й, че пият отровна вода и когато същият Ерменков нарече идиоти държавите от ЕС и САЩ в коментар на изборните резултати в Крим. Във всичките тези случай предсесателят на БСП Корнелия Нинова гузно мълчеше. Въпросите към нея обаче тежат със същата сила, когато Нинова прилага двойни стандарти. Да се надяваме обаче, че вече е дошъл моментът за така нужното прочистване на червените редици, защото когато претендираш за алтернатива или за нова \"Визия за България\", е нужно да имаш \"очи\", за да я видиш. Остава и да си пожелаем с началото на новия политически сезон гущерът окончателно и наистина да откъсне опашката си!", "date": "2018.08.05", "title": "Цветанов захапа Нинова"}
{"url": "https://www.novinite.bg/articles/162734/V-Nesebar-razbiha-grupa-za-razprostranenie-na-droga", "text": "В резултат на съвместните полицейски действия на служители от Районно управление – Несебър и Главна дирекция «Национална полиция» са установени и задържани осем мъже за притежаване и разпространение на наркотични вещества на територията на Слънчев бряг, съобщиха от полицията.Около 03.00 ч. на 03.08.т.г. в района на х-л «Кубан» са задържани нигерийските граждани А.Т. и О.О. и малийския гражданин А.М. Намерени и иззети са три розови хапчета / точния състав на които е в процес на изясняване, но вероятно се касае за екстази/ и 11 свивки с марихуана. Мъжете са задържани със заповеди за задържане за срок до 24 ч. По случая е образувано бързо полицейско производство.Около 10.00 ч. на 03.08.т. г. е извършена претърсване в апартамент в Слънчев бряг, обитаван от криминално проявения и осъждан В.П., 29 годишен от Стара Загора. Намерени и иззети са три найлонови топки с диаметър около 10 см., съдържащи суха зелена тревна маса / канабис/ и саморъчно свита цигара с канабис, като общото тегло на намереното наркотично вещество е около 400 гр. В.П. е задържан с полицейска заповед за срок до 24 часа. По случая е образувано бързо полицейско производство за притежаване на наркотици.Около 13.30 ч. на 03.08.т. г. в района на автогарата в Слънчев бряг е извършена проверка на 38 годишния Г. К. от Русе. Намерени и иззети са три свивки със зелена суха тревна маса / канабис/ и два полиетиленови плика с бяло кристалообразно вещество / метамфетамин/. Г.К. е задържан с полицейска заповед за срок до 24 часа. По случая е образувано бързо полицейско производство.На 03.08.т. г. в района на ресторант «Джани» в Слънчев бряг е задържан криминално проявения и осъждан Й.И., 49 годишен от София. Открит и иззет е найлонов плик с бяло-жълто кристалообразно вещество / метамфетамин/ с тегло около 15 гр. При извършено претърсване на обитаваната от Й.И. квартира, е намерен полиетиленов плик с бяло кристалообразно вещество / амфетамин/. Й.И. е задържан за срок от 24 часа. Събраните срещу 49 годишния софиянец данни за притежаване и разпространение на наркотични вещества са докладвани в Бургаска окръжна прокуратура, като на Й.И. е повдигнато обвинение и му е наложена мярка задържане под стража за срок от 72 часа.Около 01.30 ч. на 04.08.т. г. в района до ресторант «Джани» в Слънчев бряг е задържан 15 годишния М.М. от Стара Загора, в който са открити наркотични вещества. М.М. е задържан със заповед за задържане за срок до 24 часа. Работата по случая продължава.Около 02.00 ч. на 04.08.т. г. в района до хотел «Хармани Суит» в Слънчев бряг е задържан криминално проявения М.П., 49 годишен от Несебър. Намерени и иззети : 41 пликчета с бяло прахообразно вещество / кокаин/, 6 пликчета с тревиста маса / канабис/, 5 пликчета с жълто-кафяво кристалообразно вещество / хашиш/ и 337 шестоъгълни розови таблетки / екстази/. М.П. е задържан за срок от 24 часа. Събраните срещу 49 годишния несебърлия данни за разпространение на наркотични вещества са докладвани в Бургаска окръжна прокуратура, като на М.П. е повдигнато обвинение и му е наложена мярка задържане под стража за срок от 72 часа.", "date": "2018.08.05", "title": "В Несебър разбиха група за разпространение на дрога"}
{"url": "https://www.novinite.bg/articles/162742/Granichniyat-grad-Odrin-shte-bade-napalno-gazificiran-do-2019-godina", "text": "Турският министър на енергетиката и природните ресурси Фатих Дьонмез заяви, че граничният град Одрин ще бъде изцяло газифициран до края на 2019 г.\"През миналата година в Турция бяха газифицирани общо 222 населени места в рамките на програма на енергийното министерство. От тях 12 са в Одринска област. По този показател областта е на едно от първите места. До края на 2019 г. всички населени места в окръг Одрин ще получават газ. Граничният ни град ще се превърне в чист и екологичен град какъвто заслужава да бъде\", каза турският министър. Дьонмез заяви това на връщане от България в Одрин през ГКПП Хамзабейли - Лесово.Турският министър участва в петък в церемонията по откриване на отсечка от газопровода Лозенец - Недялско край Ямбол по покана на министър-председателя Бойко Борисов и енергийния министър Теменужка Петкова. В рамките на посещението си в България министър Дьонмез е разговарял с премиера Борисов и министър Теменужка Петрова за енергийните проекти между Турция и България, информираха турски източници.", "date": "2018.08.05", "title": "Граничният град Одрин ще бъде напълно газифициран до 2019 година"}
{"url": "https://www.novinite.bg/articles/162739/Mnogo-hora-zasednaha-na-Simeonovskiya-lift-na-Vitosha-za-poveche-ot-chas", "text": "За повече от час Симеоновският лифт на Витоша спря и много хора останаха блокирани във въздуха, сигнализираха наши зрители. Проблемът е технически, коментираха лаконично от \"Витоша ски\". Преди броени минути лифта тръгна отново.", "date": "2018.08.05", "title": "Много хора заседнаха на Симеоновския лифт на Витоша за повече от час"}
{"url": "https://www.novinite.bg/articles/162743/Makedoniya-e-s-naj-niskata-sredna-rabotna-zaplata-v-regiona-na-stranite-ot-bivsha-Yugoslaviya", "text": "Македония е с най-ниската средна работна заплата в региона на страните от бивша Югославия, а Словения е начело на списъка, съобщи МИА по данни на анадолската агенция, цитирана от БГНЕС.Словения с месечна нетна заплата от 1 077,77 евро за май 2018-а година е страната в региона с най-високи доходи. Това е и единствената заплата в региона, която е над 1 000 евро. Средната заплата в Македония през май тази година е била 399,28 евро (24 509 денара), според проучване.Най-голямо увеличение на средната нетна заплата е регистрирано в Хърватия. Там заплатата се е увеличила с 71,42 евро и е достигнала 866,95 евро в сравнение със същия период на миналата година. В Черна гора средната заплата през юни е 511 евро. През май в Босна и Херцеговина заплатата е 448,59 евро, а в Сърбия - 426 евро. В Черна гора средната заплата през юни спрямо предходния месец е намаляла с 0,2%, докато спрямо същия месец на предходната година се е увеличила с 0,2%.Единствена Словения през тази година регистрира излишък във външната търговия.", "date": "2018.08.05", "title": "Македония е с най-ниската средна работна заплата в региона на страните от бивша Югославия"}
{"url": "https://www.novinite.bg/articles/162736/Oganyat-v-Garciya-otne-oshte-edin-jivot", "text": "55-годишна жена почина от нараняванията си, претърпени прити, на изток от Атина на 23 юли, пише \"Български новини\". Жената бе обявена за мъртва в болница Евангелизмос в Атина в събота вечер.Смъртта й увеличи равносметката на смъртните случаи на 89.Пожарната служба, която е издала официалния акт за смърт, съобщила броя на мъртвите в четвъртък вечер на 87, включително двама неидентифицирани и четирима души, починали в болници. Оттогава двама души починаха в болницата.38 души все още са на лечение, от които 8 в интензивни отделения.", "date": "2018.08.05", "title": "Огънят в Гърция отне още един живот"}
{"url": "https://www.novinite.bg/articles/162745/Desetki-smartni-sluchai-v-Kongo-zaradi-Ebola", "text": "Нова вълна от зараза с вируса \"Ебола\" в Демократична република Конго уби 33 души в източната част на страната, съобщи Министерството на здравеопазването на африканската държава, предаде БГНЕС.„Еболата е постоянна заплаха за Конго“, заяви шефът на Световната здравна организация Тедрос Адханом.За нови 13 смъртни случая бе съобщено, откакто на 1 август бе съобщено за ново огнище в провинция Северно Киву.„Ебола“ е изключително заразна болест. В началния период на заразяването вирусоносителят отделя вируси с всички свои телесни секрети (пот, кръв, лимфа, слюнка, урина, семенна течност, фекалии), като след известен период вирусът се отделя и от разрушените от него клетки на епидермиса и тогава дори докосването до кожата може да причини заразяване.Болестта засегна държавите от Западна Африка Гвинея, Либерия и Сиера Леоне през 2013-2015-а година, като уби повече от 11 300 души.", "date": "2018.08.05", "title": "Десетки смъртни случаи в Конго заради Ебола"}
{"url": "https://www.novinite.bg/articles/162744/Plovdivchanin-hrani-kotki-sas-surov-cheren-drob-palen-s-gabarcheta", "text": "Пловдивчанка публикува снимка и пост \"към всички приятели и познати, които обичат животните\". На снимката е изобразен мъж на преклонна възраст, а постът гласи: \"Човекът от снимката купува суров черен дроб и вътре слага извити габърчета. Това е \"ляк\" за котките, както се изрази той!\", информираха от TrafficNews.bg.От коментарите става ясно, че действието с черния дроб, пълен с габърчета, се развива в квартал Каменица в Пловдив. Много от съседите на дядото го разпознаха и не можаха да повярват. Други се възмутиха от дъното на душите си, а трети отправиха открити закани към пловдивчанина.Ето някои от коментарите:\"Съседът ви извършва престъпление по НК, чл. 325, ако го познавате и смятате, че можете, моля обяснете му, че убийството на бездомните животни е престъпление от 2008-a година.\"\"Много тъжно, мислих, че поне възрастните хора имат съвест. Трябва да се сигнализира за деянията му и да си понесе заслуженото!\"\"Някой мъж да го респектира, който е от града. Не се подлъгвайте по белите му коси. Милост и прошка за изродите не трябва да има. Аз лично щях да му... покажа... какво е да страдаш.\"\"Стига писахте за богове! Не виждате ли, че никой не наказва никого и затова всеки си прави каквото иска. Ами като сте го видели - действайте! Подайте жалба!\"", "date": "2018.08.05", "title": "Пловдивчанин храни котки със суров черен дроб, пълен с габърчета"}
{"url": "https://www.novinite.bg/articles/162728/Dnes-shte-e-slanchevo-s-vremenni-uvelicheniya-na-oblachnostta", "text": "Днес ще е слънчево, с временни увеличения на облачността, но валежи са малко вероятни. Ще духа слаб до умерен вятър от изток-североизток. Максималните температури ще са между 29° и 34°, София – около 29°. В планините ще е предимно слънчево. В следобедните часове ще има временни увеличения на облачността, но валежи са малко вероятни. Ще духа до умерен вятър от изток-североизток. Максималната температура на височина 1200 метра ще е около 23°, на 2000 метра – около 16°.По Черноморието ще е предимно слънчево. Ще духа слаб до умерен североизточен вятър. Максималните температури ще са 29°-31°. Температурата на морската вода е 26°-28°. Вълнението на морето ще бъде 2-3 бала. ", "date": "2018.08.05", "title": "Днес ще е слънчево, с временни увеличения на облачността"}
{"url": "https://www.novinite.bg/articles/162729/BDJ-otbelyazva-Denya-na-jeleznicharya", "text": "Денят на железничаря се отбелязва всяка година през първия неделен ден на месец август. Традицията за неговото честване датира от средата на миналия век, припомня БГНЕС.Изборът на деня, в който се отбелязва професионалният празник на железопътните работници в България, е свързан с историческия факт, че в началото на м. август през далечната 1888 г. железопътната линия Цариброд-София-Белово е открита за международни превози, като същевременно държавата откупува и линията Русе-Варна и започва нейната експлоатация. Така се учредяват Българските Държавни Железници.От началото на 2018 г. до настоящия момент за проявен висок професионализъм, бдителност и навременни действия са наградени редица локомотивни машинисти, работници по ремонта в локомотивните депа, служители на превозни бригади в пътнически влакове и служители по експлоатация на товарните превози.По повод Деня на железничаря мениджърският екип на „Холдинг БДЖ” ще връчи плакети и парични награди на 36 служители, работещи в дружествата за пътнически и товарни превози, съобщиха от ръководството на националния железопътен превозвач.", "date": "2018.08.05", "title": "БДЖ отбелязва Деня на железничаря"}
{"url": "https://www.novinite.bg/articles/162746/7-po-Rihter-raztarsi-ostrov-v-Indoneziya", "text": "Трус с магнитуд от 7 по Рихтер разтърси индонезийския остров Ломбок в неделя, съобщава БГНЕС.Според Американския геофизичен институт земетресението е било на дълбочина не повече от 10 километра.Властите издадоха предупреждение за възможно цунами и призоваха хората от крайбрежните райони да потърсят подслон на по-високи места.Земетресението стана само седмица, след като друг мощен трус взе 17 жертви на популярния сред туристите остров.", "date": "2018.08.05", "title": "7 по Рихтер разтърси остров в Индонезия"}
{"url": "https://www.novinite.bg/articles/162732/Nov-trus-v-Blagoevgradsko", "text": "Нов слаб трус е регистриран на територията на Национален парк „Пирин“. Това сочи справка на сайта на Националния институт по геофизика, геодезия и география към БАН. Земетресението е с магнитуд 2,2 по скалата на Рихтер и с дълбочина 15,5 км. Трусът е регистриран в 5.31 часа, уточнява Фокус. Припомняме, че вчера два слаби труса бяха регистрирани в Национален парк „Пирин“. Едното земетресение бе с магнитуд 2.3 по скалата на Рихтер и е станало в 12.27 ч. А другото е с магнитуд 2.1 и е регистрирано в 13.02 ч. И двете са на дълбочина около 16 км. Второто е с епицентъра на по-силното земетресение, което стана на 2 август и беше с магнитуд 4.", "date": "2018.08.05", "title": "Нов трус в Благоевградско"}
{"url": "https://www.novinite.bg/articles/162733/Borisov-Dohodite-shte-se-vdignat-s-50", "text": "При този ръст на икономиката, до края на мандата доходите ще се вдигнат с 50%. Това каза пред журналисти премиерът Бойко Борисов по време на посещението му в участъка на ГПУ – Малко Търново, докато инспектираше състоянието на границата, предаде репортер на Радио „Фокус“ – Бургас.„Както се вижда АМ „Тракия“ точно я пуснахме и тя отесня. Сутринта като идвах, на 15 километра от Бургас вече все едно се кара по „Цариградско“ – с 60-70 км/ч, двете ленти пълни, кола след кола. Което пък от друга страна ме радва. Означава, че действително, не само на книга, както някои казват, но доходите се вдигат. Мисля, че в края на мандата ни ще бъдат поне с 50%, при тоя ръст на икономиката, бюджета и на тези колеги“, каза още премиерът.„Българите имат рядко храбри и добре подготвени граничари“, допълни Борисов.„Заложили сме си като програма и мисля, че ще успеем стокооборота ни с Турция да мине 10 млрд. долара на година“, каза още премиерът.Близо 1 млн. лв. са получени за по-голямата част от кв. „Шипка“ в Малко Търново, за да бъде иновирана пътната инфраструктура с улици, булеварди и градинки, каза още премиерът.Според него Борисов целта е Малко Търново да стане едно привлекателно градче, за да могат да се посрещат добре туристите, които имат засилен интерес към Странджа. По думите му догодина ще се мисли както за Родопите и Делиормана, така ще бъде включено и Малко Търново в проектите за по-добро финансиране и така да бъдат привлечени повече туристи и да стане по-атрактивен за младите хора.„А такава красота като тук, никъде няма“, каза още премиерът", "date": "2018.08.05", "title": "Борисов: Доходите ще се вдигнат с 50%"}
{"url": "https://www.novinite.bg/articles/162731/Vajni-promeni-v-dvijenieto-v-Sofiya-zaradi-remonti", "text": "\r\n\r\nНова организация на движението в различни части на София е в сила за днес (неделя) и понеделник - 5 и 6 август. Във връзка с реконструкцията на трамваен релсов път по бул. „България“ от 00.00 часа до 12.00 часа на 05.08.2018 г. се забранява влизането на пътни превозни средства, както следва: - през кръстовище бул. „България” - бул. „акад. Иван Гешов“ - бул. „Петко Тодоров“, в направление от бул. „акад. Иван Гешов“ към бул. „Петко Тодоров“ и от бул. „Петко Тодоров“ към бул. „акад. Иван Гешов“; - по крайна лява пътна лента от пътното платно на бул. „акад. Иван Гешов“, в участък от 70 м преди бул. „България”, в посока бул. „Петко Тодоров”. - От 00.00 часа на 06.08.2018 г. до 24.00 часа на 16.08.2018 г. се забранява влизането на пътни превозни средства, както следва: - по крайна лява пътна лента от пътното платно на бул. „България”, в участък от 290 м преди бул. „Петко Тодоров“ и в участък от 290 м след бул. „Петко Тодоров“, в посока бул. „Черни връх”. - по крайна лява пътна лента от пътното платно на бул. „България”, в участък от 290 м преди бул. „акад. Иван Гешов“ и в участък от 290 м след бул. „акад. Иван Гешов“, в посока бул. „Гоце Делчев”. От 00.00 часа до 12.00 часа на 5 август градският транспорт ще се движи по променен маршрут. Тролейбусите, обслужващи линия №8, ще се движат до ВМА; Автобусите от линия № 64 в посока Център по хигиена ще се движат по следния маршрут: от Зоопарка до кръстовище бул. “България”/бул. “Гоце Делчев”, наляво по бул. “Гоце Делчев”, надясно по ул. “Дойран”, ул. “Кюстендил”, ул. “Отечество”, ул. “Григор Начевич” и наляво по бул. “Акад. Ив. Ев. Гешов” до маршрута до Център по хигиена. В обратна посока маршрутът не се променя. Автобусните от линия № 76 в посока ж.к. Гоце Делчев ще се движат по следния маршрут: от ж.к. Младост 4 по маршрута до кръстовище бул. “Евлоги и Христо Георгиеви”/бул. “Черни връх”, наляво по бул. “Черни връх”, надясно по бул. “Арсеналски”, ул. “Бяла черква” и наляво по бул. “Петко Ю. Тодоров” до маршрута до ж.к. Гоце Делчев. В обратна посока маршрутът не се променя. Автобусите, обслужващи линия № 83 в посока Илиянци ще се движат от Зоопарка по маршрута до кръстовище бул. “България”/бул. “Гоце Делчев”, направо по бул. “Гоце Делчев”, надясно по ул. “Дойран”, ул. “Кюстендил”, ул. “Отечество”, ул. “Григор Начевич” и наляво по бул. “Акад. Ив. Ев. Гешов” до маршрута до Илиянци. В обратна посока маршрутът не се променя. Автобусите от линия № 102: - в посока ж.к. Овча купел: от Студентски град по маршрута до кръстовище бул. “Свети Наум”/бул. “Арсеналски”, надясно по бул. “Черни връх”, наляво по бул. “България” и надясно по бул. “Акад. Ив. Ев. Гешов” по маршрута до ж.к. Овча купел; - в посока Студентски град: от ж.к. Овча купел по маршрута до кръстовище бул. “Акад. Ив. Ев. Гешов”/ул. “Св. Георги Софийски”, наляво по ул. “Св. Георги Софийски”, по временната пътна връзка, надясно по бул. “Пенчо Славейков”, бул. “България”, надясно по бул. “Черни връх” и наляво по бул. “Свети Наум” по маршрута. - Автобусите от линия № 604 в посока гара Искър: от УМБАЛСМ “Пирогов” - локалното платно на бул. “Ген. Тотлебен”, надясно по ул. “Константин Иречек”, наляво по ул. “Св. Георги Софийски”, по временната пътна връзка, надясно по бул. “Пенчо Славейков” и по бул. “България” по маршрута до гара Искър. В обратна посока маршрутът не се променя. Автобусите, обслужващи нощна автобусна линия 4 ще се движат по променен маршрут само в посока ж.к. Гоце Делчев: от бул. “Пенчо П. Славейков” надясно по бул. “България” и по маршрута. От 00.00 часа на 6 август до 24.00 часа на 16 август се променя маршрутът на трамвайна линия 7 и автобусна линия 304. Трамвайна линия № 7 – в посока ж.к. „Борово“ ще се движи от кръстовището на бул. „България“ и бул. „Витоша“, направо по бул. „Витоша“, по трасето на трамвайни линии №№ 1 и 6 до ж.к. „Иван Вазов“ – двупосочно. Заместващата автобусна линия № 7 ТМ ще се движи от Национален исторически музей по Околовръстен път през пътен възел „детелина“ по бул. “България” до бул. “Витоша”, наляво по булевард “Витоша”, наляво по бул. “Патриарх Евтимий”, наляво по бул. “Ген. Скобелев” през подлеза на НДК, по бул. „Проф. Фритьоф Нансен“, надясно по бул. “Пенчо Славейков”, наляво по бул. “Витоша” и по бул. “България” и по маршрута си до НИМ. Автобусите от линии № 7-ТМ ще спират на: - всички съществуващи автобусни и тролейбусни спирки; - на двупосочната трамвайна спирка с кодове 0356 и 0357 “Бул. Пенчо Славейков” на бул. “Витоша”; - на разкритата временна спирка с код 6478 “НДК” на бул. “Витоша” в посока бул. “Патриарх Евтимий” зад съществуващата трамвайна спирка; - на временна двупосочна спирка с кодове 6233 и 6226 “Ж.к. Мотописта” в района на пешеходния подлез. Автобусите, обслужващи линия № 304, ще се движат: - в посока ж.к. Дружба 2: от Национален исторически музей /НИМ/ по Околовръстен път през пътен възел „детелина“ по бул. “България” до бул. “Витоша”, наляво по бул. “Витоша”, надясно по бул. “Пенчо Славейков” и направо по бул. “България” и по маршрута до ж.к. Дружба 2; - в посока НИМ: от бул. “България” надясно по бул. “Пенчо Славейков”, наляво по бул. “Витоша”, надясно по бул. “България” и по маршрута си до НИМ. Автобусите от линии № 304 ще спират: - на всички съществуващи автобусни спирки по бул. “България” в участъка от бул. “Витоша” до Околовръстен път; - на временна спирка с код 6229 “Бул. Пенчо Славейков” на бул. “Пенчо Славейков” на 30 м след десния завой от бул. “Витоша” в посока ж.к. Дружба 2; - на трамвайната спирка с код 0356 “Бул. Пенчо Славейков” на бул. “Витоша” в посока НИМ; - на временната двупосочна спирка с кодове 6233 и 6226 “Ж.к. Мотописта” в района на пешеходния подлез за временната автобусна линия № 7-ТМ.\r\n\r\n\r\n \r\n", "date": "2018.08.05", "title": "Важни промени в движението в София заради ремонти"}
{"url": "https://www.novinite.bg/articles/162740/Premahnaha-palatkoviya-lager-na-horata-s-uvrejdaniya-v-Sofiya", "text": "Премахнаха палатковия лагер на хората с увреждания в София. Така до сградата на Народното събрания остава само лагерът на протестиращите майки.Преди по-малко от две седмици национално-представителните организации разположиха палатката си с искане за справедлива реформа, която да е в полза на всички лица със специални потребности.Една от причините за вдигане на лагера е, че в неделя изтича срокът, до който палатката може да остане в градинката до парламента. Не е изключено обаче съоръжението отново да бъде вдигнато, защото противоречията между двата лагера продължават.", "date": "2018.08.05", "title": "Премахнаха палатковия лагер на хората с увреждания в София"}
{"url": "https://www.novinite.bg/articles/162738/Koga-zashto-i-kak-shoforite-narushavat-pravilata-za-dvijenie-po-patishtata", "text": "Национално допитване на сайта на Съюза на българските автомобилисти търси отговор на тези въпроси. Анкетата е със съдействието на Пътна полиция и ще продължи до 15 септември. Наш екип направи експеримент с листовки с двама шофьори. Вижте резултатите... На случаен принцип избираме един вариант на листовки. Даваме изпитен тест номер 24 на двама души. Единият има книжка от 30 години, а другият сега преминава курса. Листовката не затруднява Калина, която преди няколко дни е издържала изпита по теория. Калина Алексова: Досега ме е затруднявало най-много ограниченията и мощността на категории А, А1 и А2. Като например в тази листовка ми се падна каква е максималната мощност на двигателя на мотоциклет, който може да се управлява с правоспособност за категория А2. Въпреки 30-годишния стаж зад волана, четири правилни отговора не достигат на Ивайло Витанов да издържи изпита. Ивайло Витанов: Има специфични въпроси, които трябва да се решават специално и да се знаят. Примерно - на каква видимост не може да се изпреварва, мислех, че на 50 метра е забранено изпреварването, явно други са ограниченията. От Съюза на българските автомобилисти, предлагат работодателите да бъдат задължени да плащат за опреснителни шофьорски курсове на служителите си. А инструктори признават, че в тестовете има излишни въпроси и такива, които не са зададени коректно. Ивайло Славков - инструктор по кормуване: Някои от въпросите са обозначени - за колко секунди трябва да реагира един участник в движението при дадена ситуация. В дадена ситуация трудно ще се броят секундите за реагиране. Близо 300 души са загинали при пътнотранспортни произшествия от началото на годината, показва статистика на \"Пътна полиция\". Национално допитване на сайта на Съюза на българските автомобилисти пита: Има ли нужда от по-строги санкции за нарушителите и защо шофьорите не спазват правилата? инж. Емил Панчев - председател на Съюза на българските автомобилисти: Също така самите те какво чувстват примерно при агресия, колко често нарушават правилата за движение през последната година и какви са санкциите. С резултатите от проучването ще бъде направен анализ за причините за големия брой жертви на пътя. Данните ще бъдат предоставени на Пътна полиция, за да се обмислят мерки за по-безопасни пътища.", "date": "2018.08.05", "title": "Кога, защо и как шофьорите нарушават правилата за движение по пътищата?"}
{"url": "https://www.novinite.bg/articles/162737/Balgarski-policai-shte-mogat-da-rabotyat-v-Berlin", "text": "Полицията в Берлин обмисля да набира служители и от чужбина, съобщават германски медии. С предимство ще се ползват гражданите от други държави от ЕС.По този начин полицията в Берлин ще се справи с недостига на кандидати. Близо 2000 щата стоят незаети в германската столица.Властите ще предлагат на потенциалните кандидати ускорени курсове по немски език, за да се преодолее езиковата бариера.", "date": "2018.08.05", "title": "Български полицаи ще могат да работят в Берлин"}
