{"url": "https://www.novinite.bg/articles/168323/Profesiyata-Lekar-e-1-po-rejting-u-nas", "text": "„Лекар“ е най-привлекателната професия у нас. Тя заема първо място с рейтинг от 55,46 от общо шестнадесет проучени професии от секторите „Машиностроене и металообработване“, „Електротехника и електроника“, „Транспорт и спедиция“ и „Медицина и услуги за красота и здраве“. Това, обаче, не решава проблемът с дефицита на лекари, поради нарастващото изтичане на квалифицирани кадри извън страната. Измерването на привлекателността им е част от изпълнението на проект BG05M9OP001-1.011 – 0002 „Постигане на устойчива и качествена заетост посредством подобряване привлекателността на професии със слабо предлагане на пазара на труда в ключови за развитието на българската икономика сектори”. Това обяви на специална заключителна пресконференция по проекта днес председателят на Асоциация на индустриалния капитал в България (АИКБ) Васил Велев. А най-малко привлекателната професия в посочените браншове е тази на локомотивния машинист.В машиностроителния сектор най-привлекателна се оказва професията „Машинен инженер“ с 54,64 рейтинг. След нея се нареждат професиите на „Настройчик на машини с ЦПУ“, „Заварчик“ и съответно с най-нисък рейтинг е професията „Стругар“ със среден рейтинг от 35,44.При сектор „Електроника и електротехника“ с най-висока оценка от 47,80 е професия „Електроинженер“. На второ място е „Електротехник“ с 38,36 рейтинг. Трети и четвърти са професиите „Техник на електронна техника“ и „Машинен оператор“.„Локомотивен машинист“ е най-малко харесваната професия от „Транспорт и логистика“ с рейтинг от 26,02. Оценките на „Самолетен пилот“ и „Шофьор на тежкотоварен автомобил“ съответна са 54,64 и 46,54.Другите професии от „Медицина и услуги за красота и здраве“ са „Акушерка“ и „Медицинска сестра“ със средни рейтинги, а с най-нисък рейтинг н бранша е професията на лаборанта с рейтинг от 33,14.„Целта на проекта беше да създаде пилотен модел за решаване на един от основните проблеми на пазара на труда през последните 15 години – липсата на квалифицирана работна ръка за ключови за българската икономика сфери. Преодоляването на дисбаланса между търсенето и предлагането на човешки ресурси със съответната квалификация е една от най-големите и най-трудоемките цели на АИКБ. Считам, че предложенията към Министерство на труда и социалната политика и Министерство на образованието, които отправихме в следствие на резултатите от дейностите по проекта са реализируеми и ще бъдат взети под внимание“, обяви председателят на АИКБ Васил Велев.В световната практика до сега не е създавана подобна система за отчитане на привлекателността на професиите, нито толкова богат инструментариум за повишаване на привлекателността им, който включва стратегия и план с конкретни мерки, модели за повишаване на привлекателността за всяка от 16-те професии, модул за насърчаване на работната сила и нейната мобилност, както и модел за обективна оценка на производителността на труда. Разработени са още нов модел за договаряне на минимална работна заплата и въвеждане на практиките на колективно договаряне на производителността на труда. Направени са и предложения за въвеждане на менторството и застъпничеството в българското законодателство след пилотното тестване на разработените по проекта процедури в над 85 предприятия от посочените четири бранша. Обучени са общо 40 кариерни консултанта и трудови посредника от Агенция по заетостта за прилагане на разработените инструменти по отношение на търсещите работа лица.В рамките на проекта е изградена и Информационна система „Рейтинг на професиите“, чрез която всяка година ще се обявяват кампании за определяне на рейтинга на професиите с ниско предлагане на пазара на труда. Всички разработени системи и инструменти ще бъдат предоставени на МТСП и Агенция по заетостта за безвъзмездно ползване и доразвиване.Проектът BG05M9OP001-1.011 – 0002 „Постигане на устойчива и качествена заетост посредством подобряване привлекателността на професии със слабо предлагане на пазара на труда в ключови за развитието на българската икономика сектори” стартира на 02.01.2017 г., като в рамките на 24-те месеца от неговата реализация са участвали над 80 експерта в реализирането му. Като асоциирани партньори в проекта се включиха и експерти от Министерство на труда и социалната политика, Агенция по заетостта и Национална агенция за професионално образование и обучение. ", "date": "2018.12.07", "title": "Професията „Лекар“ е №1 по рейтинг у нас"}
{"url": "https://www.novinite.bg/articles/168295/KZP-s-dejurni-ekipi-za-studentskiya-praznik", "text": "На 8 декември Комисията за защита на потребителите (КЗП) ще има дежурни екипи, които да отговарят на евентуални сигнали от студенти, съобщи по „Дарик” радио председателят Димитър Маргаритов.„Разчитайки вероятно на празничната еуфория и на това, че студентите може би няма да имат много съществени претенции, в предишни години търговци не са предоставяли в пълен обем обещаното. Например, настаняват ги в стаи с повече легла. Миналата година имахме случаи, в които не беше отоплен достатъчно добре съответният хотел и се наложи след нашата намеса да се предприемат допълнителни действия от страна на персонала“, припомни Маргаритов.„Ние ще сме на разположение и там, където хората почувстват дискомфорт или усетят, че се прави опит да бъдат измамени и да не получат това, което им е обещано, за парите, които са платили, се надявам да успеем да откликнем своевременно. И по пътя на компенсацията, която хотелиерите могат да предложат, да направим така, че почти никак да не се среща огорчение в хода на провеждането на този празник“, каза още председателят на КЗП.Маргаритов посъветва студентите да не подминават с безразличие какъвто и да е възникнал проблем, защото по думите му недобросъвестните търговци вероятно разчитат именно на това. „Да реагират. Да опитат да се разберат с този, който им предоставя съответната туристическа услуга каква компенсация биха получили. И, като активна потребителска позиция, да сигнализират при нас, ако търговецът не откликва на основателните им претенции, за да можем да се намесим и да наложим санкции при установяване на нарушения“, препоръча още той.", "date": "2018.12.07", "title": "КЗП с дежурни екипи за студентския празник"}
{"url": "https://www.novinite.bg/articles/168316/Prezidentat-i-deca-na-Balgarskata-Koleda-ukrasiha-kolednata-elha", "text": "Най-красивото нещо на Коледа са детските усмивки, които ни показват, че трябва да бъдем добри, че всеки от нас има нужда от подкрепа, от добра дума и особено от протегната ръка в мигове на изпитания. Това заяви президентът Румен Радев пред деца, чието лечение се подпомага от „Българската Коледа“. Те гостуваха днес на „Дондуков“ 2, за да украсят заедно с държавния глава и съпругата му Десислава Радева елхата в сградата на президентската институция.„Коледата може да започне!“, обяви Румен Радев, след като децата го увериха, че са изработили празнична украса и са написали писмата си до Дядо Коледа. „Това е най-светлият празник, защото ни зарежда с много добро и ни дарява много вяра и надежда. Коледата сбъдва нашите мечти“, заяви президентът. Румен Радев посочи, че елхата, украсена от малките гости на „Дондуков“ 2, е чудесна, защото „грее“ с въображението и мечтите на децата.Украсяването на коледното дърво в президентската институция е част от кампанията „Българската Коледа“, която се провежда под патронажа на държавния глава. Шестнадесетото издание на благотворителната инициатива си поставя за цел да помогне на децата с тежки заболявания и увреждания като осигури съвременна високотехнологична апаратура и комплексна грижа за тях.По време на коледното тържество малките гости и Лили Боянова изработиха коледни играчки, писаха писма до Дядо Коледа с Мариана Векилска, украсиха коледни сладки и джинджифилова къща с MasterChef, пяха коледни песни с Михаела Филева и четоха коледни приказки с Антон Хекимян.Участници в тържеството бяха и изпълнители от 144 СОУ „Народни будители“, Танцов ансамбъл „Пламъче“, Спортен клуб по художествена гимнастика „Финес“, Студио за класически и модерен балет 'Ирина Стоянова\" – Симона Кюрчева и Вокално студио за поп и джаз „Икономов“ – Ая Христова. Изпълнение на саксофон направи Добромир Добрев, възпитаник на Националното училище за музикални и сценични изкуства „Христина Морфова“ в Стара Загора.Допълнителна информация за благотворителната инициатива на държавния глава и начините, по които могат да бъдат направени дарения, може да получите на сайта   .  ", "date": "2018.12.07", "title": "Президентът и деца на „Българската Коледа“ украсиха коледната елха"}
{"url": "https://www.novinite.bg/articles/168298/Evrodeputatite-iskat-speshno-Balgariya-v-Shengen", "text": "Европейският парламент ще призове за приемането на България в Шенгенската зона за свободно движение възможно най-бързо. Това става ясно от дневния ред на европейския законодателен орган за следващата седмица, предаде БГНЕС. Тогава в Страсбург ще се състои последната за тази година сесия на европейските депутати.Резолюцията е юридически незадължителна и призовава Съветът на ЕС да вземе бързо и положително решение за присъединяването на България и Румъния в Шенген. Не за пръв път Европейският парламент приема резолюция в тази посока. През юни 2011 г. той подкрепи присъединяването на България и Румъния към Шенген, като след това на няколко пъти препотвърди това свое решение.Двете балкански страни частично прилагат правилата от Шенген, посочват от ЕП. Окончателното решение те да станат част от пространството без проверки трябва да бъде взето с единодушие в Съвета на ЕС. ", "date": "2018.12.07", "title": "Евродепутатите искат спешно България в Шенген"}
{"url": "https://www.novinite.bg/articles/168311/Izlojba-Apoloniya-Pontijska-po-stapkite-na-arheolozite-v-RIM-Sofiya", "text": "Регионален исторически музей-София представя международната изложба \"Аполония Понтийска – по стъпките на археолозите\". Тя разказва историята на града, пречупена през археологическите проучвания, провеждани повече от век и продължаващи и понастоящем. Откриването е на 13 декември 2018 г. от 18:00 ч.Експозицията \"Аполония Понтийска – по стъпките на археолозите\" е поредният проект, продължаващ традицията на успешен научен и културен обмен между България и Франция. Тя представлява разказ за града и прилежащите му територии с неговите институции, архитектура, всекидневен живот, некрополи. Географски той съответства на местоположението на съвременния Созопол. Хронологическата рамка поставя основаването на Аполония Понтийска към 610 г. пр.Хр. от преселници от Милет в югозападна Мала Азия. Преимущество е, че е само на ден плаване от Бизантион и бързо се превръща в процъфтяващ град. През 72 г. пр.Хр. Аполония е разграбена от войските на Марк Теренций Лукул. Той отнася статуята на Аполон в Рим, а градът насилствено е присъединен към римските владения.Археологическите проучвания на Аполония Понтийска започва френският дипломат барон Жюл Александър Дегран през 1904 г. Те са продължени от най-известните тогава български изследователи. Разкопките се провеждат с различна интензивност през целия ХХ в. От 2002 г. в изследването на Аполония се включва и френски екип.Изложбата съдържа над 500 артефакта, организирани според мъжките, дамските и детските занимания. Сред тях са: ритуално огънат меч, бронзов венец с позлата, сервиз за банкети, златни накити, пинцета и мидичка с руж за гримиране, биберони, кукли, фигурки на различни животни и др.\"Аполония Понтийска – по стъпките на археолозите\" може да бъде разгледана в периода 13 декември 2018 – 10 март 2019 г. в зала \"Временни експозиции\" на Регионалния исторически музей – София (пл. \"Бански\" 1).\"Аполония Понтийска – по стъпките на археолозите\" включва експонати от: Лувър, Музеен център – Созопол, Национален археологически институт с музей – БАН, Национален исторически музей, Регионален исторически музей – Бургас. Изложбата се реализира с финансовата подкрепа на Министерството на културата на Република България, Лувър и Френския институт в България. ", "date": "2018.12.07", "title": "Изложба \"Аполония Понтийска – по стъпките на археолозите\" в РИМ-София"}
{"url": "https://www.novinite.bg/articles/168296/Zaharieva-NATO-ima-korabi-v-Cherno-more-zasega-novi-nyama-da-izprashtat", "text": "\"Натовски кораби в Черно море има. Това не е новина. Няма взето решение за нови. Сега трябва да успокоим ситуацията. Да се стигне до деескалация. Да бъдат освободени 24 моряци, както и на трите задържани кораба. Много е важно да се спазват международните договори за морско право и Конвенцията за морско право\", каза външният ни министър Екатерина Захариева в студиото на бТВ.Преди два дни Си Ен Ен съобщи, че САЩ планират да изпратят военни кораби в Черно море заради инцидента в Керченския проток, припомня БГНЕС. \"САЩ ще спазват Конвенцията от Монтрьо. САЩ не коментират дали са уведомявали Турция за своето намерение да изпратят кораби в Черно море, което е изискване на Конвенцията от Монтрьо, регламентираща престоя на военни кораби там\", заяви тази нощ говорителят на Пентагона Ерик Пахон.“САЩ осъществяват своите действия в Черно море в съответствие с Конвенцията от Монтрьо. Въпреки това ние не коментираме дипломатическата кореспонденция, която се предава на турското правителство“, каза още Пахон, без да дава повече подробности.Престоят на военни кораби в Черно море се регулира строго от Конвенцията в Монтрьо, която съхранява свобода на плаването през проливите /Босфор и Дарданели/ само за търговски кораби. Режимът за плаване на военните кораби на черноморските и нечерноморските страни е различен. При предварително уведомяване на Турция черноморските държави могат да прекарват през проливите в мирно време свои военни кораби от всякакъв клас. За военните кораби на нечерноморските държави са въведени сериозни ограничения за клас и тонаж.", "date": "2018.12.07", "title": "Захариева: НАТО има кораби в Черно море, засега нови няма да изпращат"}
{"url": "https://www.novinite.bg/articles/168303/Borisov-iska-turisti-i-gazoprovodi-a-ne-bojni-korabi-v-Cherno-more", "text": "Конфликтът в Черно море е конфликт, който здравият разум не би трябвало да допуска. По-лошо от това не можеше да направят за Черно море, коментира пред медиите в парламента премиерът Бойко Борисов, предаде БГНЕС.Черно море трябва да бъде място за туризъм, за газопроводи, не за кораби. Към момента няма военни кораби в Черно море, каза още Бойко Борисов по повод инцидента в Керченския проток и информацията на CNN, че САЩ планират да изпратят военни кораби в Черно море. Надявам се да се води здрав разум и една предизборна кампания и вътрешно политически проблеми в друга страна да не водят до ескалация в Черно море. Ако си мислят, че ние не разгадаваме техните планове, грешат, заяви още Борисов.Полагам всички усилия. Не искам публично да говоря какво съм сторил по темата с колегите в чужбина и в Украйна и т.н., добави премиерът, повтаряйки няколко пъти, че полага всички усилия. Моите опоненти, които навремето ме атакуват, че съм против военна флотилия в Черно море, сега им се дава една голяма възможност да кажат – ето виждаш ли, той беше прав тогава, коментира още премиерът.", "date": "2018.12.07", "title": "Борисов иска туристи и газопроводи, а не бойни кораби, в Черно море"}
{"url": "https://www.novinite.bg/articles/168320/Edva-22-ot-balgarite-obshtuvat-s-administraciyata-onlajn", "text": "През годината едва 22.2% от хората използват глобалната мрежа за общуване с органите на държавната и местната власт. Това сочат данните на Националния статистически институт, публикувани по-рано днес.Най-значителен е делът на тези, които са получавали информация от уебсайт на публичната администрация (17.1%), следвани от подалите попълнени формуляри, декларации и други официални документи онлайн (9.5%) през последните 12 месеца.При използването на предлаганите онлайн услуги от публичната администрация жените са по-активни от мъжете - съответно 22.7 и 21.8%. ", "date": "2018.12.07", "title": "Едва 22% от българите общуват с администрацията онлайн"}
{"url": "https://www.novinite.bg/articles/168318/Bez-vdigane-na-danacite-v-Sofiya-dogodina", "text": "Столичната община не предвижда увеличение на данъците през следващата година, с изключение на законодателните промени, свързани с по-високите налози за по-стари автомобили. Това съобщи столичният кмет Йорданка Фандъкова при представянето на проектобюджета за догодина, който възлиза на близо милиард и 600 милиона лева, предаде БНР. \"За близо една трета от собствениците на автомобили, които отговарят на екологичните стандарти, данъкът за МПС-та ще намалее\", отбеляза заместник-кметът по финанси Дончо Барбалов.\"Общият ефект за общината ще е неутрален за хората, тези, които са с нови ще имат малко по-малък данък, тези, които имат стари, малко по-голям данък.\"Столичният кмет Йорданка Фандъкова допълва:\"Ние ще предложим на Общинския съвет да приеме минималните прагове и за автомобилите, и за сградите в курортните селища, които не са основно жилище\".Фандъкова подчерта, че най-важната инвестиция през следващата година в размер на триста милиона лева ще бъде направена в строителството на третия лъч на метрото. Като приоритетни кметът определи някорлко обекта.", "date": "2018.12.07", "title": "Без вдигане на данъците в София догодина"}
{"url": "https://www.novinite.bg/articles/168292/Zapochvat-da-plashtat-pensiite-i-kolednite-dobavki", "text": "Изплащането на пенсиите за месец декември от Националния осигурителен институт (НОИ) ще започне на 7 декември (петък) и ще приключи на 19 декември (сряда).В изпълнение на Постановление № 246 от 15.11.2018 г. на Министерския съвет, заедно с пенсиите ще бъде изплатена и еднократна допълнителна сума в размер на 40,00 лв. на 1 267 731 пенсионери, на които пенсията или сборът от пенсиите, заедно с добавките и компенсациите към тях за месец декември 2018 г., е в размер до 348,00 лв. включително. Изплащането на сумите чрез пощенските станции ще бъдe извършено съобразно изготвен график, който ще бъде предварително обявен във всяка една от тях.Преводите на декемврийските пенсии по сметките на пенсионерите, които получават парите си по банков път, ще бъдат извършени на 7 декември 2018 г.", "date": "2018.12.07", "title": "Започват да плащат пенсиите и коледните добавки"}
{"url": "https://www.novinite.bg/articles/168305/Puskat-novi-24-km-ot-Struma-predi-golyamoto-patuvane-za-Koleda", "text": "Относно предстоящото пътувани за Коледа, когато традиционно трафикът е интензивен, председателят на УС на АПИ инж. Светослав Глосов съобщи, че предстои пускане на движението по новия 24-километров участък от АМ „Струма“ между Кресна и Сандански. През следващата седмица, веднага след като завърши работата на приемателната комисия, движението ще бъде пуснато и за предстоящите празнаци от Кресна до Кулата ще се пътува по магистрала.Пред бТВ Глосов посочи, че за повишаване безопасността на движение по Коледа, когато много хора тръгват на път, в последния работен ден преди 5-те почивни дни, ще бъде спряно движението на тежкотоварните камиони над 12 тона по всички магистрали и най-натоварените пътни направления. Ограничението ще бъде от 16:00 ч. до 20:00 ч. на 21 декември - последният работен ден преди празниците, както и в последния почивен ден - 26 декември, от 14:00 до 20:00 ч.", "date": "2018.12.07", "title": "Пускат нови 24 км от „Струма“ преди голямото пътуване за Коледа"}
{"url": "https://www.novinite.bg/articles/168299/Petkova-Sled-2030-g-AEC-Belene-shte-e-neobhodima-na-celiya-region", "text": "Правителството прави всичко необходимо, така че да може да намерим най-добрия вариант за оползотворяване на тези активи, които притежаваме и за реализацията на проекта на пазарен принцип. Това каза енергийният министър Теменужка Петкова във връзка с изграждането на АЕЦ „Белене“, предаде БГНЕС. Парламентът изслушва министъра на енергетиката относно представяне на информация във връзка с Процедура по избор на стратегически инвеститор/и за изграждането на АЕЦ „Белене“ и възможности за структуриране на проекта. Работата, която е свършена е доста сериозна, каза министърът пред депутатите. Тя подчерта, че процедурата, която днес обсъждат няма как да се реализира в едни много кратки срокове. Петкова отново каза, че до настоящият момент официален писмен интерес по отношение възможност за участие в проекта са заявили няколко компании и ги изброи. Петкова посочи, че темата свързана с това дали да се строи АЕЦ „Белене”, стои много години в публичното пространство. „Ситуацията, в която се намираме днес е доста по-различна от ситуациите в годините назад. Ние разполагаме с площадка за този проект, която разполага с цялата инфраструктура, необходима за реализацията на този проект, разполагаме с оборудване, което е българска собственост - два реактора са тук на площадката на АЕЦ „Белене” и един ресурс, който българските данъкоплатци са инвестирали през годините и той е малко над 3 млрд. лв.”, обясни тя. „Аз смятам, че анализирайки всички тези факти, ние трябва да направим опит да се търси възможност за реализация на този проект на пазарен принцип, без държавата да се ангажира допълнително с държавни гаранции или с корпоративни гаранции, или със сключване на дългосрочни договори за изкупуване на електрическата енергия от тази централа”, каза още енергийният министър. Анализите показва, че необходимост от нови базови мощности ще има не само за България след 2030 г., такава необходимост ще има в целия регион. ", "date": "2018.12.07", "title": "Петкова: След 2030 г. АЕЦ „Белене“ ще е необходима на целия регион"}
{"url": "https://www.novinite.bg/articles/168315/113-balgarski-obshtini-poluchavat-vaucheri-za-izgrajdane-na-bezplatni-Wi-Fi-mreji", "text": "Българските общини се нареждат на челни позиции сред държавите от ЕС по спечелени ваучери в инициативата WIFI4EU за безплатен безжичен интернет на обществени места. Кандидатствалите успешно общини са 209, като 113 от тях са одобрени за финансиране, което формира голям процент на успеваемост. Тези общини ще могат да използват своите ваучери на стойност 15 000 евро в продължение на 18 месеца, за да изградят безжичен интернет на публични пространства като зали, библиотеки, музеи, паркове, площади и други места от обществен интерес. Българският еврокомисар по цифровата икономика и общество Мария Габриел приветства в свое изявление спечелилите общини, които са 2800 за цяла Европа.„Подобряването на свързаността в ЕС е ключов аспект на стратегията ни за цифровия единен пазар. Инициативата WIFI4EU е още една конкретна стъпка за превръщането на стратегията в реалност за всички. Сега много повече европейци ще ползват безплатно интернет,  ще се радват на по-добри комуникации и нови възможности за връзка, което в крайна сметка ще допринесе за развитието и на икономиката на ЕС“, коментира Мария Габриел.Спечелилите общини покриват географски всички страни и региони на Европейския съюз - от най-големите и развитите до най-малките и бедните. Целта е не само да има свързаност на отделните хора, но и културен и исторически обмен на информация. Всички регистрирани общини ще станат част от общността на WIFI4EU и ще могат да се свържат с останалите участници в проекта. \"Нашата цел е гражданите и бизнесът в цяла Европа да бъдат по-добре защитени и да се радват на достъп до комуникационни услуги по джоба им, включително достъп до интернет услуги като електронно правителство, електронно здравеопазване, онлайн банкиране, видео обаждания и много други възможности“, заяви още българският еврокомисар.Мария Габриел уточни, че предстои подписване на споразумение със спечелилите общини, като след това те ще могат да инсталират мрежата за безплатен интернет и да осребрят ваучера си. Безплатният интернет ще може да се ползва минимум 3 години. Общият обем на средствата е 120 милиона лева, като се очаква над 8 хиляди общини да се възползват от схемата. До 2020 г. ще има още три покани, по които общините ще могат да кандидатстват, като в началото на януари 2019г. ще бъде отворена нова покана. ", "date": "2018.12.07", "title": "113 български общини получават ваучери за изграждане на безплатни Wi-Fi мрежи"}
{"url": "https://www.novinite.bg/articles/168310/Deca-razkazvat-prikazki-za-Balgarskata-armiya-v-naj-novata-izlojba-na-NVIM", "text": "Изложбата „Българската армия. Приказки за деца“ ще бъде представена на 12 декември (сряда) от 15.00 ч. в Националния военноисторически музей. В навечерието на коледните празници, когато традиционно семействата се събират, музеят се обръща специално към децата, създавайки изложба, в която те ще се запознаят с едно голямо семейство на повече от 100 години – това на Българската армия. Само в деня на откриването изложбата ще бъде представена от деца екскурзоводи, които заедно с техни връстници ще сътворят свой разказ за войската ни с езика на най-малките.В изложбата за пръв път ще може да бъдат видени над 60 дървени умалени модели на войници, въоръжение и транспортни средства, които представят създаването и развитието на Българската армия. Дошли в музея преди повече от осем десетилетия, артефактите – близки до детското възприятие, разказват как са изглеждали през различните периоди на развитие на Българската армия войниците от пехотата, кавалерията, артилерията, моряците, летците, инженерните войски и военносанитарните части, както и моряците, доброволците и дори опълченците. Посетителите ще имат и възможността да усетят текстурата на платовете, от които са били направени военните униформи.„Българската армия. Приказки за деца“ не само привлича вниманието с нетрадиционния начин, по който представя темата, но и стимулира младата публика да бъде активен участник. Със специално изработени дрехи на военни и техните дами малчуганите ще могат да се пренесат в миналото и да се снимат за спомен, ще играят с пъзели и тъчскрийн със забавни приложения. Атмосферата ще бъде допълнена и от 80 акварелни рисунки на художника Лазар Йорданов, преставящи различните военни униформи през годините.Изложбата, предизвикваща интереса не само на най-малките, но и на техните родители, ще може да бъде видяна до края на февруари 2019 г. ", "date": "2018.12.07", "title": "Деца разказват приказки за Българската армия в най-новата изложба на НВИМ"}
{"url": "https://www.novinite.bg/articles/168300/Dneven-horoskop-za-petak", "text": "Преди обяд ще сте още под въздействието на вчерашни впечатления, но след това ще ви напомнят, че имате доста служебни задачи. Не се дразнете от лошото отношение към вас, може би някои хора не са прекарали вечерта си приятно като вас.Днес ще има новости, които ще насочат усилията ви в конкретна посока и няма да се разочаровате. От друга страна са възможни недоразумения в семейството, заради които е добре да преразгледате поведението си и да внимавате какво говорите.Ден за радост и любов, за игри и забавления. Усмихвайте се повече в работната обстановка. Направете от приятното полезно и обратното. Ако не се получава, просто променете гледната си точка и всичко ще стане по-хубаво. Представителите на останалите зодии могат да намерят дневния си хороскоп ", "date": "2018.12.07", "title": "Дневен хороскоп за петък"}
{"url": "https://www.novinite.bg/articles/168312/Koledno-izlojenie-na-minerali-i-skapocenni-kamani-v-muzeya-Zemyata-i-horata", "text": "От 14 до 16 декември в Националния Музей “Земята и хората” ще се проведе Коледно изложение на минерали, фосили и скъпоценни камъни – в рамките на традиционните „Дни на минералите”. Участие са заявили над 60 изложителя от нашата страна, Армения, Афганистан и Румъния. Това са фирми и колекционери на минерали, фосили и скъпоценни камъни, авторски изделия с минерали, природни картини, сувенири. Със свои колекции ще участват 2 университета: Минно-геоложкият „Св. Иван Рилски” и Нов Български.Посетителите могат да видят и да си купят обработени скъпоценни и декоративни камъни и изделия от тях. За колекционерите ще се предлагат разнообразни минерали от български находища, редки и екзотични минерали - образци с изключителна класа от цял свят, от световно известни и наскоро открити находища в: Южна Африка, Заир, Намибия, Малави, Мадагаскар, Танзания, Мароко, Индия, Пакистан, Русия, Боливия, Конго, Бразилия, Мексико, Австралия, Англия.Специално за децата ще бъдат организирани:- Ателие за направа на коледни картички с помощта на художници - през трите дни на изложението от 11:00 до 18:00 часа.- Ателие за изработване на дребни бижута и декорации с мъниста. Това занимание ще се води от ателие с традиции и опит в обучението на деца в различни техники и дизайн при изработването на бижута.Вход в музея - с билети от 1 лев за деца и възрастни.Работното време е от 10:00 до 19:00 часа ", "date": "2018.12.07", "title": "Коледно изложение на минерали и скъпоценни камъни в музея „Земята и хората“"}
{"url": "https://www.novinite.bg/articles/168297/Specprokuraturata-iska-Banevi-za-postoyanno-v-aresta", "text": "Специализираната прокуратура ще поиска от съда вземане на най-тежката мярка за неотклонение „задържане под стража“ спрямо Евгения и Николай Баневи, предаде БГНЕС. Вчера на летище „София“ задочно обвинените в пране на пари Евгения и Николай Баневи бяха предадени от френските власти на разследващия екип от Специализираната прокуратура. Предаването на обвиняемите е в изпълнение на издадена от СП Европейска заповед за задържането им.В рамките на разпореденото прокурорско задържане до 72 часа, в присъствието на защитниците им, на Николай и Евгения Баневи ще бъде предявено прецизно обвинение. Наказателната отговорност на Николай Банев и Евгения Банева се ангажира за 7 престъпления от общ характер:", "date": "2018.12.07", "title": "Спецпрокуратурата иска Баневи за постоянно в ареста"}
{"url": "https://www.novinite.bg/articles/168324/7-ot-10-balgari-sa-za-protestite-sreshtu-kabineta", "text": "Мнозинството от 70% подкрепя протестите срещу управлението. Това показва сондаж на „Галъп интернешънъл“ в обобщение на протестите от последните седмици. Протестният потенциал в страната е сериозен, остава видим и това прави вероятни нови обществени недоволства, въпреки преминаването на текущата вълна на протести. Преобладава мнението, че протестите досега са били спонтанни. На този фон личи повишена критичност към управлението, поляризация на мненията и липсва ясна обществена увереност в пълен мандат на кабинета.Данните са от независим телефонен сондаж по панелна методика, която осигурява максимална представителност, проведен 28 – 30 ноември сред 801 души в цялата страна. Възможното отклонение е ±3.5 при 50% дялове. 1% от извадката е равен на около 55 хил. души.50 на сто от анкетираните заявяват, че биха участвали в протест срещу правителството, 8% твърдят, че вече са участвали или в момента участват. 41% не биха взели участие в протест, а 1% се затрудняват да отговорят.Подкрепата за различните форми на протест срещу правителството е сериозна – мнозинство от 70% отговаря с „да“ на директен въпрос. 27% са на противоположното мнение, а останалите не могат да преценят.Оказва се, че по-голямата част от запитаните възприемат мнението, че протестите са спонтанни – 69% споделят това становище. Като платени ги определят 19%, а като криминални - 4 на сто от анкетираните. Останалите не могат да преценят. Повечето българи споделят средна към негативна оценка за управлението. 32% смятат, че правителството се справя „средно“ с управлението на страната. „Много добре“ се справя то според 4 на сто от анкетираните, че се справя „добре“ смятат 15%. Що се отнася до негативните оценки – 26% намират управлението за „лошо“, а 21% го определят като „много лошо“.На този фон, практически еднакви изглеждат дяловете на онези, които очакват предсрочно напускане на кабинета и онези, които очакват пълен мандат. 43% от анкетираните споделят мнението, че правителството ще остане на власт до края на мандата си през 2021 г., но 29% възприемат опцията „до евроизборите“, а 15% - до местните избори през 2019 г. Така общо 44% очакват преждевременен край на правителството. Останалите се колебаят. ", "date": "2018.12.07", "title": "7 от 10 българи са „за“ протестите срещу кабинета"}
{"url": "https://www.novinite.bg/articles/168317/Evgeniya-Baneva-obeshta-palno-sadejstvie-na-prokuraturata", "text": "Аз съм майка на три непълнолетни малки деца. Моето желание е да бъда пусната под гаранция, за да изпълнявам моя основен дълг - да си гледам децата. Това каза Евгения Банева преди заседанието на Специализирания наказателен съд, на което ще се гледат мерките за неотклонение на Николай и Евгения Баневи, предаде БГНЕС.Напълно ще съдействаме на прокуратурата. За нас е много важно това дело да излезе ние да бъдем невиновни, защото нямаме намерение с моя съпруг да живеем като бегълци от нашата собствена държава до края на нашия живот, добави Банева. БГНЕС припомня, че Николай и Евгения Баневи бяха предадени от френските власти на разследващия екип от Специализираната прокуратура.В четвъртък – 6 декември двамата бяха екстрадирани с различни самолети и предадени на летище София. Наказателната отговорност на Николай Банев и Евгения Банева се ангажира за 7 престъпления от общ характер. Според прокуратурата от 2005 г. до задържането им в Ница Николай и Евгения Баневи източили четири предприятия, укрили десетки милиони данъци и изпрали повече от 1 млрд. лв. Семейство Баневи беше задържано във френския град Ница в края на октомври след издадена от българските власти европейска заповед за арест.", "date": "2018.12.07", "title": "Евгения Банева обеща пълно съдействие на прокуратурата"}
{"url": "https://www.novinite.bg/articles/168321/Cipras-i-Putin-obsadiha-dvustrannite-otnosheniya-Makedoniya-Turski-potok", "text": "Президентът на Русия Владимир Путин и гръцкият премиер Алексис Ципрас преговаряха днес в Кремъл за първи път, след като през лятото Гърция експулсира двама руски дипломати заради намеса в преговорите с Македония, предаде БНТ. Тогава Русия отрече обвиненията, а днес руският президент заяви, че е радостен от срещата с Ципрас.Двамата лидери са обсъдили двустранните и регионални отношения, както и съвместни инфраструктурни проекти в газовата сфера. Гърция иска газопроводът \"Турски поток\" да бъде продължен през територията й към Европа.", "date": "2018.12.07", "title": "Ципрас и Путин обсъдиха двустранните отношения Македония, „Турски поток“"}
{"url": "https://www.novinite.bg/articles/168313/Ot-nedelya-tragvat-gradskite-vlakove-na-BDJ-v-Sofiya-sdrujenie-iska-zelen-bilet-i-za-tyah", "text": "С влизането в сила на новото разписание на влаковете на националния превозвач „БДЖ-Пътнически превози“ ЕООД започват да се движат и удължените пътнически влакове между Банкя и Казичене на територията на Столична община. С оглед на ситуацията в железниците, това е може би единствената нова и удобна придобивка, която БДЖ ще предоставят на клиентите си през следващата година. Разписанието на влаковете вече е достъпно на страницата на превозвача, като се очаква то да е удобно за жителите в крайните райони на столицата, както и на работещите в индустриалните зони, които до момента трудно можеха да прекосят града с обществен транспорт.Инициативата за удължаването на влаковете е на сдружение „Градски транспорт и инфраструктура“ като за осъществяването й са били необходими повече от две години разговори с институциите. Интегрирането на билетите за влаковете с тези за градския транспорт обаче не е факт. Това е и следващата стъпка, съобщават от сдружението. Те вече са изпратили писмо до министъра на транспорта Росен Желязков с искане за ускоряване на процеса по предлагането на единен превозен документ „влак-градски транспорт“ в София. Докато това се случи от инициативата са поискали и „БДЖ-Пътнически превози“ ЕООД да започне издаването на зелени билети за пътуващите до София от съседните общини, когато въздухът в столицата е замърсен. В искането посочват, че всички жп линии в София и околността са електрифицирани, като по този начин железниците могат да служат като крайградско метро, а пътниците да оставят личните си автомобили на паркингите до гарите.  ", "date": "2018.12.07", "title": "От неделя тръгват градските влакове на БДЖ в София, сдружение иска зелен билет и за тях"}
{"url": "https://www.novinite.bg/articles/168304/Lavrov-ES-i-NATO-destabilizirat-Balkanite", "text": "Русия обвини НАТО и Европейския съюз, че дестабилизират Европа като увеличават присъствието си на Балканите. Руският външен министър Сергей Лавров изрази тревога, по думите му, от увеличаващите се усилия на Евросъюза и НАТО за усвояване на Балканския регион, предаде БНТ.В интервю за гръцки вестник Лавров заяви, че страните на Балканите били притискани да направят избор: или с Москва, или с Брюксел и Вашингтон. Според Лавров, който представя Русия на срещата на външните министри от Организацията за сигурност и сътрудничество във Виена, главно огнище на нестабилност на Балканите е Косово.Думите на руския външен министър идват в деня на посещението на гръцкия премиер Алексис Ципрас в Москва. Той ще обсъди с руския президент Владимир Путин двустранните отношения, както и продължението на газопровода \"Турски поток\" към Европа.", "date": "2018.12.07", "title": "Лавров: ЕС и НАТО дестабилизират Балканите"}
{"url": "https://www.novinite.bg/articles/168289/Razkasana-oblachnost-na-mesta-do-slanchevo", "text": "Днес облачността над страната ще е разкъсана - средна и висока, в много райони до предимно слънчево. В Дунавската равнина ще е с ниска слоеста облачност или мъгла. Ще е почти тихо. Максималните температури ще са между 3 и 8 градуса, в местата с по-трайна мъгла около 0, сочи прогнозата на НИМХ.Атмосферното налягане бавно ще се понижава и след обяд вече ще е по-ниско от средното за месеца.В планините ще е предимно слънчево. Ще духа до умерен северозападен вятър. Максималната температура на височина 1200 метра ще е около 4 градуса, на 2000 метра – около минус 3.По Черноморието в сутрешните часове ще има ниска облачност или мъгла. През деня облачността ще се разкъсва и намалява до предимно слънчево. Ще духа слаб до умерен вятър предимно от запад. Максималните температури ще са 4-6 градуса. Температурата на морската вода е 9-11. Вълнението на морето ще бъде 1-2 бала.", "date": "2018.12.07", "title": "Разкъсана облачност, на места до слънчево"}
{"url": "https://www.novinite.bg/articles/168290/Mariya-Gabriel-otkriva-Evropejskata-nosht-na-kinoto-v-Sofiya", "text": "Довечера от 19:00 часа в Дома на киното ще се състои прожекция на  филма \"Квадратът\", с което България ще отбележи Европейската нощ на киното. На събитието ще присъства комисарят по цифрова икономика и общество Мария Габриел, която ще се включи в дискусия със зрители и филмови критици за богатството на европейското филмово творчество, неговото финансиране и популяризиране непосредствено преди прожекцията.В България МЕДИЯ функционира от 2002г., много преди присъединяването на страната към ЕС. Преминавайки през няколко поколения от програми “МЕДИА плюс и обучение”, “МЕДИА 2007” и Творческа Европа МЕДИА на българската киноиндустрия е предоставена невероятната възможност да получи подкрепа в областта на развитието на филмови проекти, дистрибуцията на европейски филми, организирането на фестивали и пазари на копродукции, индивидуален професионален тренинг и др. Програмата допринася за създаването на стотици професионални контакти, прави възможно гостуването на известни имена от света на киното по време на най-големите филмови фестивали в България, улеснява показването на качествени европейски филми на българския екран, подпомага киносалоните, които програмират приоритетно филми от Стария континент.  ", "date": "2018.12.07", "title": "Мария Габриел открива Европейската нощ на киното в София"}
{"url": "https://www.novinite.bg/articles/168302/Hvanaha-nadziratel-vnasyal-zabraneni-veshti-na-zatvornicite", "text": "Хванаха надзирател, внасял забранени неща в ловешкия затвор и ги давал на лишените от свобода срещу определени суми. Задържането му е осъществено в съвместна акция на „Национална полиция“ и ОДМВР-Ловеч.Полицейските действия са осъществени на 5 декември. В хода им е задържан 29-годишен служител от надзорно-охранителния състав от затвора в Ловеч. Според събраните до момента данни, той е внасял забранени за притежание вещи на лишените от свобода, като за целта е получавал и предварително уговорена сума.По случая е образувано досъдебно производство по чл. 301, ал. 1 от НК за получаване подкуп и за длъжностно престъпление, а работата по неговото документиране продължава под надзора на Окръжната прокуратура в Ловеч. ", "date": "2018.12.07", "title": "Хванаха надзирател, внасял забранени вещи на затворниците"}
{"url": "https://www.novinite.bg/articles/168294/Teatar-Sirius-gostuva-v-rajon-Iskar-s-teatralnata-postanovka-za-deca-Zimen-san", "text": "По случай коледните и новогодишни празници район „Искър“ подарява на децата театралната постановка „Зимен сън“ на театър „Сириус“, която ще бъде представена на 8 декември (събота) от 11.00 часа в Дом на културата „Искър“.Чрез мозайка от куклени етюди и музика спектакълът цели да забавлява и образова, да възпитава и формира естетически и художествен вкус към красивото и доброто.А игрите, празниците, чудесата на зимата разкриват смисъла на вечния кръговрат, дават колорит, живот и създават усещане за участие в зимен сън.Проявата е част от Календара на културните събития на Столична община. ", "date": "2018.12.07", "title": "Театър „Сириус“ гостува в район „Искър“ с театралната постановка за деца „Зимен сън“"}
{"url": "https://www.novinite.bg/articles/168307/Kitajci-korejci-i-francuzi-s-predvaritelen-interes-da-uchastvat-v-AEC-Belene", "text": "Три компании са заявили предварителен интерес да участват в изграждането на втората ядрена централа у нас край Белене - Китайската ядрена корпорация, корейската Хидроамтомна корпорация и френската \"Арева\". Това съобщи енергийният министър Теменужка Петкова от парламентарната трибуна, съобщава БНТ. Тя дава отчет пред Народното събрание, за да представи процедурата за избор на инвеститор за АЕЦ \"Белене\".„Арева“ бе част от проекта за Втора атомна преди той да бъде спрях. Французите участваха в него в консорциум с германската „Сименс“ и трябваше да произведат и доставят част от оборудването за управление и безопасност на блоковете.По думите на Петкова процедурата ще стартира в началото на следващата година. Очаква се при потвърден реален интерес, новият инвеститор да бъде избран до края на 2019 г. България е поставила няколко условия - цената на \"Белене\" да бъде до 10 млрд. евро, срокът на изпълнение - до 10 години, България да не участва с нови парични вложения, но да има блокираща квота. Освен това оператор на бъдещата мощност ще бъде АЕЦ \"Козлодуй\", а оборудването ще е вече купеното от Русия.По данни на Министерството на енергетиката е необходимо да бъде построена АЕЦ \"Белене\", защото след 2030 г. не само в България, но и в целия регион ще има недостиг на електроенергия, съобщи министър Теменужка Петкова.", "date": "2018.12.07", "title": "Китайци, корейци и французи с предварителен интерес да участват в АЕЦ „Белене“"}
{"url": "https://www.novinite.bg/articles/168293/Podpisan-e-dogovorat-s-izpalnitelya-na-razshiryavaneto-na-park-Vazrajdane", "text": "На 4 декември е подписан договорът с избрания изпълнител на разширението на парк „Възраждане“ с още 25 декара. След проведена открита процедура за избор на изпълнител по реда на Закона за обществените поръчки и въз основа на направеното класиране за такъв е определена фирма „Калистратов Груп“ ООД. Договорът е подписан между „Софийски имоти“ ЕАД и „Калистратов груп“ ООД.Ще бъде оформена паркова зона с широки открити пространства с пейки, две чешми, с пет площадки за отдих с различна големина, като на най-голямата е съществуващият сега голям дъб с корона с диаметър 25 м. На площ от около 6600 кв. м ще бъде изграден аквапарк с 5 открити басейна, закрит басейн и СПА център с минерална вода от находището \"Баталова воденица\".Заедно с откритата през 2016 г. първа част от 52 дка от парка със сух фонтан, амфитеатър, детска площадка, паркинг и изцяло обновения спортен комплекс „Спортна София – 2000“, който се простира на площ от близо 24 декара, след приключване на започващото разширение София ще разполага с нова зелена зона за спорт и рекреация на площ от общо 100 декара.", "date": "2018.12.07", "title": "Подписан е договорът с изпълнителя на разширяването на парк „Възраждане“"}
{"url": "https://www.novinite.bg/articles/168309/Kampaniya-sabira-sredstva-za-topal-obyad-na-deca-v-neravnostojno-polojenie", "text": "На 30 ноември 2018 г. за десета поредна година стартира благотворителната Коледна кампания на Българския Червен кръст и хипермаркети „Кауфланд България“ за осигуряване на безплатен топъл обяд в училище за уязвими български деца от социалнослаби семейства. В периода 30 ноември 2018 г. - 8 януари 2019 г. клиентите на компанията ще имат възможност да направят своето дарение в благотворителните кутии на БЧК, разположени във всички магазини от веригата на територията на цялата страна.Събраните средства се предоставят на Програма „Топъл обяд”, по която БЧК осигурява всеки учебен ден безплатна храна на деца в неравностойно социално положение. За 10 години клиентите на „Кауфланд България“ са дарили близо 339 000 лв. ", "date": "2018.12.07", "title": "Кампания събира средства за топъл обяд на деца в неравностойно положение"}
{"url": "https://www.novinite.bg/articles/168291/Obelya-se-vdiga-na-treti-protest", "text": "На 09.12.2018 г . гражданите на жк „Обеля 1“ се събират на трети пореден протест срещу бездействието на районната администрация, срещу презастрояването на квартала, липсата на детски ясли и градини, липсата на детски площадки и лошата инфраструктура на вътрешно кварталните улици. Актът на недоволство ще се проведе под формата на шествие, което ще започне в 16:00 ч. на кръстовището на ул. „Акад. Димитрий Лихачов“ и бул. „Панчо Владигеров“, като протестиращите ще затворят платното за движение по бул. „Панчо Владигеров“ в посока бул. „Ломско шосе“.„Изпратихме покана до кмета на град София г-жа Йорданка Фандъкова и очакваме нейното присъствие, за да даде отговори и срокове на нашите искания. Тъй като на предишния протест бяхме поканили кмета на район Връбница г-н Младен Младенов, но той не пожела да дойде и да се срещне с нас гражданите“, отбелязват организаторите на протеста.", "date": "2018.12.07", "title": "„Обеля“ се вдига на трети протест"}
{"url": "https://www.novinite.bg/articles/168319/Nad-3-rast-na-ikonomikata-otchete-NSI-za-treto-trimesechie", "text": "През третото тримесечие на годината брутният вътрешен продукт възлиза на 29.8 млрд. лв. по текущи цени. Преизчислен в евро, БВП е съответно 15 248 млн., като на човек от населението се падат 2166 евро. Сезонно изгладените данни показват растеж от 3.1% в сравнение със съответното тримесечие на предходната година и 0.7% спрямо второто тримесечие на 2018 година, съобщава Националният статистически институт.На човек от населението се падат 4236 лв. от стойностния обем на показателя. Създадената от отраслите на националната икономика брутна добавена стойност възлиза на 26.1 млн. лв. по текущи цени.През периода относителният дял на аграрния сектор в добавената стойност на икономиката намалява равнището си с 0.8 процентни пункта спрямо същото тримесечие на предходната година до 7.2%. Индустриалният сектор намалява относителния си дял в добавената стойност на икономиката с 0.9 процентни пункта до 27.6%. Относителният дял на добавената стойност, реализирана от дейностите в сферата на услугите, се увеличава до ниво 65.2% при 63.5% през съответния период на предходната година.Ръстът на брутната добавена стойност се определя основно от регистрираното нарастване при: операции с недвижими имоти - 21.6%, създаване и разпространение на информация и творчески продукти; далекосъобщения - 5.2%, финансови и застрахователни дейности - 5.1%, професионални дейности и научни изследвания; административни и спомагателни дейности - 3.7%, търговия, ремонт на автомобили и мотоциклети; транспорт, складиране и пощи; хотелиерство и ресторантьорство - 2.7%.По отношение на компонентите на крайното използване основен принос за регистрирания положителен икономически растеж имат индивидуалното потребление - с ръст със 7.7%, бруто образуването на основен капитал - с ръст със 7.0%, и колективното потребление на държавното управление - с ръст с 3.6%. Износът на стоки и услуги намалява с 3.6%, докато вносът на стоки и услуги се увеличава с 4%. За крайно потребление през третото тримесечие се изразходват 69.9% от произведения БВП. Инвестициите формират 17.4% от произведения БВП. Външнотърговското салдо от стоки и услуги е положително.Спрямо предходното тримесечие брутната добавена стойност в икономиката нараства също с 0.7%. По предварителни данни крайното потребление нараства с 1.4%, а бруто образуването в основен капитал - с 1.5%. Вносът на стоки и услуги намалява равнището си спрямо предходното тримесечие според сезонно изгладените данни с 0.8%, докато износът на стоки и услуги се увеличава с 1.7%. ", "date": "2018.12.07", "title": "Над 3% ръст на икономиката отчете НСИ за трето тримесечие"}
{"url": "https://www.novinite.bg/articles/168322/3-ot-vseki-4-pokupki-v-neta-drehi", "text": "Делът на българите, които пазаруват онлайн, през годината достига 20.8%, като отново най-активни са най-младите - между 16 и 34 години. Жените пазаруват онлайн повече от мъжете - съответно 21.9 и 19.6%.Най-много от пазарувалите по интернет (75.8%) са купували дрехи и спортни стоки, 32.7% са поръчвали стоки за дома, а 19.1% са правили разходи, свързани с пътувания или хотелски резервации, отчита Националният статистически институт.Почти еднакъв е броят на купувалите онлайн билети за различни събития (кино, театър, концерти, спортни събития) и електронно оборудване (вкл. фотоапарати, мобилни телефони, черна техника и т.н.), съответно 15.7 и 15.3% от пазарувалите по интернет.Най-малко хора са купили по интернет компютърни и видеоигри, компютърен софтуер и ъпгрейди (3.3%), както и филми и музика (вкл. видео по заявка) - 3.2%.Повечето от онлайн потребителите купуват стоки или услуги от търговци от България (87.5%), но немалко пазаруват и от търговци от други европейски страни (35.3%) или от други страни извън ЕС - 17.2%. ", "date": "2018.12.07", "title": "3 от всеки 4 покупки в нета - дрехи"}
{"url": "https://www.novinite.bg/articles/168306/Parviyat-reaktor-na-plavashtata-AEC-Akademik-Lomonosov-dostigna-10-moshtnost", "text": "В Мурманск бе въведена на енергийна мощност от 10% първата от двете  реакторни инсталации на единствения в света плаващ атомен енергоблок „Академик Ломоносов“.  Така бе дадено началото на енергийното стартиране на единия от двата реактора – на десния борд. „Академик Ломоносов“ се изгражда на площадката на „Атомфлот“ (част от „Росатом“) от специалистите на Балтийски завод.„Енергийното стартиране е победа за целия „Росатом“. Това е изключително важен етап, който се осъществява в рамките на комплексните тестове и всъщност е функционална проверка на цялото оборудване“, отбеляза заместник генералният директор и директор на специалните проекти и инициативи на „Концерн Росенергоатом“ Павел Ипатов.Въвеждането се извършва на етапи, като първият е на ниво до 10 процента от номиналната мощност, а заключителният – на 110%. На всеки етап се овладяват режимите на работа на оборудването, автоматичните регулатори, системите на безопасност и другите устройства и системи.Основният етап на дейностите по стартирането - комплексните тестове, започнаха на 25 ноември и ще продължат до есента на 2019 г. Тогава „Академик Ломоносов“ ще бъде изтеглен на буксир до пристанището на град Певек, Чукотка, където ще замени мощностите на Билибинската АЕЦ и на Чаунската ТЕЦ.Плаващият атомен енергоблок „Академик Ломоносов“ е част от Проект 20870 и е главният от серията мобилни енергоблокове с малка мощност. Той е предназначен за Крайния север и Далечния изток и основната му цел е да осигури енергия за отдалечени промишлени предприятия, пристанищни градове и газови и нефтени платформи в открито море.„Академик Ломоносов“ има две реакторни инсталации КЛТ-40С, които могат да произвеждат до 70 мегавата ток и до 50 гигакалории на час топлинна енергия в номинален работен режим. Това е достатъчно за снабдяването с електричеството на град с население от 100 000 души. ", "date": "2018.12.07", "title": "Първият реактор на плаващата АЕЦ „Академик Ломоносов“ достигна 10% мощност"}
{"url": "https://www.novinite.bg/articles/168301/Glosov-Ne-po-vsichki-patni-uchastaci-za-koito-BSP-iskat-proverka-e-raboteno-v-poslednite-5-godini", "text": "Не всички пътни участъци, които БСП искат да се проверят са строени или ремонтирани в последните 5 години, заяви председателят на Управителния съвет на Агенция „Пътна инфраструктура“ инж. Светослав Глосов в сутрешния блок на бТВ. Искането на народните представители от Парламентарната група на „БСП за България“ в 44-то Народно събрание е за извършването на независима експертиза на пътната настилка на участъци от републиканските пътища, строени и въвеждани в експлоатация в периода 1982-2016 г.Инж. Глосов подчерта, че в посочените от БСП 16 участъка има и такива, които са строени и въвеждани в експлоатация в началото на 80-те години, като само 4 от тях са ремонтирани от 2015 г. досега. Някои от участъците по АМ „Хемус“ са построени преди 30 години и не са ремонтирани. В списъка на депутатите е и отсечката между Чирпан и Стара Загора, която не е изградена в последните 5 години, не е ремонтирана и беше пусната в движение през 2007 г. от г-н Станишев, припомни инж. Глосов. Председателят на УС на АПИ посочи, че през 2014 г., когато управляваше правителството на БСП на премиера Орешарски, ЕК е направила пълна ревизия на пътищата, построени с периода 2007-2013 г. със средства от оперативните програми и тогава проверката е направена от ангажирана от комисията независима лаборатория от Италия.Председателят на УС на АПИ подчерта, че в отговора, изпратен до БСП е предложено да се създаде експертна група, в която да се уточнят както мерките за безопасност, така и методиката, по която ще бъдат взети пробите за исканата от тях проверка. Хубаво е специалистите от независимата европейска лаборатория, с която БСП водят разговори, заедно с нашите експерти да уточнят методиката на пробите. Затова в отговора до народните представители сме ги поканили, позовайки се на нормативната база, която същите тези депутати са приели преди време, да представят техни специалисти, които заедно с нашите да намерят начин за извършване на такава проверка, обясни инж. Глосов. Всяка една такава проверка изисква методика в зависимост от вида на изпитването, което трябва да се направи, спазването на определени нормативи - да бъде обезопасен пътят, да бъде отбито движението, категоричен е председателят на УС на АПИ.", "date": "2018.12.07", "title": "Глосов: Не по всички пътни участъци, за които БСП искат проверка, е работено в последните 5 години"}
{"url": "https://www.novinite.bg/articles/168314/Iskame-ot-Sarbiya-da-ni-informira-za-kachestvoto-na-vodata-v-r-Dragovishtica", "text": "България поиска по дипломатически път от Република Сърбия информация за качеството на водите на река Драговищица на територията на Република Сърбия и за разрешените и осъществявани на тяхна територия добивни и производствени дейности, които биха могли да са източник на замърсяване на водите на реката. Нотата е изпратена чрез Министерство на външните работи в края на месец ноември.Отделно през ноември 2018 г. Министерството на околната среда и водите изпрати писмо до Министерството на защитата на околната среда на Република Сърбия, с което се изисква предоставяне на информация и документация по чл. 3, ал. 5 от Конвенцията за ОВОС в трансграничен контекст за инвестиционно предложение за „Изграждане на пилотна инсталация за изпитване на флотационни процеси на извличане на мед, олово и цинк от полимерни руди“ на територията на село Караманица, община Босилеград, Република Сърбия. Причината за изпращането на ново писмо от МОСВ до сръбската страна е, че до този момент в МОСВ не е представена информация по реда на Конвенцията,  въпреки че такава е изискана в официално писмо от 2016 г. Тогава страната ни получи нотификация от сръбската страна и заяви желание да участва в трансгранична процедура за Оценка за въздействие върху околната среда (ОВОС) за този обект по реда на Конвенцията.Река Драговищица е включена в Програмата за регулярен мониторинг в Западнобеломорския район и ежемесечно от Изпълнителна агенция по околна среда (ИАОС) се пробонабират и анализират водите за съдържанието на кадмий, олово, никел, калций, магнезий и свободен цианид, а на три месеца – основни физико-химични показатели. Според мониторинга за 2017 г. и извършената оценка на състоянието на водите в реката не е установен натиск и въздействие, характерни при добив на полезни изкопаеми в оловно-цинкови мини. През 2018 г. резултатите от провеждания мониторинг показват единични отклонения по основни физико-химични показатели (рН, общ азот и общ фосфор). Няма превишения на максимално допустимите концентрации за наблюдаваните приоритетни вещества и специфични замърсители, включително метали. Провежданият мониторинг на повърхностни води на р. Драговищица в пункта р. Драговищица при границата не показва данни за замърсяване с метали, както би могло да се очаква от дейността на оловно-цинкова мина, като тази при с. Караманица. Освен рутинния мониторинг, по сигнали на граждани и НПО е извършвана и проверка на място, извънредно пробонабиране и анализ, при които не е установено отклонение от нормите.Процедурата по извършването на оценка на въздействието върху околната среда (ОВОС), за изпълнение на проекти с трансгранично въздействие, е регламентирана в Конвенцията за оценка на въздействието върху околната среда в трансграничен контекст (Конвенцията за ОВОС). В изпълнение на чл.3 от Конвенцията, страната на произход има задължение да уведоми всяка страна, която според нея може да бъде засегната, за дадено инвестиционно предложение, от реализацията на което се очаква възникването на трансгранично въздействие. Засегнатата страна може да заяви желание да участва или да не участва в трансграничната процедура по ОВОС. Тогава страната на произход следва да й предостави информацията и документацията, както е посочено в чл.3, ал.5 от Конвенцията за ОВОС. Пилотните/експерименталните проекти, които се осъществяват с цел развитие и изпитване на нови методи или продукти се ползват с изключение по Конвенцията за ОВОС за не повече от две години. След изтичане на двугодишния период, възложителят следва да уведоми компетентния орган по околна среда за намерението си да продължи да експлоатира съоръженията, за провеждане на процедура по ОВОС. В случая  за мината при с. Караманица няма данни дали е извършвана оценка за въздействието на околната среда и водите, нито за постъпвала нотификация по чл.3 от Конвенцията за ОВОС.", "date": "2018.12.07", "title": "Искаме от Сърбия да ни информира за качеството на водата в р. Драговищица"}
{"url": "https://www.novinite.bg/articles/168308/Iniciativa-sreshtu-jivotni-v-kletki-predstavyat-v-stolicata", "text": "Тази събота (08.12.2018 г.) организацията за защита на животните КАЖИ ще покаже първата информационна изложба у нас, представяща Европейската гражданска инициатива \"Да сложим край на епохата на клетките\", която има за цел да прекрати използването на клетки в животновъдството.Събитието ще се проведе от 11:30 до 15:00 ч. в градинката на НДК, на алеята в посока пешеходната зона на бул. Витоша.Всеки, посетил изложбата, ще има възможност да види Клетката на истината и, ако желае, да подпише петицията на Европейската гражданска инициатива. ().", "date": "2018.12.07", "title": "Инициатива срещу животни в клетки представят в столицата"}
