{"url": "https://www.novinite.bg/articles/163207/Cvetanov-Festivalat-v-Jeravna-stava-po-valnuvasht-i-zarejdasht", "text": "„С всяка изминала година фестивалът става по-вълнуващ и зареждащ\". Това заяви председателят на ПГ на ГЕРБ Цветан Цветанов, който днес присъства на сватбата на холивудския актьор Бен Крос и приятелката му Деана в Жеравна. \"Хубаво е, че има много млади хора, деца и дори бебета, които са облечени с български народни носиии. Това означава, че те започват да свикват с традициите ни, ставайки част от тяхното ежедневие и духовност. Всеки, дошъл тук, показва своето желанието да се върне 150 години назад и да усети атмосферата на нашите деди\", коментира Цветанов. По-късно той ще се срещне с жителите на Котел и с. Филаретово.", "date": "2018.08.18", "title": "Цветанов: Фестивалът в Жеравна става по-вълнуващ и зареждащ"}
{"url": "https://www.novinite.bg/articles/163199/Intenziven-trafik-na-GKPP-Kapitan-Andreevo", "text": "На българо-турската граница на ГКПП „Капитан Андреево“ трафикът е интензивен на изход от товарни автомобили и на вход от леки автомобили. Нормален е трафикът на контролно-пропускателните пунктове по границите с Румъния, Сърбия, Македония и Гърция, за Агенция „Фокус“ от ГД „Гранична полиция“. До 25 август 2018 г. ще бъде извършван ремонт на участък от пътя преди ГКПП „Видин“. За този период временно движението ще се осъществява двупосочно в едно платно.", "date": "2018.08.18", "title": "Интензивен трафик на ГКПП „Капитан Андреево“"}
{"url": "https://www.novinite.bg/articles/163200/Broyat-na-jertvite-ot-kolapsa-na-mosta-v-Genua-se-uvelichi-do-41-dushi", "text": "Броят на жертвите от срутилия се мост в Генуа се увеличи до 41, предават Спасителните служби, цитирани от TACC.По-рано в резултат на инцидента бе съобщено за 38 загинали души.Все още пет души са в неизвестност.", "date": "2018.08.18", "title": "Броят на жертвите от колапса на моста в Генуа се увеличи до 41 души"}
{"url": "https://www.novinite.bg/articles/163202/V-ponedelnik-puskat-dvijenieto-po-bul-Hristofor-Kolumb-v-Sofiya", "text": "Движението по бул. \"Христофор Колумб\" в София ще бъде възстановено в понеделник. Днес започна полагането на един от пластовете асфалт и ще се работи до късните часове на нощта. Това каза заместник-кметът по транспорта Евгени Крусев при инспекцията на ремонтните дейности. Утре ще бъдат поставени маркировката и знаци, а гаранционният срок на терена е 5 години. Освен пътното платно се правят тротоари и улично осветление. Във вторник започва ремонтът на Източната тангента от кръговото на ул. \"Продан Таракчиев\" до квартал Христо Ботев. Там движението ще бъде затворено цялостно и ще бъдат пропускани само автомобили със специален режим и тези, които снабдяват търговски обекти. Евгени Крусев, заместник-кмет по транспорта към Столична община: По \"Граф Игнатиев\" се работи изключително интензивно. В момента вече се работи по релсовия път в зоната на кръстовището на \"Раковски\" и \"Граф Игнатиев\", за да може в началото на септември да бъде готово самото кръстовище. През почивните дни работят над 5 асфалтови бази в София. В момента се асфалтира също по бул. \"България\". Текат ремонтните работи по бул. \"Пенчо Славейков\", по бул. \"Арсеналски\", така че мобилизацията е пълна, за да можем да приключим за първия учебен ден и съответно, когато трафикът се увеличи, да можем да посрещнем автомобилите, които идват в София.", "date": "2018.08.18", "title": "В понеделник пускат движението по бул. \"Христофор Колумб\" в София"}
{"url": "https://www.novinite.bg/articles/163196/Peru-i-Ekvador-zatyagat-iziskvaniyata-za-migrantite-ot-Venecuela", "text": "Двете южноамерикански страни Перу и Еквадор затягат изискванията за влизане на тяхна територия на хилядите венецуелски мигранти, бягащи от икономическата и хуманитарна криза в страната си, предаде Асошиейтед прес. Вчера перуанските власти обявиха, че ще последват примера на Еквадор и ще искат всички влизащи венецуелци да имат паспорт. През последните месеци в двете страни дойдоха голям брой мигранти. В Перу според властите наскоро само за ден дошли 5000 венецуелци. В Еквадор оценките са, че в началото на август са идвали по над 4000 на ден. Според ООН от 2014 г. досега 2,3 милиона венецуелци са избягали от Венецуела. В момента повечето заминават по суша. Първо влизат в Колумбия, а после продължават към други страни от Латинска Америка като Еквадор и Перу. Във Венецуела, където има недостиг на хартия и мастило, е трудно да се получи паспорт, отбелязва Асошиейтед прес. Американският министър на отбраната Джеймс Матис заяви, че Пентагонът ще изпрати кораб в Колумбия, за да помогне за справяне с напрежението върху колумбийската здравна система, предизвикано от кризата с венецуелските бежанци. Матис каза, че колумбийският президент Иван Дуке, с когото се срещна вчера в Богота в рамките на обиколка, включваща Бразилия, Аржентина, Чили и Колумбия, е подкрепил предложението. Част от детайлите обаче все още се доработват. По думите на Матис корабът вероятно ще посети и други южноамерикански страни, усещащи последици от бежанския проблем. Той отказа да посочи конкретни срокове. Венецуелските власти поискаха от Колумбия да екстрадира бившия депутат от Националното събрание от венецуелската опозиция Хулио Борхес, съобщи вестник \"Насионал\", цитиран от ТАСС. Той е заподозрян в участие в неуспешното покушение срещу венецуелския президент Николас Мадуро на 4 август. Венецуелците се стекоха вчера към магазините и образуваха дълги опашки пред тях в очакване на планираната деноминация на националната валута, предаде Ройтерс. Предвижда се от цените да отпаднат пет нули в отговор на хиперинфлацията, която силно обезцени валутата. Мадуро заяви, че Венецуела ще въведе единен обменен курс за чуждестранната валута. Курсът ще бъде закрепен към криптовалутата на неговото правителство. Над 60 000 души пострадаха от наводнения в Южна Венецуела, заяви пред вестник \"Насионал\" депутатът от Националното събрание Ромел Гусаман. Причината са прелелите реки в щата Амасонас.", "date": "2018.08.18", "title": "Перу и Еквадор затягат изискванията за мигрантите от Венецуела"}
{"url": "https://www.novinite.bg/articles/163195/Merkel-i-Putin-shte-se-sreshtnat-dnes", "text": "Двамата лидери ще направят кратки предварителни изявления, но не планират пресконференция, казаха представители на германските власти. Говорителят на правителството Щефен Зайберт заяви, че темите ще включват гражданската война в Сирия, конфликта в Украйна и енергийни въпроси. Путин е изправен пред възможността за налагане на още американски санкции срещу Русия и има интерес да смекчи или да предотврати каквато и да било европейска подкрепа за тях, отбелязва АП. И двете страни искат да постигнат напредък с газопровода \"Северен поток-2\" - критикуван остро от американския президент Доналд Тръмп, че е инструмент за руски контрол над Германия. Прессекретарят на Кремъл Дмитрий Песков заяви, че на срещата ще бъде обсъдена \"реализацията на крупни съвместни търговски проекти\" и заплахите срещу тези планове, идващи от трети страни. Путин и Меркел ще обсъдят и възможността за оказване на съвместна помощ на изпитващата икономически трудности Турция, каза още Песков, цитиран от ТАСС.", "date": "2018.08.18", "title": "Меркел и Путин ще се срещнат днес"}
{"url": "https://www.novinite.bg/articles/163203/Angelkova-Stopanite-na-10-plaja-sa-zastrasheni-ot-prekratyavane-na-dogovorite", "text": "Стопаните на около 10 морски плажа са застрашени от прекратяване на договорите им заради драстични нарушения, ако не изпълнят предписанията ни до края на този сезон. Това заяви министърът на туризма Николина Ангелкова.Днес тя инспектира морски плаж “Слънчев бряг-централен”, който също е сред неизрядните.\"Тук сме наложили неустойка от 32 хил. лв. за наличие на бетонови площадки на самата ивица около 6 заведения – „Кораба”, „Фиеста”, „Морис” и др., съобщиха от Министерството на туризма. Открихме също допълнителна търговска площ до заведението „Кораба” и сме дали предписание за отстраняването й\", коментира министърът. Тя поясни, че съвместно с ДНСК и РДНСК е установен пред хотел „Европа” и асфалтов паркинг на същия плаж, което е абсолютно недопустимо.Сред нарушителите попадат още „Созопол-Буджака”, където липсват спасители, медицинско обслужване и има допълнителна търговска площ извън одобрената от министъра на туризма схема, „Равда-Академика”, „Равда ХТИ”, „Равда НДК”. На четири плажа от територията на община Бяла перманентно липсват спасители и има допълнителна търговска площ, стана ясно от думите й.Министър Ангелкова припомни, че за плажа на Албена ведомството е наложило неустойка от 101 хил. лв. заради липса на спасители в началото на юни, но там се очаква да започне процедура за концесия, защото договорът изтича в края на годината. Въпреки това неустойката ще бъде наложена, категорична бе министърът.", "date": "2018.08.18", "title": "Ангелкова: Стопаните на 10 плажа са застрашени от прекратяване на договорите"}
{"url": "https://www.novinite.bg/articles/163206/20-po-skapi-sa-darvata-za-ogrev-vav-Veliko-Tarnovo", "text": "С повече от 20% поскъпнаха дървата за огрев във Велико Търново. Полицията и Регионалната дирекция по горите започнаха проверки за незаконна дървесина по домовете, съобщи агенция КРОСС. До 170 лв. за тон достигна цената на дървата за огрев в търговските бази във Велико Търново. Търсенето все още е слабо, а поскъпването е с близо 30 лв. спрямо миналата година. Увеличена е и цената на пелетите, които се продават от 250 до 390 лева за тон. При въглищата все още няма поскъпване. Над 35 кубика незаконна дървесина са задържани край Велико Търново Днес се проведе съвместна акция на горски инспектори при Регионална дирекция по горите - Велико Търново, служители на Държавно горско с... Прочети повече Полицията и Регионалната дирекция по горите започнаха проверки за незаконни дърва за огрев по домовете. При проверки в павликенските села Димча и Върбовка бяха установени 30 кубически метра дърва без документи и контролна горска марка. В Горна Оряховица беше конфискуван камион, превозващ 6 кубически метра незаконно отсечени дърва.", "date": "2018.08.18", "title": "20% по-скъпи са дървата за огрев във Велико Търново"}
{"url": "https://www.novinite.bg/articles/163209/Naragaha-s-noj-maj-v-centara-na-Veliko-Tarnovo", "text": "Мъж във Велико Търново, съобщиха от пресцентъра на ОД на МВР.Инцидентът е станал на главната улица във Велико Търново. Сигналът е получен около 13.30 часа на телефон 112. На място са пристигнали екипи на полицията и на Спешна помощ. Раненият е откаран във Великотърновската болница. Полицейските екипи са установили самоличността на извършителя - нападнал другия мъж в гръб и след това избягал. Районът е отцепен, извършват се огледи, извършителят се издирва. По предварителна информация двамата участници в инцидента са известни на полицията. По случая е образувано досъдебно производство.", "date": "2018.08.18", "title": "Наръгаха с нож мъж в центъра на Велико Търново"}
{"url": "https://www.novinite.bg/articles/163204/Putin-pristigna-v-Grac-kato-gost-na-svatbata-na-vanshnata-ministarka-na-Avstriya", "text": "Руският президент Владимир Путин пристигна със самолет в австрийския град Грац и от летището се отправи с хеликоптер към община Гимлиц, където ще бъде гост на сватбата на австрийската външна министърка Карин Кнайсъл и бизнесмена Волфганг Майлингер, предаде ТАСС, цитирайки австрийския новинарски сайт ОЕ24. Сватбената церемония ще се състои в имението \"Чепе\" в Гамлиц. В сряда прессекретарят на Кремъл Дмитрий Песков потвърди визитата на Путин за бракосъчетанието на Кнайсъл и Майлингер. Той добави, че руският президент смята да поднесе на младоженците сватбен подарък, но не разкри подробности. След церемонията край Грац Путин ще отлети за Берлин за преговори с германската канцлерка Ангела Меркел. Те ще се състоят в нейната резиденция край столицата. Очаква се преди началото на срещата двамата да направят изявления за пресата, в които да съобщят основните теми на предстоящите разговори.", "date": "2018.08.18", "title": "Путин пристигна в Грац като гост на сватбата на външната министърка на Австрия"}
{"url": "https://www.novinite.bg/articles/163197/Promeni-v-zakona-shte-reglamentirat-dostapa-na-hora-s-uvrejdaniya-do-plajovete", "text": "В Закона за устройството на Черноморското крайбрежие (ЗУЧК) ще бъде добавена промяна, която да даде дефиниция на това какво е достъпна среда на морския плаж за хората с увреждания и осигуряването й да бъде отговорност за стопаните на плажовете.Това ще стане и чрез групирането на плажовете, заяви министърът на туризма Николина Ангелкова, която направи проверка за достъпността на морски плаж „Бургас-север“ заедно с  Грета Аспарухова и Христина Начева.На някои от плажовете концесионерите вече са осигурили колички, които са изключително важни. Така веднъж стъпили на морския плаж, хората с увреждания могат да се къпят и в морето. Такива има на плаж „Слънчев бряг-юг“, стана ясно от думите на министъра. Ангелкова обърна внимание, че сега няма ясен регламент, а наистина е необходима законова база, за да може туристическата администрация да задължи концесионерите и наемателите да осигурят тази достъпност.„Със сигурност това ще бъде направено с промяната на Закона за устройството на Черноморското крайбрежие, чийто проект е на обществено обсъждане. В момента на плажовете, които имат сключени анекси с нас по договорите за наем и концесия и трябва да осигурят достъпност, ще издадем предписания направеното да бъде проверено, за да може наистина да обслужва хората“, акцентира тя. На Централния плаж в Бургас също ще има предписание старата пътека да бъде сменена. Много е важно да осигурим нормативна уредба, която да е само за морските плажове. Знаете, че има изискване за осигуряване на достъпност и по европейските нормативи.Проверката с участието на министър Ангелкова продължи по-късно и на морски плаж „Слънчев бряг-юг“, където концесионерът е създал най-благоприятна среда за хората със затруднено предвижване. Общо на 82 морски плажа в момента са изградени подобни съоръжения, 53 от ивиците са в Бургаска област, поясни министърът.", "date": "2018.08.18", "title": "Промени в закона ще регламентират достъпа на хора с увреждания до плажовете"}
{"url": "https://www.novinite.bg/articles/163201/Erdogan-Turciya-nyama-da-smenya-kursa-si-zaradi-ikonomicheski-natisk-otvan", "text": "Турция няма да сменя курса си заради икономически натиск отвън, заяви президентът Реджеп Тайип Ердоган пред конгреса на оглавяваната от него Партия на справедливостта и развитието, предаде ТАСС. \"Противниците на Турция използват против нас икономически натиск. Страната ни обаче не възнамерява да променя своя курс. Не са успели и няма да успеят да сломят Турция\", заяви той. На 10 август Тръмп одобри удвояване на митата за стомана и алуминий за Турция. В отговор Ердоган обяви бойкот на цялата американска електроника и увеличи митата за редица американски стоки.", "date": "2018.08.18", "title": "Ердоган: Турция няма да сменя курса си заради икономически натиск отвън"}
{"url": "https://www.novinite.bg/articles/163198/Patishtata-vzeha-5-novi-jertvi", "text": "Петима са загинали и 26 души са били ранени при 23 катастрофи в страната през изминалото денонощие, съобщиха от пресцентъра на МВР. Няма опасност за живота на ранените. В София е имало едно тежко и 55 леки пътни произшествия с един ранен. От началото на годината в 4140 катастрофи са загинали 356 и са ранени 5244 души, отчита МВР.", "date": "2018.08.18", "title": "Пътищата взеха 5 нови жертви"}
{"url": "https://www.novinite.bg/articles/163208/Voenni-unishtojiha-nevzriven-boepripas-v-uchilishten-dvor-v-Plovdiv", "text": "Военнослужещи от Сухопътните войски разузнаха, извлякоха и транспортираха за унищожаване невзривен боеприпас в Пловдив, съобщиха от пресцентъра на Министерството на отбраната. Модулното формирование за разузнаване и неутрализиране на невзривени боеприпаси от военното формирование 44 220 - Пловдив е задействано по заповед на заместник-командира на Сухопътните войски бригаден генерал Валери Цолов след подаден сигнал от МВР. При изкопни работи в двора на училище \"Софроний Врачански\" в ж.к. \"Тракия\" в Пловдив е бил открит силно корозирал снаряд без видима маркировка. Под ръководството на командира на модула капитан Стоян Атанасов боеприпасът е извлечен и транспортиран за унищожаване.", "date": "2018.08.18", "title": "Военни унищожиха невзривен боеприпас в училищен двор в Пловдив"}
{"url": "https://www.novinite.bg/articles/163194/Dnes-otnovo-shte-bade-predimno-slanchev", "text": "Днес отново ще бъде предимно слънчево. В следобедните часове ще има временни увеличения на облачността, но само на отделни места в северните и планинските райони ще превали слабо и за кратко. Ще духа слаб, в Източна България до умерен вятър от север-североизток. Максималните температури ще са предимно между 30° и 35°, в София - около 29°. Над планините също ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа умерен североизточен вятър. Максимална температура на височина 1200 метра около 24°, на 2000 метра – около 16°.Над Черноморието ще бъде слънчево. Ще духа до умерен вятър от север-североизток. Максимални температури 29–31°. Температурата на морската вода е 27°. Вълнението на морето ще бъде 2 - 3 бала.", "date": "2018.08.18", "title": "Днес отново ще бъде предимно слънчев"}
{"url": "https://www.novinite.bg/articles/163205/Belarus-s-nov-premier", "text": "Президентът на Беларус Александър Лукашенко смени ръководството на правителството на страната, съобщи агенция БЕЛТА.За министър-председател е назначен Сергей Румас, който досега оглавяваше Банката за развитие.Първи заместник министър-председател ще е Александър Турчин, който ръководеше апарата на министерския съвет. Страната ще има и още един заместник-премиер – Игор Ляшенко.", "date": "2018.08.18", "title": "Беларус с нов премиер"}
