{"url": "https://www.novinite.bg/articles/162771/Bencho-Benchev-i-Nesrin-Uzun-svobodni-ot-aresta", "text": "Общинският съветник от БСП в Бургас Бенчо Бенчев и бившият депутат от ДПС Несрин Узун засега остават без обвинения за участие в организирана престъпна група. Това съобщиха за bTV от Специализираната прокуратура.Те и другите четирима, които бяха задържани в Истанбул заедно с Димитър Желязков – Митьо Очите, са освободени от ареста на бургаската полиция.Бенчо Бенчев и останалите са били разпитани като свидетели по досъдебното производство за организираната престъпна група. Но вече е образувано ново разследване – за лично укривателство.Специализираната прокуратура в София е събрала достатъчно доказателства за това престъпление, но то е от компетентността на районните прокурори в Бургас. Така че те трябва да решат дали Бенчо Бенев и останалите ще бъдат обвинени.Екипът на bTV се свърза със сина на Бенчев, който ни увери, че баща му е вкъщи и си почива след 24-часовия арест. По думите на сина баща му е тежко болен и често пътува до клиника в Истанбул, където периодично се дозират лекарствата, които трябва да приема.По-рано в предаването на телевизията „Тази сутрин” по bTV общинският съветник от БСП в Бургас Чанко Мирчев обяви, че Бенчев е дарил на местната структура на БСП в Бургас по време на последната изборна кампания няколко десетки хиляди лева. Той посочи, че сумата е между 20 и 50 хиляди лева, а не стотици хиляди, за каквито пари се говореше преди това. ", "date": "2018.08.06", "title": "Бенчо Бенчев и Несрин Узун свободни от ареста"}
{"url": "https://www.novinite.bg/articles/162754/Eksperti-Turski-potok-vse-poveche-se-nasochva-kam-Balgariya-no-oshte-ne-e-sigurno", "text": "\"Днес ние изградихме тръбопровод, който ще позволи да се използват реверсните потоци, за да получаваме газ от Турция, Азербайджан и Русия\", заяви премиерът Бойко Борисов, цитиран от турското издание \"Хюриет Дейли Нюз\". След провала с \"Южен поток\" България кроеше планове за създаването на газов хъб край Варна и \"сега в Брюксел ясно дават да се разбере, че имат интерес от създаването на такъв хъб и съответно в изграждането на втора отсечка на \"Турски поток\" до територията на България\", съобщава \"Дойче Веле\". \"Европейската комисия напълно подкрепя стремежа на България да обедини доставките на газ\", заяви в интервю за ДВ заместник-председателят на ЕК Марош Шефчович. Това ще съдейства за диверсифицирането на доставките. Любопитното е, че на фона на експортните проекти на Русия все повече страни заявяват своите амбиции да станат газови хъбове. Преди всичко става дума за Турция, която вече използва \"Турски поток\" като инструмент за шантажиране на Русия. Турските власти започнаха игра с няколко страни-износителки наведнъж. По-конкретно, турският президент Реджеп Тайип Ердоган заяви по-рано огромния интерес от строителството на Трансанадолския газопровод ТАНАП, който трябва да свърже Азербайджан, Грузия, Турция и Южна Европа. Освен това в Турция полагат \"големи усилия, за да може туркменският газ да стане също част от този проект\".След тях Ердоган спомена и за Русия с \"Турски поток\". В противовес на вече съществуващите и строящи се руски газопроводи в Европа Франция, Испания и Португалия изразиха желание да осигурят диверсификация на енергийните доставки за сметка на втечнения газ, включително и от САЩ. Така че проектите за газови хъбове \"никнат\" в Европа като гъби след дъжд. Връщайки се към перспективата за втора отсечка на \"Турски поток\", ще припомним, че българският обрат наистина се е обсъждал, но окончателни официални решения за момента не са обявени, пише БГНЕС по повод проекта. \"Русия се нуждае от гаранции, за да вземе решение за изграждането именно през България на втората \"транзитна\" отсечка от \"Турски поток\" за Европа\", заяви през май руският министър на енергетиката Александър Новак. \"Газпром\" обсъжда варианти за маршрут на втората отсечка през България и Сърбия или през Гърция и Италия. \"По принцип Русия не се отказва от сътрудничество, готови сме да обсъдим всички тези варианти. За нас е важно всички големи бъдещи инфраструктурни проекти, които са възможни, да бъдат гарантирани от гледна точка на купувачите на природния газ, да отговарят на изискванията на европейското законодателство, да имат гаранции от българското правителство и от ЕК\", уточни Новак.След това през юни председателят на УС на \"Газпром\" Алексей Милер като че ли хвърли по-голяма светлина по този повод. \"В момента в България, Сърбия и Унгария са взети решения за развитието на националните газотранспортни мрежи... Тези решения са взети в съответствие с действащото европейско енергийно законодателство. По тази причина газът от \"Турски поток\" в началото на 2020 г. може да премине през газотранспортната система на България, Сърбия и Унгария\", заяви Милер. Но ключовата дума тук е \"може\".Що се отнася до въпроса за възможното строителство на директна тръба за България през Черно море, то Милер на този въпрос отговори, че в такъв случай трябва да има \"твърди, 100-процентови гаранции от Европейската комисия и България\". За момента на официалния сайт на \"Газпром\" в раздела, посветен на \"Турски поток\", не е посочено къде именно ще завие втората отсечка. Споменават се само някакви \"съседни държави\". Що се отнася до въпроса за възможното строителство на директна тръба за България през Черно море, то Милер на този въпрос отговори, че в такъв случай трябва да има \"твърди, 100-процентови гаранции от Европейската комисия и България\". За момента на официалния сайт на \"Газпром\" в раздела, посветен на \"Турски поток\", не е посочено къде именно ще завие втората отсечка. Споменават се само някакви \"съседни държави\".Макар че някои анкетирани от НГ експерти смятат, че Русия не е имала и не би могла да има друг вариант освен да се влее във вече съществуващата система на България. \"Ако говорим, че \"Турски поток\" ще влезе в тази газотранспортна система на България, която вече съществува, само че в реверсен режим, то това е неизбежно. Ако говорим, че трябва да има някакъв допълнителен маршрут, който ще мине по дъното на морето директно за България, то за момента въобще не става дума за това\", заяви директорът на Института за национална енергетика Сергей Правосудов. \"Никой, както разбирам, официално не е признавал, че това ще бъде изначално неизбежен вариант, че тези газотранспортни мощности, които ще се освободят заради това, че през Украйна ще се транспортира по-малко газ, ще бъдат натоварени в реверсен режим\", добави Правосудов. По неговите думи, единственото, което е необходимо при този вариант, е да се построи \"свръзка\" между България и Сърбия. Когато вече съществува работеща инфраструктура и са необходими само незначителни допълнения към нея е безсмислено да се строи от нулата нова тръба, това е икономически нецелесъобразно, продължава експертът.Правосудов смята, че и такъв вариант също така не носи политически рискове: \"Политическите рискове винаги съществуват при строителството на нови мощности, а за задействането на вече стари те вече не съществуват\". Но не всички анкетирани експерти са толкова оптимистично настроени по повод на България и нейните планове да стане хъб. Ако разглеждаме различните варианти за маршрути, то България е най-слабото звено, смята членът на президиума на \"Опорите на Русия\" Ирина Капитанова. И това е по политически причини. Експертът припомня рисковете от рязка промяна на българската позиция при обща смяна на настроенията в Евросъюза.\"По-рано съществуваше дилемата: или да се избере България с неясните перспективи заради противоречивото отношение към Русия, или Гърция и да се започне конкурентна борба с Трансанадолския газопровод от Азербайджан. Сега ситуацията с България е повече или по-малко ясна\", заяви директорът на Института за актуална икономика Никита Исаев. Изглежда, че сега българският обрат е изгоден. Но експертът уточнява: рисковете за всички европейски проекти са общи – \"това са антируските санкции и натискът на САЩ върху Европа\". \"Американският президент Доналд Тръмп също така се стреми да заеме своето място на европейския газов пазар и прави това много агресивно. И напрежението ще нарасне, властите на Евросъюза могат да пожертват интересите на България заради интересите на Европа\", уточнява Исаев. ", "date": "2018.08.06", "title": "Експерти: \"Турски поток\" все повече \"се насочва\" към България, но още не е сигурно"}
{"url": "https://www.novinite.bg/articles/162758/Seriozno-dvijenie-po-granichnite-punktove-s-Turciya-i-Garciya", "text": "На българо-сръбската и българо-македонската граница трафикът е нормален на всички гранични контролно-пропускателни пунктове. Това сочат данните на „Гранична полиция“ към 10:00 ч.На българо-гръцката граница трафикът е интензивен за товарни автомобили на изход през ГКПП Кулата и за леки автомобили на изход през ГКПП Маказа.На българо-турската граница трафикът е интензивен на ГКПП Капитан Андреево за товарни автомобили на изход.На българо-румънската граница трафикът е интензивен на ГКПП Дунав мост Русе за товарни автомобили на изход.По информация на дружеството “Дунав мост Видин – Калафат” АД, от 25 юли до 25 август ще бъде извършван ремонт на участък от пътя преди ГКПП Видин. За този период движението ще се осъществява двупосочно в едно платно.", "date": "2018.08.06", "title": "Сериозно движение по граничните пунктове с Турция и Гърция"}
{"url": "https://www.novinite.bg/articles/162772/Spad-na-rezervaciite-po-moreto-nyakoi-svalyat-cenite-posred-sezona", "text": "Най-отпускарският месец вече започна. Над 3 млн. българи са планирали лятната си почивка именно през август. А очакванията са морските ни курорти през най-натоварения месец да бъдат посетени от над 2 милиона чужди туристи, съобщава Нова телевизия.В началото на август сметките на синоптиците са категорични – през целия юли по Черноморието количествата дъжд са два пъти по-високи от обичайното за този месец.До този момент по Южното Черноморие бизнесът вече отчита с 30% по-ниски приходи. А в някои от хотелите дори намалиха цените на нощувките, за да привличат туристи.", "date": "2018.08.06", "title": "Спад на резервациите по морето, някои свалят цените посред сезона"}
{"url": "https://www.novinite.bg/articles/162760/BDJ-s-fotoonkurs-za-130-ata-si-godishnina", "text": "Националният железопътен превозвач организира фотографски конкурс на тема: „130 години пътуваме заедно”, посветен на 130-ата годишнина от създаването на Българските Държавни Железници. В конкурса ще могат да вземат участие всички любители на железопътния транспорт в България. Участниците в състезанието могат да илюстрират със свои авторски произведения приятни впечатления и емоции от пътуването си с влак или да запечатат кадър от природен пейзаж с преминаващ влак.От изпратените фотографии ще бъдат отличени 13 снимки, които ще бъдат публикувани в илюстративен календар на БДЖ, посветен на 130-ата годишнина на железопътния превозвач.Желаещите да участват в конкурса могат да изпращат своите фотографии на официалния електронен адрес на „Холдинг БДЖ” ЕАД ( bdz@bdz.bg ), като посочат три имена, телефонен номер за обратна връзка, както и дата и място на заснемане на изпратените изображения. Крайният срок за изпращане на снимките е 30 септември 2018 г. Избраните 13 фотографии ще бъдат публикувани на официалната интернет страница на „Холдинг БДЖ” (www.bdz.bg).Участниците в конкурса трябва да се съобразят със следните условия:-В състезанието се приемат до две фотографии, които са направени на територията на България;-За участие в конкурса ще бъдат приемани снимки с висока резолюция (с ширина поне 1600 пиксела), като препоръчителен е хоризонтален jpeg формат;-Снимките трябва да се асоциират с пътуване с влак на БДЖ;-Необходимо изискване към участниците е да притежават всички права върху представените фотографии, като гарантират, че те са техен оригинален труд, който не нарушава нечие авторско право;-Участникът в конкурса е необходимо да е получил разрешение от разпознаваемите лица, в случай, че на неговите снимки присъстват заснети хора;-На снимките не трябва да бъде демонстрирано поведение, застрашаващо живота и здравето на фотографа или участниците в кадъра;-С участието си в конкурса всеки участник предоставя правото на ползване на авторските му фотографии на националния железопътен превозвач.", "date": "2018.08.06", "title": "БДЖ с фотоонкурс за 130-ата си годишнина"}
{"url": "https://www.novinite.bg/articles/162767/Policaj-ot-Kyustendil-v-bolnica-sled-napadenie-ot-domashno-kuche", "text": "Домашно куче разкъса крака на полицай в Кюстендил. Мъжът е с разкъсан подбедрен мускул, предаде Нова телевизия. Екипът трябвало да се отзове на сигнал за семеен скандал в село Слокощица. При пристигането на адреса животното и нападнало полицая и го ранило. Пострадалият е на 29 години. Той бил откаран в кюстендилската болница.Мъжът и жената, собственици на кучето, са задържани в ареста за 24 часа. По случая е започнато досъдебно производство, уведомен е дежурен прокурор.  ", "date": "2018.08.06", "title": "Полицай от Кюстендил в болница след нападение от домашно куче"}
{"url": "https://www.novinite.bg/articles/162763/Akordeonna-akademiya-za-decata-v-Borisovata-gradina", "text": "За първи път в \"Борисовата градина\" в София ще се проведе акордеонен форум, целта на който е децата да се запознаят с красотата и възможностите на този музикален инструмент. От какво е направен и кога и от кого е създаден ще научат малчуганите, както и всички желаещи ще имат възможността да изпробват как се свири на акордеон. Освен изпълнения на малки и големи акордеонисти, ще има игри и, естествено, много награди.Събитието е част от Календара на културните събития на Столична община – Раздел „Лятна програма на Столична община” и се реализира от акордеонистът и преподавател по акордеон в Националната музикална академия „Проф. Панчо Владигеров“ – доц. д-р Добромир Митев.Входът е свободен.Повече информация ще намерите на сайта на дирекция „Култура” – и на ", "date": "2018.08.06", "title": "Акордеонна академия за децата в Борисовата градина"}
{"url": "https://www.novinite.bg/articles/162750/Hristiyanite-otbelyazvat-Preobrajenie-Gospodne", "text": "На днешната дата Българската православна църква отбелязва големия празник Преображение Господне. Той води началото си от първите векове на християнството и е свързано с едно от най-важните събития – явяването на Иисус Христос пред неговите свети ученици, припомня БГНЕС.За да укрепи вярата на Петър, Иаков и Йоан, Христос се изкачил на планината Тавор в Галилея, отдалечил се от тях и започнал да се моли. Скоро те заспали, а когато се събудили, видели своя Учител напълно преобразен. Според евангелията (Мат.17:1-13; Марк 9:1-9; Лук.9:28-36) „...лицето Му светна като слънце, а дрехите Му станаха бели като светлина”. За всички вярващи християни и до днес, Преображение Господне е свързано с промяна и с нова надежда.Затова празникът се отбелязва в края на християнската църковна година. На този ден в Светата Литургия на православните храмове се прибавя специален Тропар (молитвено песнопение) със старославянското название \"Начатки овощей\", а в Българската православна църква – \"Освещаване на гроздето\". „Честит да е празникът Преображение Господне, един от най-големите летни празници. С този празник Светата Църква мъдро е установила да се намира във времето на богородичния и успенския пост. Да кажем в това време, в което се намираме, както Църквата го нарича – времето на поста, време за усърдно изпълнение на Христовите заповеди – човек проявява по-особено внимание в отношенията с близките и в изпълнението на закона. Затова и светите отци на Църквата ни съветват, пък и сам Иисус Христос ни съветва като казва, че всичко онова, което вършим да имаме Бога пред себе си, да се стараем да постъпваме така, както искат да постъпват с нас”, заяви пред БГНЕС отец Любомир Стоянов от столичния храм „Преображение Господне” в кв. „Лозенец”. Според българския фолклорен календар на 6 август настъпва трайно преобразяване в природата. Слънцето обръща гръб на лятото и е с лице към зимата, щъркелите се събират на ята, преди да отлетят. На този ден се отваря небето и ако някой види това, се сбъдва всичко, което си нарече. Ако някой се разболее, натопява се връзка сушени плодове, болният пие от водата и болестта се преобразява.", "date": "2018.08.06", "title": "Християните отбелязват Преображение Господне"}
{"url": "https://www.novinite.bg/articles/162766/Kradci-porugaha-groba-na-Pepa-Nikolova", "text": "Откраднаха пластиката от паметника на Пепа Николова от Централните софийски гробища. Дъщеря й Александра Сърчаджиева каза за БГНЕС, че ще пусне жалба в администрацията на гробищния парк. За позорната случка, на която се е натъкнала, когато е отишла да почете майка си и да почисти гробното място, тя съобщи в личния си профил във Фейсбук. Актрисата обеща да се срещне с нас в следващите дни, тъй като в момента снима във Варна.„Когато майка ми почина исках да поставя пластика, но каменоделците тогава ми искаха между 6000 и 10 000 лева, а аз не съм дъщеря на Рокфелер. Случайно видях Георги Чапкънов в театъра и го помолих да намери човек, който да ми даде по-разумна цена, защото той познава много скулптури, които работят с камък, а и защото нямах възможност да отделя такива средства. Все пак бях на 22 години тогава. Чапкънов сам ми предложи да направи безвъзмездно пластика за майка ми име попита дали може да я направи така, както той вижда Пепа“, разказа за БГНЕС Сърчаджиева.Ето и текста на публикацията, която дъщерята на Пепа Николова написа:„Бясна съм ! Гневна съм! Изключително наранена! Днес отидох на гроба на майка ми! И видях ТОВА! Пластиката, която Георги Чапкънов направи за нея , когато тя почина е открадната! Изкъртена по най - безобразен начин!!!! Това е поругаване ! Гнусно е ! И не мога да си представя какъв изрод трябва да си, за да направиш ТОВА!!!!", "date": "2018.08.06", "title": "Крадци поругаха гроба на Пепа Николова"}
{"url": "https://www.novinite.bg/articles/162774/Blizo-150-ne-sa-podali-imotnite-si-deklaracii", "text": "Общо 148 са лицата, неподали или подали в извън законоустановения срок съответните декларации, като от тях 22-ма кметове, заместник-кметове, председатели на общински съвети и главни архитекти на общини и райони, а 69 лица са управители и изпълнителни директори на лечебни заведения за болнична помощ и други задължени по закона лица. Това става ясно след като Комисията за противодействие на корупцията и за отнемане на незаконно придобитото имущество публикува ежегодните декларации за имущество и интереси, подадени до 8 юни 2018 г., както и встъпителните и финални декларации, подадени през периода от 1 януари до 31 юли 2018 г. от лица, заемащи висши публични длъжности, предаде БГНЕС.Декларациите за имущество и интереси пред Публичния регистър до 31 юли 2018 г., е осигурен чрез „Регистър на лица, заемащи висши публични длъжности” на интернет портала на Комисията, в съответствие с изискванията на Закона за защита на личните данни. Публикацията е в две части, съобразно действащите към периода на деклариране разпоредби.Съгласно закона 663 са лицата, упълномощени по реда на Закона за обществените поръчки от публични възложители, които са задължени лица по този закон да организират и да провеждат процедурите за възлагане на обществени поръчки и да сключват договорите; 480 са ръководителите на бюджетни организации или други оправомощени длъжностни лица, които изпълняват функции на органи за финасово управление и контрол на средствата от Европейския съюз и свързаното с тях национално финансиране или чужди средства, съгласно разпоредбите на Закона за публичните финанси; 327 са лечебните заведения за болнична помощ, които се финансират от бюджета на НЗОК и/или от държавния или общинския бюджет.Съгласно закона лице, заемащо висша публична длъжност, което не подаде декларация в законоустановения срок се наказва с глоба в размер от 1000 до 3000 лв. Когато нарушението е извършено повторно, глобата е в размер от 3500 до 6000 лв. В случаите на неподаване на декларация от лицата по чл. 6, ал.1 от закона за същите започва проверка за установяване на незаконно придобито имущество на основание.", "date": "2018.08.06", "title": "Близо 150 не са подали имотните си декларации"}
{"url": "https://www.novinite.bg/articles/162761/Emanuil-Jordanov-s-ostri-repliki-sreshtu-instituciite", "text": "Групата е идеален пример за безхаберието на институциите. Това каза в интервю за БГНЕС бившият вътрешен министър Емануил Йорданов, коментирайки неутрализираната престъпна група в Бургаско, за чийто ръководител разследващите сочат арестувания в Истанбул Димитър Желязков – Митьо Очите.„Сега я разбиват за втори път. Нека си припомним, че Митьо Очите сключи споразумение с прокуратурата преди години за изтърпяване на наказание „лишаване от свобода“. Мисля, че беше в размер на 4 години. Тогава се коментираше как вместо да е в затвора, той е на плажа. Не зная кога точно се води напускането му от затвора, но очевидно след това дейността му не е била контролирана“, смята Йорданов. Според него, след излизането от затвора на Димитър Желязков, той е трябвало да бъде наблюдаван съвсем отблизо от органите на реда заради богатата си криминална биография. „Да не се допуска дейността на групата да се разрасне до такава степен, до каквато се твърди в момента“, аргументира се Емануил Йорданов.Той коментира и участието в групата на общинския съветник от Бургас Бенчо Бенчев. „Той спада към една категория хора, които сме виждали и предишни години. Едри бизнесмени, които поддържат контакти с представители на всички партии и имат сериозни връзки с тях. В един момент решават, че трябва и пряко да се занимават с политическа дейност, независимо от това на какво ниво – местна власт или парламент. Това е явлението „полубизнесмен – полуполитик“, който няма някаква ярка политическа украса. Човекът се води от БСП, но в същото време хвали без ограничения Бойко Борисов“, подчерта бившият вътрешен министър.Според Емануил Йорданов задържаният в Истанбул Димитър Желязков – Митьо Очите е по-добре сам да поиска да бъде върнат в България, за да се изправи пред органите на правосъдието. „Ако му бях адвокат, щях да му препоръчам да поиска да бъде върнат в България, защото така и така ще го върнат. Няма смисъл да губи време в Турция, а предполагам, че условията при нас са по-добри“, допълни още той. ", "date": "2018.08.06", "title": "Емануил Йорданов с остри реплики срещу институциите"}
{"url": "https://www.novinite.bg/articles/162762/KEVR-iska-ChEZ-da-obyasni-prichinite-za-loshoto-kachestvo-na-toka-v-dve-sofijski-sela", "text": "Във връзка с публикувани информации в национални медии за влошено качество на доставяната електрическа енергия на потребители в с.Казичене и с. Кривина, КЕВР назначи проверка за изясняване на случая. Според жителите на населеното място „ЧЕЗ Разпределение България“ предоставя некачествена услуга като електрозахранването в населените места е било преустановявано многократно, а подаваните от абонатите жалби са оставали без резултат.В писмо на председателя на КЕВР до ръководството на „ЧЕЗ Разпределение България“, на чиято обслужвана територия е населеното място, на основание на чл. 54 от Наредба №3/21.03.2013 г. за лицензиране на дейностите в енергетиката, регулаторът изисква дружеството да предостави анализ на причините за нарушеното електроснабдяване и в краткосрочен план да предприеме конкретни мерки за тяхното отстраняване. Копия на писмото са изпратени до кметовете на с. Казичене и с. Кривина - Антон Владимиров и Венцислав Игнатов.За целите на започналата проверка електроразпределителното дружество трябва да монтира сертифицирани уреди за измерване качеството на доставяната електрическа енергия в точките на присъединяване на клиентите в с.Казичене и в с. Кривина за период не по-кратък от седем денонощия. На регулатора следва да бъде предоставена информация и за схемите на електрозахранването на имотите – подстанции, електропроводи средно напрежение, трафопостове и прилежащите им изводи от мрежа ниско напрежение. Справката трябва да включва и данни за всички ръчни и автоматични изключвания на съоръженията за едногодишен период, изготвена и проследима по данни от диспечерските дневници и дневниците за работа по съоръженията. КЕВР изисква „ЧЕЗ Разпределение България“ да предостави и копия на всички жалби и сигнали срещу чести изключвания на напрежението и/или изгорели електрически уреди за двугодишен период, предшестващ проверката, както и отговорите на тези жалби. В доклада на дружеството до КЕВР трябва да бъде направена оценка на моментното състояние на съоръженията за електрозахранване на имотите и доказателства за изпълнени мероприятия за едногодишен период, предшестващ проверката, както и за дейностите по тяхното поддържане - копия на документи от обходи, огледи, становища, предписания, протоколи за извършени ремонти, просеки и др., доказващи спазването на приложимата нормативна уредба при тяхната експлоатация.След получаване на цялостната документация от „ЧЕЗ Разпределение България“, КЕВР ще извърши анализ и при необходимост, в изпълнение на контролните си функции, ще назначи проверка на място, с цел да бъде установено изпълнението на лицензионните задължения на дружеството за осигуряване на качество на предоставяните услуги.При всички постъпващи сигнали на граждани за влошено качество на електрозахранването, в изпълнение на своята контролна дейност КЕВР и занапред ще използва в пълна степен законовите си правомощия за защита на правата на потребителите. Енергийният регулатор категорично смята, че нарушеното електроснабдяване накърнява техните права, нарушава нормалния им ритъм на живот и може до доведе до материални щети за тях, както и до неприемливи социални и здравни рискове. В тази връзка Комисията ще изисква енергийните дружества да изпълняват стриктно задълженията си по техните Общи условия за предоставяне на надеждна, непрекъсваема и качествена енергийна услуга на техните абонати.  ", "date": "2018.08.06", "title": "КЕВР иска ЧЕЗ да обясни причините за лошото качество на тока в две софийски села"}
{"url": "https://www.novinite.bg/articles/162751/Dneven-horoskop-za-ponedelnik-6-avgust", "text": "Опитайте да промените ежедневието си малко. Ще сте учудени колко добре ще ви се отрази. Малката промяна може да доведе до големи резултати.Дори и да сте срамежливи по принцип, което е малко вероятно, днес ще комуникирате с много хора. Ще завържете ценни нови контакти.Наскоро направена промяна има неочаквани последствия и трябва да се справите с тях, преди да е станало късно. Скоро ще постигнете хармония отново.Ако сте представител на някой от останалите зодиакални знаци, можете да намерите дневния си хороскоп   ", "date": "2018.08.06", "title": "Дневен хороскоп за понеделник, 6 август"}
{"url": "https://www.novinite.bg/articles/162775/Prokuraturata-razsledva-Benchev-i-Uzun-za-ukrivane-na-Ochite-i-na-danaci", "text": "Общинския съветник от БСП в Бургас Бенчо Бенчев, шофьорът му Йовчо Домусчиев и бившият депутат от ДПС Несрин Узун са разследвани за лично укривателство. Събраните до момента доказателства сочат, че тримата са помагали на Димитър Желязков да се укрие от правосъдието, съобщава БНТ, позовавайки се на говорителя на главния прокурор Румяна Арнаудова.Материалите вече са изпратени на Районна прокуратура Бургас, която се очаква да повдигне обвиненията. Бенчо Бенчев и шофьорът му са укрили Димитър Желязков, като първо с автомобил - собственост на фирма на Бенчев, са превозили Митьо Очите от Гърция до Турция. Това е станало в момент, когато вече е била издадена Европейска заповед за ареста на Желязков.След издаването на червена бюлетина за издирването му от Интерпол пък Несрин Узун е резервирал три стаи в хотел в Истанбул. Тези стаи са наети от Бенчев и Домусчиев, като само двамата са се регистрирали. Там обаче реално се е настанил Димитър Желязков, където в петък срещу събота през нощта е задържан. Бенчо Бенчев и Несрин Узун са разсрледвани и за участие в Организираната престъпна група на Митьо Очите.“При обиска и при претърсването на жилищата ползвани от Бенчо Бенчев бяха установени документи, т.нар. \"тефтери\", в които се съдържат сигурни данни за вероятно укриване на данъчни задължения. Т.е. касае се за данъчни престъпления”, казва Арнаудова.Тя не изключва варианта Бенчев и Узун да получат обвинения. „Работи се и в тази посока, тъй като обема от доказателства, които събраха колегите от последните 24 часа сочат за сериозна съпричастност на тези лица към дейността на групата“, допълва Арнаудова. ", "date": "2018.08.06", "title": "Прокуратурата разследва Бенчев и Узун за укриване на Очите и на данъци"}
{"url": "https://www.novinite.bg/articles/162769/Antani-Ivanovpostigna-celta-si-vleze-v-top-8-na-Evropa", "text": "Антъни Иванов се класира на осмо място на финала на 200 метра бътрефлай на Европейското първенство по плуване в Глазгоу. Нашето момче стартира силно и след първите 50 метра бе на трета позиция, но постепенно изостана и записа резултат от 1:57,88 мин. Шампион стана Крищоф Милак от Унгария 1:52.79. Втори е друг унгарец – Тамаш Кендереши с 1:54.36, а трети е италианецът Федерико Бурдисо с 1:55.97 минути, предаде .\r\nАнтъни изпълни голямата си цел – достигане до финала в дисциплината след две по-силни плувания в квалификациите и полуфиналите – 1:56.33 и 1:56.58.\r\n", "date": "2018.08.06", "title": "Антъни Иванов постигна целта си - влезе в топ 8 на Европа"}
{"url": "https://www.novinite.bg/articles/162753/Kravodaritelska-akciya-za-spasyavaneto-na-mlada-lekarka", "text": "Кръводарителска акция в болница \"Пирогов\". Лекари от няколко столични болници помагат на своя колежка в тежко състояние. 35-годишната жена се бори за живота си след падане от 7 етаж, предаде Нова телевизия.Всеки, който иска да помогне, може да отиде от 17 до 19 часа в \"Пирогов\". Кръводарителите трябва да са здрави, да не са взимали лекарства през деня, както и да не са дарявали кръв през последните 3 месеца.Освен кръводарителски акции, медиците събират средства за скъпоструващото й лечение, тъй като консумативите не се поемат от здравната каса.Ако искате да помогнете, може да го направите като дарите средства по сметката на Фондация „Направи добро – Александровска“ в Сосиете Женерал Експрес Банк, BG18TTBB94001527624447, за д-р Ирена Иванова. ", "date": "2018.08.06", "title": "Кръводарителска акция за спасяването на млада лекарка"}
{"url": "https://www.novinite.bg/articles/162768/Tapa-na-Trakiya-sled-porednata-katastrofa", "text": "Поредната катастрофа на магистрала „Тракия“ предизвиква задръстване и проблеми в движението посред активния сезон. Временно движението по аутобана при 10-и километър от София в посока Бургас се осъществява само в активната лента, поради ПТП. Ограничено е движението в скоростната лента, като движението се регулира от Пътна полиция, съобщават от АПИ. ", "date": "2018.08.06", "title": "Тапа на \"Тракия\" след поредната катастрофа"}
{"url": "https://www.novinite.bg/articles/162773/Mestyat-vazrastni-hora-s-uvrejdaniya-ot-domove-v-malki-centrove", "text": "До три години трябва да се закрият десет домове за възрастни хора с увреждания в страната. Това заяви социалният министър Бисер Петков в отговор на въпрос на БГНЕС. „Хората, настанени там, ще бъдат прехвърлени в малки домове от семеен тип, където за тях ще се полагат специализирани грижи. Планът е до три години процесът на деинституционализиране на възрастните хора да приключи, в момента се планират новите места за настаняване“, каза министър Петков.Ден преди втората среща с представителите на хората с увреждания, организации и лично министър-председателя, министърът на труда и социалната политика Бисер Петков посети днес Дневния център за хора с увреждания в Комплекса за социални услуги \"Св. Георги\" в Пловдив. Миналия четвъртък той видя какво се прави в подобен дневен център в Панагюрище.Впечатленията са необходими, обоснова се министър Петков, защото днес е крайният срок за предоставяне на становища за двата проектозакона, свързани с проблемите на хората с увреждания, а един от важните моменти в тях е именно работата на дневните центрове. В различни ателиета по арт терапия, музикотерапия, трудова терапия, цветарство, кулинария, тихи игри в Дневния център в Пловдив се занимават ежедневно 40 души – част от тях са по-млади хора с психически увреждания, друга част са по-възрастни хора с деменция. Тук те изграждат или възстановяват уменията и навиците си, за тях се грижи подготвен персонал, а в услугата е включен и обед, както и стая за почивка с легла. Базата е много добра, което не може да се каже за други населени места, коментира министърът. Но иначе това е моделът на работа и грижи, който би трябвало да се разпространи. Ефективността на съществуващите дневни центрове беше един от най-парливите въпроси, поставени от хората с увреждания. В страната държавно делегирани са над 1000 социални услуги, каза още министър Петков. Със заложените в бюджета 230 млн. лв. работата на дневните центрове трябва да се подобри, те да станат и по-достъпни. За да се изпълнят исканията на протестиращите, е необходим нов регистър на хората с увреждания – по тази тема отговаря Томислав Дончев, а макар че вече са вложени немалко средства за изработване на подобен регистър, той не е адекватен. Регистър е правен в Агенцията на хората с увреждания, но няма яснота за детайлите, които в тая система са от особена важност. Ниското заплащане на персонала в социалните заведения също е проблем, каза министър Петков.150 млн. лв. са заделени за хората с увреждания, но те отиват директно към тях, а заплатата в тая сфера е много ниска. Той каза, че ще се мисли в посока тя да се координира спрямо ръста на минималната работна заплата. Една от най-чувствителните сфери в социалната политика, която търпи укори, са грижите за възрастни хора с деменция. По две оперативни програми се подготвя нов подход към тях, който ще доведе до деинституционализирането им. ", "date": "2018.08.06", "title": "Местят възрастни хора с увреждания от домове в малки центрове"}
{"url": "https://www.novinite.bg/articles/162752/Posolstvoto-ni-v-Indoneziya-nyama-danni-za-postradali-balgari", "text": "По информация на посолството в Индонезия няма данни за пострадали български граждани при земетресението с магнитуд от 7-ма степен по скалата на Рихтер, което разтърси вчера индонезийския туристически остров Ломбок, съобщиха от българското външно министерство, предаде БГНЕС.Главният град на острова Матарам е силно засегнат вследствие на труса. Земетресението е било усетено и на съседния остров Бали. По информация на посолството на остров Ломбок има трима български граждани, които към момента излежават присъда в местен затвор и не са били засегнати от земетресението. Дипломатическата ни мисия в Индонезия е в постоянен контакт с местните власти и следи развитието на обстановката.Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на посолството : +62 811 932200", "date": "2018.08.06", "title": "Посолството ни в Индонезия няма данни за пострадали българи"}
{"url": "https://www.novinite.bg/articles/162755/Pone-do-82-narasnaha-jertvite-na-trusa-v-Indoneziya", "text": "По данни на местните власти жертвите на земетресението на индонезийския остров Ломбок са вече 82 души, предава агенция „Ройтерс“. Хиляди са евакуирани. Първите сведения бяха за 19 загинали. По-късно броят на жертвите се покачи до 39 души, припомня БГНЕС.По данни на Европейско-средиземноморския сеизмологичен център трусът е бил с магнитуд 6,6 по скалата на Рихтер. Епицентърът е установен на 49 километра североизточно от град Матарам (319 хил. жители), на дълбочина от 10 километра. Земетресението беше усетено и на изключително популярния сред туристите остров Бали.Съобщава се за леки щети на терминалите на международното летище. Местните власти все още събират сведения за пострадали и разрушения, а загиналите досега са предимно жители на северната и западната част на острова. Засега няма информация за пострадали български туристи.", "date": "2018.08.06", "title": "Поне до 82 нараснаха жертвите на труса в Индонезия"}
{"url": "https://www.novinite.bg/articles/162757/Uvolneniya-v-Garciya-sled-opustoshitelnite-pojari", "text": "Правителството на Гърция взе решение за освобождаване от длъжност на ръководителите на полицията и пожарната служба на страната, предава ТАСС. Решението е вследствие на тежките пожари в областта Атика, причинили смъртта на десетки гърци, предаде БНТ, позовавайки се на БГНЕС.От правителствения съвет по външна политика и отбрана на Гърция са обявили новите глави на пожарната и полицията. Генерал-лейтенант Василиос Матеопулос, бивш заместник-ръководител, поема пожарната безопасност. Генерал-лейтенант Аристидис Андрикопулос, също досега заместник-ръководител на ведомството, поема полицията.В петък оставка подаде и заместник-министърът на вътрешните работи, който отговаряше за защита на гражданите при бедствия, Никос Тоскас. Решението му беше предизвикано от острите критики от страна на опозицията, която определи като „неумели“ действията по потушаване на пожарите.", "date": "2018.08.06", "title": "Уволнения в Гърция след опустошителните пожари"}
{"url": "https://www.novinite.bg/articles/162770/Ot-cheshmite-v-Pomorie-otnovo-teche-voda", "text": "Отстраниха голямата авария, която остави Поморие два дни без вода. Чешмите в курортния град пресъхнаха след две последователни повреди на главния водопровод, припомня бТВ.От ВиК-Бургас признаха, че съоръжението е на повече от 30 години и отдавна е амортизирано. От дружеството допълниха, че отчуждителни процедури са забавили изграждането на нов водопровод и отделен резервоар за Поморие. Проектът вече е готов и се очаква да бъде изпълнен до две години.Липсата на вода през целия уикенд изнерви стотиците туристи и доведе до рекламации и съкращаване на престоя при някои от тях, информираха от Туристическата камара. Тази сутрин последни потекоха чешмите в руския квартал на града.", "date": "2018.08.06", "title": "От чешмите в Поморие отново тече вода"}
{"url": "https://www.novinite.bg/articles/162778/Berlin-vse-po-bavno-izdava-vizi-na-rabotnici-ot-Zapadnite-Balkani", "text": "Много жители на бедните балкански страни мечтаят да работят в Германия. Посолствата на Федералната република много бавно разглеждат молбите за получаване на визи. Не всички работодатели са готови да чакат. Германският пазар на трупа изпитва остър недостиг на работници. Експертите твърдят: за да не колабира икономиката, Германия незабавно се нуждае от кадри. Става дума не само за висококвалифицирани специалисти, като лекари, инженери и програмисти. Не достигат и представители на работническите професии, строители, фармацевти и например, хора, грижещи се за болни и възрастни хора. Без привличането на мигранти от така наречените трети страни не може да се мине, убедени са експертите. Това пише в материал на Саня Кляйич от „Дойче Веле“, предаде БГНЕС. Германия активно привлича жителите на западнобалканските страни: от ноември 2015 г. гражданите на Албания, Македония, Черна гора, Сърбия, Косово и Босна и Херцеговина могат да започнат работа във ФРГ по опростена схема. Единственото условие: желаещите трябва да имат покана от работодателя. Такива желаещи има много. За първите девет месеца на миналата година германските посолства в този регион са издали 19 294 визи. Но още повече хора все още чакат своите визи – посолствата на Германия са се сблъскали с масов наплив на просители. От германското външно министерство потвърдиха „колосалния ръст“ на броя на молбите за издаване на работни визи от Западните Балкани. „Броят на молбите ще продължава да расте и занапред“, отбелязаха от МВнР. Заради наплива на желаещи да получат виза рязко се увеличи и времето за очакване на записване в посолствата, отбеляза в интервю за „Дойче Веле“ Карола Буркерт, експерт по миграцията в Института за изследване на пазара на труда и кариерите (IAB). Списъкът на страните с най-голям срок за чакане се оглавява от Косово /година/, Босна и Херцеговина /година/, Сърбия /7 месеца/ и Албания /6 месеца/. Освен това се налага да се чака и за оформянето на самата виза. „Представете си, че вие имате покана от работодателя. Това означава, че вие сте му нужни сега. И ако потенциалният служител не пристигне, защото не може да получи виза, аз като работодател ще съм принудена да търся други варианти“, отбелязва Буркерт. Именно това се е случило и с Беким Имери. Шофьорът на камион от македонския град Гостивар е сключил договор с фирма от германския Падерборн. Но тъй като в продължение на няколко месеца той така и не е получил, работодателят отказал договора. „Толкова дълго никой няма да те чака в Германия“, сподели Имери. 46-годишният мъж отново е започнал да търси работа в Германия и е намерил във фирмата Eraslan GmbH в Щутгарт. Той е донесъл работния си договор и молбата за виза в германското посолство в Скопие, където е приет след 7-часово чакане. Сега Бекир Имери брои дните и се надява, че неговият втори шанс да получи работа в Германия няма да бъде изпуснат отново. В своето изследване „Правила за Западните Балкани: работа вместо убежище?“ Институтът за изследване на пазара на труда и кариерата е установил, че има голяма разлика между броя на издадените визи и броя на одобренията от Федералната агенция за труда, които са необходими за издаването на работна виза. Броят на тези одобрения от ноември 2015 г. до септември 2017 г. възлиза на 128 хиляди, но за същото време са издадени само 38 хиляди визи. “Времето за очакването на записване в посолството винаги зависи от търсенето и пропусквателната способност на съответния визов отдел“, заявиха за ДВ от МВнР в Берлин. Германските представителства в страните от Западните Балкани са „максимално усилени“, а работното пространство в посолствата е „изчерпано“, добавиха от външнополитическото ведомство. Германското посолство в косовската столица Прищина е обработило през 2017 г. 50 хиляди молби за издаването на визи от всички видове: от краткосрочни туристически и бизнес до дългосрочни за обучение, събиране на семейства и работа. Капацитетът на визовия отдел вече е бил значително увеличен през тази година и въпреки това търсенето значително надхвърля възможностите на посолството. „За съжаление, продължително очакване няма да бъде избегнато и занапред“, добавиха от германското МВнР. Сходна е и ситуацията в посолството в сръбската столица Белград. Не е учудващо, че недоволството сред просителите расте. „В Косово е по-лесно да спечелиш на тото, отколкото да получиш германска виза. Това е изнурителен процес“, разочаровано отбеляза в интервю за ДВ Згим Бериша от Прищина, който в момента завършва обучението си по хирургия в университетската клиника в косовската столица. „Познавам няколко добре образовани лекари и санитари с познания по немски, които биха работили с желание в Германия. Единствената пречка е визата“, добави той. “През юни тази година чакането за записване в германското посолство отнема от 4 до 5 месеца, днес трябва да чакате цели 7 месеца“, заяви за ДВ Деян М. от Сърбия. През февруари тази година Деян е получил покана за работа от берлинска IT фирма и оттогава очаква записване. Също така и Клейс Хацици от Албания, който е получил безсрочен договор за експедитор във фирма в Тюрингия, вече пет месеца очаква записване в посолството. Той отдавна е събрал всички необходими документи. Проблемът не е само за потенциалните работници. Проблемите с визите водят до разочарования от много страни, отбелязва Карола Буркерт. „Беше заявена необходимостта от икономическа миграция от западнобалканските страни. Следователно трябваше да бъде създаден законен път за тази миграция при определени условия. Обаче бюрократичните структури не бяха преустроени бързо за целта“, каза тя. Разочаровани са не само потенциалните работници от Западните Балкани. Също така и техните германски работодатели очакват, когато в германското посолство ще извадят от огромната купчина папката с документите на техния кандидат. ", "date": "2018.08.06", "title": "Берлин все по-бавно издава визи на работници от Западните Балкани"}
{"url": "https://www.novinite.bg/articles/162749/Slanchevo-i-goreshto-sledobed-s-malko-oblaci-no-bez-valeji", "text": "Днес отново ни очаква предимно слънчево време, в следобедните часове с временни увеличения на облачността. Горещо време с максимални температури между 30 и 35 градуса, в София - около 30.Атмосферното налягане през деня слабо ще се понижи и ще бъде близко до средното за месеца.Над планините ще бъде слънчево, след обяд с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1200 метра ще е около 24 градуса, на 2000 метра – около 16.Над Черноморието също ще бъде слънчево. Ще духа бриз. Максималните температури ще са 29-31 градуса. Температурата на морската вода е 26-27. Вълнението на морето ще бъде 1-2 бала. ", "date": "2018.08.06", "title": "Слънчево и горещо, следобед с малко облаци, но без валежи"}
{"url": "https://www.novinite.bg/articles/162756/Remont-na-trotoar-v-Sofiya-predizvika-arheologichesko-otkritie", "text": "Уникална гробница със стенописи беше открита случайно при ремонта на тротоара на ул. \"Московска\" в София, предаде бТВ.Тепърва предстои проучването на тази гробница и разкриването на нейния вход. „След това ще видим дали нещо е запазено от оригиналните структури, свързани с този погребален комплекс”, обясни археологът Юниан Мешеков.Археолозите, работещи по разкопките на площад \"Св. Неделя\", пък откриха злати елементи.  ", "date": "2018.08.06", "title": "Ремонт на тротоар в София предизвика археологическо откритие"}
{"url": "https://www.novinite.bg/articles/162777/Kompaniite-ot-ESshte-badat-kompensirani-zaradi-sankciite-na-SASht-sreshtu-Iran", "text": "Тъй като ще бъде задействана първата серия от санкции, повторно наложени от страна на САЩ спрямо Иран, актуализираният Блокиращ регламент на ЕС влиза в сила на 7 август с цел смекчаване на въздействието им върху интересите на дружествата от ЕС, които извършват законна стопанска дейност в Иран. Актуализираният Блокиращ регламент е част от подкрепата на Европейския съюз за непрекъснатото, пълно и ефективно изпълнение на Съвместния всеобхватен план за действие (СВПД) — ядрената сделка с Иран, включително чрез запазване на търговските и икономическите отношения между ЕС и Иран, които бяха нормализирани, когато в резултат на СВПД бяха отменени санкциите, свързани с ядрената програма.Процесът на актуализация на Блокиращия регламент бе лансиран от Комисията на 6 юни 2018 г., когато тя добави към приложното му поле извънтериториалните санкции, които САЩ налага повторно спрямо Иран. Последва двумесечен срок за контрол от Европейския парламент и Съвета. Тъй като никой от тях не възрази, актуализацията се публикува в Официален вестник и влиза в сила на 7 август.Блокиращият регламент позволява на операторите от ЕС да си възстановяват щетите, произтичащи от извънтериториалните санкции на САЩ, от лицата, които ги причиняват, и обезсилва ефекта в ЕС на решенията на чуждестранни съдилища, основаващи се на тях. Той също така забранява на лица от ЕС да спазват тези санкции, освен ако по изключение е разрешено от Комисията, в случай че неспазването сериозно вреди на техните интереси или на интересите на Съюза. Разрешенията се издават въз основа на одобрени критерии, които ще бъдат публикувани също на 7 август. За да се помогне на дружествата от ЕС при прилагането на актуализирания Блокиращ регламент, Комисията ще публикува също указания, за да улесни разбирането на съответните правни актове.Европейският съюз е напълно ангажиран с непрекъснатото, пълно и ефективно изпълнение на СВПД, при условие че Иран също спазва своите ангажименти в ядрената област. Премахването на санкциите, свързани с ядрената програма, даващо възможност за нормализиране на търговските и икономическите отношения с Иран, съставлява съществена част от СВПД. Същевременно Европейският съюз се е ангажирал също така да поддържа сътрудничеството със Съединените щати, които продължават да са ключов партньор и съюзник.В допълнение към горепосочената мярка ЕС работи в тясно сътрудничество с държавите членки и други партньори по конкретни мерки, насочени към поддържане на сътрудничеството с Иран в ключови икономически сектори, по-специално в областта на банковото дело и финансите, търговията и инвестициите, нефта и транспорта.На 8 май президентът Тръмп реши да оттегли САЩ от Съвместния всеобхватен план за действие (СВПД) и да възстанови всички вече отменени санкции съгласно това споразумение. Отново наложените санкции от страна на САЩ ще влязат в сила след период за „ приключване“ съответно от 90 дни (изтичащ на 6 август 2018 г.) за някои санкции и 180 дни (изтичащ на 4 ноември 2018 г.) за други. На 18 май Комисията предприе няколко стъпки за запазване на интересите на европейските дружества, които инвестират в Иран, и за да даде възможност на ЕИБ да финансира дейности в Иран, с което демонстрира ангажимента на ЕС към СВПД.На 6 юни Европейската комисия прие актуализациите на Блокиращия регламент и на мандата на ЕИБ за външно кредитиране, които влизат в сила на 7 август след двумесечния срок за предявяване на възражения. На 6 юли във Виена се проведе заседание на Съвместния комитет на СВПД, по време на което ЕС, E3 (Франция, Германия и Обединеното кралство), Русия, Китай и Иран се срещнаха на министерско равнище и бе председателствано от върховния представител/заместник-председател Федерика Могерини. Всички останали страни по споразумението отново изразиха своята ангажираност за пълното и непрекъснато прилагане на ядреното споразумение. Те подкрепиха неотдавнашните усилия за продължаване на нормализирането на търговските и икономическите отношения с Иран и отбелязаха също така усилията на ЕС да актуализира Блокиращия регламент с цел защита на дружествата от ЕС.", "date": "2018.08.06", "title": "Компаниите от ЕС ще бъдат компенсирани заради санкциите на САЩ срещу Иран"}
{"url": "https://www.novinite.bg/articles/162764/Svetovnoizvestni-solisti-i-dirigentiidvat-za-90-godini-Sofijska-filharmoniya", "text": "Световноизвестни диригенти и солисти ще музицират със Софийската филхармония от септември 2018 до юни 2019 г. Концертната програма за новия сезон е разделена на 14 концертни цикъла, а само през август почитателите на класическата музика могат да закупят комбиниран билет за всеки един от циклите с 20% отстъпка в мрежата на Ивентим.Концертните цикли на Софийската филхармония са тематични и улесняват публиката при избор на събития според индивидуалния вкус. За почитателите на симфоничната музика интерес би предизвикал цикълът “Големите симфонии I”, който стартира на 27 септември с концерт на виртуоза на цигулката Вадим Репин, на 26 октомври световнопризнатият диригент Павел Балев ще дирижира шедьоври от класическата музика. Поредицата продължава през целия сезон с участието на забалежителни солисти от цял свят.Интересни за деца и родители са концертите за най-малките, “Фортисимо”, а сред заглавията на концертните цикли ще бъдат “Шедьоврите на XX век”, “Пианистите”, “Руски приказки”, “Магията на Бетовен” и др.В официалните страници на Софийската филхармония и Ивентим ще откриете подробности за концертите в програмата на новия сезон. Първият забележителен гост е големият грузински бас Паата Бурчуладзе, който ще представи най-доброто от своя репертоар в зала \"България\" на 21 септември.През август билети за събитията на Софийска филхармония се продават ексклузивно на касите в мрежата на Ивентим с остъпка от 20% за всеки комбиниран билет за концертните цикли. ", "date": "2018.08.06", "title": "Световноизвестни солисти и диригенти идват за 90 години Софийска филхармония"}
{"url": "https://www.novinite.bg/articles/162776/Shveciya-poluchi-rekordna-po-mashtab-pomosht-ot-ES-sreshtu-pojarite", "text": "Над 360 огнеборци, 7 самолета, 6 хеликоптера и 67 сухопътни машини са мобилизирани през последните три седмици чрез Европейския механизъм за гражданска защита за борба с безпрецедентните горски пожари в Швеция.Това е най-мащабната операция за борба с пожарите на Европейския механизъм за последното десетилетие. До момента са регистрирани 815 летателни часа и 8 822 изливания на вода от въздуха.Европейският съюз координира колективната помощ за Швеция, предоставена от Италия, Франция, Германия, Литва, Дания, Португалия и Полша. Австрия, Чехия и Турция също предложиха подкрепления. 37 спътникови карти на засегнатите от пожарите райони бяха изработени от програмата \"Коперник\" на ЕС.Всяка година в Европа избухват опустошителни горски пожари, които унищожават хиляди хектари гори. И макар южноевропейските държави да са изложени на по-голям риск, нито една европейска държава не е застрахована срещу тях. (актуализирано на 10.8.2017 г.)Когато горски пожар достигне такива мащаби, че държавата, в която е избухнал, не е в състояние да го потуши със собствени сили, може да бъде задействан Механизмът за гражданска защита на Европейския съюз, с помощта на който да бъдe осигурена координирана реакция.Когато възможностите на дадена държава да се справи с разразили се горски пожари не са достатъчни, другите държави от ЕС често проявяват солидарност, като изпращат помощ под формата на самолети, изливащи вода, хеликоптери, противопожарно оборудване и огнеборци. На европейско равнище съществува структуриран начин за оказване на тази подкрепа. Координационният център за реагиране при извънредни ситуации (ERCC) е основното звено за спешно реагиране на Европейската комисия. Той координира общоевропейската помощ чрез Механизма за гражданска защита на Европейския съюз и гарантира, че всички участващи държави в механизма биват информирани бързо за нуждите на засегнатата държава по време на кризисна ситуация. Решението да бъде задействан Механизмът за гражданска защита не се взема от Комисията, а трябва да бъде взето от националните органи на засегнатата държава.Механизмът за гражданска защита на ЕС също така улеснява и съфинансира транспортирането на помощта до засегнатия район.Координационният център за реагиране при извънредни ситуации следи активно рисковете от горски пожари в цяла Европа и тяхната поява и осигурява връзка между органите за гражданска защита в Европа.Той прави това чрез:-услуги и инструменти за наблюдение на национално равнище като Европейската информационна система за горски пожари, която предоставя обзор на данните, събирани от държавите членки посредством националните програми за горските пожари;- организиране на редовни срещи с всички държави, участващи в Механизма за гражданска защита на ЕС, преди сезона на горските пожари с цел обмен на информация за степента на готовност;- през лятото ERCC организира седмични видеоконференции с държавите, които са изложени на голям риск от горски пожари: Хърватия, Франция, Гърция, Италия, Португалия и Испания;- освен това всяко лято експерти от държавите, участващи в Механизма за гражданска защита на ЕС, биват командировани в ERCC. Те не само допринасят за работата на ERCC като цяло, но също така поддържат редовни контакти с националните органи по гражданска защита, което е важно в случай на задействане на Механизма за гражданска защита на ЕС.Европейският механизъм за гражданска защита бива задействан често (като предварително предупреждение или вследствие на подадено искане за помощ) в резултат на горски пожари в Европа и извън нейните граници. През сезона на горските пожари през 2012 г. бяха подадени 9 искания за помощ и едно предварително предупреждение: България, Черна гора, Албания, Словения, Босна и Херцеговина, Гърция и Португалия поискаха въздушна подкрепа, а Испания отправи предварително предупреждение. През 2013 г. механизмът бе задействан в отговор на искания за помощ за горски пожари в Босна и Херцеговина и Португалия. През 2014 г. механизмът за гражданска защита на ЕС беше задействан в резултат на искания за помощ от Швеция и Гърция и отправено предварително предупреждение от Норвегия. През 2015 г. и 2016 г. Гърция, Кипър, Франция и Португалия задействаха механизма в контекста на горските пожари. Летният сезон на 2017 г. беше белязан с изключително висока активност по отношение на горските пожари. От 8 август 2017 г. насам механизмът бе задействан от Португалия, Черна гора, Франция, Албания и два пъти от Италия.Сателитното картографиране в рамките на услугата за управление на извънредни ситуации по програма „Коперник“ на ЕС също беше задействано няколко пъти в отговор на извънредни ситуации, свързани с горски пожари.Механизмът за гражданска защита на ЕС улеснява сътрудничеството за реакция при бедствия между 34 европейски държави (28-те държави — членки на ЕС, бивша югославска република Македония, Исландия, Лихтенщайн и Норвегия). Участващите държави обединяват ресурсите, които могат да бъдат предоставени на засегнатите от бедствия държави по целия свят. Комисията не изпраща самолети или самото оборудване, а координира ответните мерки, предприети от участващите държави в механизма.От създаването си през 2001 г. Механизмът за гражданска защита на ЕС е проследил над 400 бедствия и е получил почти 300 искания за помощ. Той беше задействан при някои от най- опустошителните бедствия, пред които светът е бил изправен, сред които наводненията в Сърбия и Босна и Херцеговина (2014 г.), епидемията от ебола в Западна Африка (2014 г.), конфликта в Украйна (2014 г.), земетресението в Непал (2015 г.), конфликта в Ирак (2016 г.) и урагана Матю в Хаити (2016 г.).Законодателството относно Механизма за гражданска защита на ЕС беше преразгледано през 2013 г., за да бъдат включени значителни нововъведения. Едно такова нововъведение е създаването на капацитета на ЕС за спешно реагиране (EERC), който се състои в доброволното обединяване на средства за реагиране, предварително заделени от участващите държави. Доброволното обединяване на средства, което започна през октомври 2014 г., увеличава предсказуемостта и надеждността на ответните мерки на Механизма за гражданска защита на ЕС при бедствия и улеснява по-доброто планиране и координиране на операциите за реагиране.Основната отговорност за предотвратяване и реакция се носи от държавата, в която настъпва бедствието. Основната роля на Комисията е да координира бързи и ефикасни ответни мерки чрез Механизма за гражданска защита на ЕС, когато той бъде задействан. Освен това Комисията работи с националните органи за гражданска защита, за да поддържа, допълва и координира усилията им за предотвратяване на горските пожари и готовността за тях, както и за планиране на управлението на риска.Това се постига по следните начини:- чрез подкрепа за участващите държави чрез финансиране на проекти за предотвратяване и готовност;- при поискване могат да бъдат изпратени експерти, които да оценят рисковете, да предоставят съвети и да подпомогнат местните или националните органи;- Комисията организира годишни срещи с държавите членки, за да обсъди предизвикателствата, свързани със сезона на горските пожари в Европа и да прецени как най-добре може да помогне на участващите държави в техните усилия за предотвратяване и реагиране;- Комисията извлича поуки и определя добри практики от своите дейности за предотвратяване и готовност.През януари 2017 г. стартира две-годишен проект за готовност в областта на горските пожари: „Стандартизиране на обучението за борба с горските пожари в региона на Средиземно море“ . Този проект е финансиран от Европейската комисия с 325 732 евро. Escola Nacional de Bombeiros в Португалия е един от партньорите. В миналото Португалия взе участие в други подобни проекти, например в испано-португалската метеорологична информационна система за трансгранични операции при горски пожари (SPITFIRE), стартирана през 2014 г. Подкрепен от ЕС с почти 500 000 евро, този проект имаше за цел да подобри обмена на информация относно метеорологията и риска от пожари в граничния район между Португалия и Испания.С Решение 1313/2013/ЕС за първи път бяха въведени задължения за държавите членки в областта на предотвратяването на бедствия. На държавите членки беше възложено да разработят оценки на риска и да обменят обобщени резултати, както и да изготвят и споделят оценката на тяхната способност за управление на риска. ", "date": "2018.08.06", "title": "Швеция получи рекордна по мащаб помощ от ЕС срещу пожарите"}
{"url": "https://www.novinite.bg/articles/162765/Turciya-ekstradira-Mito-Ochite-do-oktomvri", "text": "По закон до 60 дни Димитър Желязков-Митьо Очите, който в момента се намира в ареста в Турция, трябва да бъде екстрадиран в България, за да бъде изправен пред родното правосъдие. Това заяви за БГНЕС говорителят на главния прокурор Румяна Арнаудова.  ", "date": "2018.08.06", "title": "Турция екстрадира Митьо Очите до октомври"}
{"url": "https://www.novinite.bg/articles/162759/Shtatite-s-novi-sankcii-sreshtu-Iran-ES-sas-zakon-za-zashtita-na-svoite-kompanii-tam", "text": "Белият дом ще оповести днес подробности за възобновяването на санкциите срещу Иран по нареждане на президента Доналд Тръмп. Санкциите вероятно ще влязат в сила в 19:00 часа българско време. Същевременно Европейският съюз ще се опита да защити своите интереси, предаде БНТ.През май американският президент Доналд Тръмп изтегли Съединените щати от споразумението за Иран, по силата на което международните санкции срещу Техеран бяха вдигнати в замяна на ограничения над ядрената му програма. И днес се очаква Вашингтон отново да наложи санкции срещу Иран.Какво ще предприеме Европейският съюз, за да предпази обещаващите бизнес връзки с ислямската държава? Днес влиза в сила европейският блокиращ закон, чрез който трябва да бъдат защитени европейските компании, опериращи на иранска територия. Друг начин да се противодейства на американските санкции е отпадането на ограниченията пред Европейската инвестиционна банка да подкрепя европейски инвестиции в Иран.Вариант е и да се търси секторно сътрудничество с Техеран чрез допълнителна финансова подкрепа. Очаква се и сделките с ирански петрол вече да се извършват в евро, а не в долари.", "date": "2018.08.06", "title": "Щатите с нови санкции срещу Иран, ЕС - със закон за защита на своите компании там"}
