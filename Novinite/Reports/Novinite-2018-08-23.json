{"url": "https://www.novinite.bg/articles/163428/Prezidentat-Vaprosite-s-Olimpik-i-Targovskiya-registar-imat-mnogo-po-dalboko-izmerenie-otkolkoto-ni-se-predstavya", "text": "„Рисковите фактори продължават да стоят пред българските Военновъздушни сили. Знаем ги всички - недостатъчно изправна техника, недостатъчно ресурси за подготовка, оттам и изключително ниско количество летателни часове, което повишава риска от потенциални авиационни произшествия до неприемливо високи нива“. Това коментира днес пред журналисти президентът Румен Радев, който беше гост на честването на 70-ата годишнина от създаването на Българската военнотранспортна авиация и празника на 16-та транспортна авиационна група днес в района на авиобаза \"Враждебна.По думите на държавния глава, „не е въпросът просто да се лети, а да разполагаме с такива технологии, които позволяват съвместимост и безопасно и ефективно изпълнение на задачите заедно с нашите съюзници“.В отговор на въпрос за предстоящото посещение на делегация на Министерство на отбраната в САЩ и за коментарите дали по този начин може да се повлияе на конкурса за избор на бойни самолети, президентът Радев посочи, че трябва да се правят всякакви срещи и посещения и това е добре, за да има повече информация в съответните държави, но допълни, че в момента, в който се изпрати искане за предоставяне на оферти до неговото получаване, се спират всякакви срещи, посещения и договорки. По думите на Румен Радев, единствената възможност за среща е тази, на която всички участници заедно получават разяснения и получават еднакъв по обем и съдържание отговор.„Ако искаме да бъдем такава държава, в която да има равнопоставеност, конкурентност, обективност, трябва да се придържаме към тези наложени световни практики“, категоричен бе президентът и допълни, че предстоящото пътуване на представители на военното министерство в САЩ не е било съгласувано с него.Помолен да коментира случаите с фалиралата застрахователна компания „Олимпик“ и проблемите в Търговския регистър, държавният глава отбеляза, че те имат много по-дълбоко измерение, отколкото ни се представя. „Тук не става въпрос за технически отказ, за немарливост и некомпетентност на няколко държавни служители. Тук става въпрос за липса на прозрачност и отчетност, без които няма как да имаме ефективна администрация, за абдикация от отговорност, за криза в доверието в държавността“, заяви Румен Радев.Според президента, в момента, в който българското правителство поема писмени ангажименти пред европейските ни партньори и европейските институции за подготовка за приемане във валутно-курсовия механизъм, включващи засилен контрол на застрахователния и пенсионноосигурителния сектор, засилени мерки за прозрачност и борба с корупцията, за ефективно управление на държавните предприятия, Търговският регистър се срива и всява хаос в бизнеса, а  в застраховането избухва скандал, което показва, че на практика няма надзор.Държавният глава посочи, че в същото време се увеличава капиталът на Държавната консолидационна компания с 500 млн. лева за ремонт на язовири по абсолютно непрозрачен начин. „В тази ситуация как да искаме да има доверие в институциите вътре, как да искаме да има доверие и отвън? Неслучайно се измислят всякакви нови критерии и механизми за непрекъснат контрол и проверка на България – и за Шенген, и за Еврозоната“, коментира Румен Радев. „Трябва да се работи за доверие. Това означава много“, подчерта още държавният глава.", "date": "2018.08.23", "title": "Президентът: Въпросите с \"Олимпик\" и Търговския регистър имат много по-дълбоко измерение, отколкото ни се представя"}
{"url": "https://www.novinite.bg/articles/163413/Balgariya-vtora-v-Evropa-po-zapasi-ot-mineralni-i-izvorni-vodi", "text": "Изследване на наши учени показва, че България е втората европейска държава след Исландия по ресурси на натурална минерална и изворна вода с естествен произход, уникален състав и питейни качества. Източник на тази информация е Европейската федерация на бутилираните води и Асоциацията на производителите на безалкохолни напитки у нас, предаде БНР.Най-значимите водоизточници с доказани характеристики на минералните води са около 500. Хиляди са находищата на натурални изворни води. Реално се използват обаче едва 30%. Останалият ресурс остава свободен. ", "date": "2018.08.23", "title": "България втора в Европа по запаси от минерални и изворни води"}
{"url": "https://www.novinite.bg/articles/163418/Za-po-skapi-gaz-i-parno-tazi-zima-namekva-KEVR", "text": "Енергийният регулатор намекна, че ще плащаме по-скъпи сметки за парно през предстоящата зима. Това стана по време на днешното обществено обсъждане на прогнозата на „Булгаргаз“ за цената на синьото гориво за третото тримесечие. Според общественият доставчик от 1 октомври тя трябва да се вдигне с 15%. При това положение обаче, според наредбата, ще трявба да се увеличат и тарифите на топлофикациите.Ще има увеличение на цената на природния газ от 1 октомври, обявиха от Комисията за енергийно и водно регулиране. Промените зависят от цената на суровия петрол на международните пазари. Към момента изглеждат реалистични прогнозите на \"Булгартрансгаз\" за 15-процентно увеличение, заяви председателят на енергийния регулатор Иван Иванов, цитиран от БНР.До края на септември Комисията ще се произнесе каква ще бъде цената на природния газ за последното тримесечие. Иван Иванов допълни, че при наличие на значително увеличение, това автоматично ще повлияе и на цената на топлинната енергия:\"Всичко ще направим възможно, ако се наложи увеличение, то да бъде направено в началото на отоплителния сезон, защото не искам да си помисля дори, че може да се прави увеличение на цената на топлинната енергия по средата, на 1-ви януари\".", "date": "2018.08.23", "title": "За по-скъпи газ и парно тази зима намеква КЕВР"}
{"url": "https://www.novinite.bg/articles/163421/Borisov-nastoyava-pred-shefa-na-ENP-Balgariya-vednaga-da-bade-prieta-v-Shengen", "text": "България, за разлика от много държави, без да шуми, си направи преградно съоръжение, купи кораби, повиши квалификацията на своите моряци, направи необходимото за техниката, направи законови промени и при абсолютна пълна координация между всички служби и всяка вечер се задържат мигранти. Това заяви министър-председателят Бойко Борисов, който заедно с председателя на парламентарната група на ЕНП в Европейския парламент Манфред Вебер посети с. Резово.Премиерът подчерта, че страната ни е пример и за поддържането на добросъседството с Турция. „Когато работи и споразумението с Турция, ефектът и резултатите са видими. България наистина е модел“, каза още Бойко Борисов. Министър-председателят заяви, че страната ни незабавно трябва да бъде приета в Шенген по въздух и вода. „Ако България и по суша е в Шенген, и утре дойде правителство, което не се справя с мигрантската вълна, то тогава мигрантите директно ще отидат в Германия, Холандия. Затова по суша представлява риск, но по въздух и вода не е риск. Трябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично“, добави още премиерът Борисов.Манфред Вебер благодари на министър-председателя Бойко Борисов за опазването на външната граница. „Всичко, което видяхме в последните 3 години, доказва, че страната ви може да осигурява граничния контрол и да опазва външните граници на ЕС. Това е посланието ми и към другите държави в Европа, че България върши страхотна работа по опазване на границата. С лидерските си качества, които премиерът Борисов показа с добрите контакти с турския президент Ердоган моето впечатление е, че България може да е модел за останалите държави в ЕС, че може да се осигурява един успешен граничен контрол“, заяви още председателят на парламентарната група на ЕНП в Европейския парламент. Според Манфред Вебер страната ни изпълнява всички изисквания за присъединяване към Шенген, дори „по-добре от други страни“. „Тези, които са леко скептични за присъединяването, ще им кажа да не говорят само теоретично, а да дойдат и да видят какво България прави по границата“, добави още Вебер.", "date": "2018.08.23", "title": "Борисов настоява пред шефа на ЕНП България веднага да бъде приета в Шенген"}
{"url": "https://www.novinite.bg/articles/163405/Slanchevo-do-obyad-sled-tova-na-mesta-moje-da-prevali", "text": "Днес ще бъде слънчево с временни увеличения на облачността, главно над планинските и югоизточните райони. Само на отделни места там ще превали и прегърми. Ще духа слаб до умерен, в Източна България и временно силен вятър от изток-североизток. Максималните температури ще са предимно между 28 и 33 градуса, в София около 28, сочи прогнозата на НИМХ-БАН.Атмосферното налягане е и ще остане малко по-високо от средното за месеца.Над планините ще бъде предимно слънчево с временни увеличения на облачността, след обяд на отделни места ще превали и прегърми. Ще духа умерен до силен предимно източен вятър. Максималната температура на височина 1200 метра ще е около 21 градуса, на 2000 метра – около 13.Над Черноморието ще бъде слънчево. В следобедните часове по южното крайбрежие ще има временни увеличения на облачността, но само на отделни места краткотрайно ще превали. Ще духа умерен до силен североизточен вятър. Максималните температури ще са 28–30 градуса. Температурата на морската вода е 26-27. Вълнението на морето ще бъде 3 бала, на юг от Бургас - 4 бала.", "date": "2018.08.23", "title": "Слънчево до обяд, след това на места може да превали"}
{"url": "https://www.novinite.bg/articles/163412/Stolichnata-onkologiyas-konkurs-za-pesen-za-pacientite", "text": "Осем текста за песен на тема „Продължаваме“ пристигнаха досега в конкурса ни от едноименната кампания. Тя се провежда с безвъзмездните усилия на десетки български творци. Сред тях са имената на галериста Бистра Стoйчева,  композиторът Ефтим Чакъров, музикантът Стефан Илчев, поетесата Маргарита Петкова, художникът Димитър Анастасов и певицата Тони Димитрова  Целта на кампанията е да превърне част от УСБАЛО в център за арт терапия и да даде емоционална и психологическа подкрепа на пациентите и техните близки в пътя им за преодоляване на онкологичните заболявания.Кампанията започна в края на май с откриването на изложба с над 300 картини на близо 40 български художници в лечебнто заведение. Успоредно с това обявихме и конкурс за текст за песен на тема „Продължаваме“. Победителите ще получат шанса тя да бъде изпята напълно безвъзмездно от Тони Димитрова и подарена на всички хора с онкологични заболявания. В състава на журито, което ще избере най-добрият текст влизат композиторът Ефтим Чакъров, музикантът Стефан Илиев и поетесата Маргарита Петкова. В конкурса може да участва всеки. Досега сме получили седем текста.От столичната онкология очакват предложенията на имейл . Срокът, до който може да се изпращат е 1 септември. След това журито ще избере най-добрият и ще създаде мелодия за него. Междувременно на фейсбук страницата на УСБАЛО ще публикуваме предложенията за текст на песен на всички участници в конкурса.", "date": "2018.08.23", "title": "Столичната онкология с конкурс за песен за пациентите"}
{"url": "https://www.novinite.bg/articles/163424/Siderov-Borisov-se-saobrazyava-spredlojeniyata-na-koalicionnite-si-partnori", "text": "Волен Сидеров разпространи своя позиция до медиите.Във връзка с интригите покрай назначаването на Габриела Козарева за директор на Агенцията по вписванията заявявам следното:Подкрепям нейната кандидатура. Козарева е доказан специалист, не е партиен активист на никоя партия. Държавната администрация има остра нужда от такива кадри. По мое предложение, съгласувано с премиера Бойко Борисов, бе назначена, така както по предложение на Валери Симеонов беше назначен ген. Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН).  Премиерът Бойко Борисов се съобразява с коалиционните предложения и винаги търси баланс в тях.  В случая „Козарева” няма никакви основания за обструкции, освен ако някой политик, държавник или член на правителството се страхува, че от Агенцията по вписванията могат да станат ясни данни за негово участие във фирми и конфликт на интереси. Но това е негов проблем и не е повод за коалиционни интриги. Волен Сидеров Председател на ПП АТАКА  ", "date": "2018.08.23", "title": "Сидеров: Борисов се съобразява с предложенията на коалиционните си партньори"}
{"url": "https://www.novinite.bg/articles/163416/Nyakolko-smartni-sluchaya-ot-zapadnonilska-treska-v-Sarbiya-i-Garciya", "text": "От началото на седмицата вирусът Западнонилска треска е регистриран в 6 нови общини в Гърция, като броят на заразените е 39 човека, само за сравнение миналата година броят на заразените е бил 10 човека, съобщава МИА, предаде БГНЕС.В Гърция от май месец до сега има общо 77 заболели, 4 от които са починали. Повечето регистрирани случаи са от района на Западна Атика, както и части на Централна и Северна Гърция.В същото време в Сърбия 4 човека са починали, а 15 други продължават да се борят с болестта. До момента регистрираните случаи на Западнонилска треска в западната ни съседка са 159. Основен разпространител на вируса са комарите.", "date": "2018.08.23", "title": "Няколко смъртни случая от западнонилска треска в Сърбия и Гърция"}
{"url": "https://www.novinite.bg/articles/163409/SASht-udarihaoshte-kitajski-stoki-s-novi-mita", "text": "Търговската война между САЩ и Китай продължава. Нови американски мита влязоха в сила за китайски вносни стоки, предаде Нова телевизия. 25-процентните такси са на стойност 16 млрд. долара. Те се прибавят към вече въведените през юли 25-процентни мита върху китайски стоки за 34 млрд. долара.Китай реагира мигновенно и наложи реципрочни мита на американските стоки, отново на стойност 16 млрд. долара. Таксите засягат продукти като моторите \"Харли Дейвидсън\", бърбъна, портокаловия сок и др.", "date": "2018.08.23", "title": "САЩ \"удариха\" още китайски стоки с нови мита"}
{"url": "https://www.novinite.bg/articles/163408/Fandakova-Puskame-krastovishteto-na-Rakovska-i-Grafado-5-septemvri", "text": "\"Очаквам най-късно до 5 септември да бъде отворено за движение кръстовището на бул. „Раковски“ и ул. „Граф Игнатиев“.\" Това каза по време на проверката си на строителния обект столичният кмет Йорданка Фандъкова. В проверката взе участие и зам.-кметът Евгени Крусев.  Кметът Фандъкова отново подчерта, че държи да се работи качествено и да се спазват сроковете.Техническият ръководител Гигов увери столичния кмет, че фирмата изпълнител работи активно за преодоляване на забавянето, което се натрупа вследствие на дъждовните дни през юли. \"Ежедневно се работи по цялата дължина на обекта, като общо 110 човека изпълняват различни задачи по реконструкцията на „Граф Игнатиев“ с площадите „Славейков“ и „Гарибалди“, ул. „Солунска“ и градината пред „Свети Седмочисленици“, каза Гигов.До момента в участъка е подменена канализацията, която беше на 100 години, изградени са нови  водопроводни и канализационни отклонения, положени са кабелите на осветлението, изграден е релсовият път по ул. \"Граф Игнатиев“  в зоната между бул. „Витоша“ и площад „Гарибалди“, както и на площад „Славейков“. В момента се полага асфалт на  кръстовището на ул. „Раковски“ и ул. „Граф Игнатиев“. Започна и възстановяването на фонтана на площад „Славейков“ като се изграждат нови инженерни връзки, а бронзовата чаша на фонтана е предадена в специализирано ателие за реставрация. „При подходящи атмосферни условия очаквам към края на октомври да бъде напълно изградено трамвайното трасе и да се възстанови движението на трамваите – каза кметът Фандъкова, – след което ще продължи работата по изграждането на  пешеходната зона.\"До 15 септември трябва да бъде напълно завършена ул. „Солунска“, а до  края на  октомври  да бъдат завършени строителните дейности в градината на „Свети Седмочисленици“.Кметът Фандъкова се срещна на обекта и със студенти трети курс от Университета по архитектура, строителство и геодезия, които са на стаж във фирмата изпълнител. ", "date": "2018.08.23", "title": "Фандъкова: Пускаме кръстовището на „Раковска“ и „Графа“до 5 септември"}
{"url": "https://www.novinite.bg/articles/163423/Radev-Balgarskata-transportna-aviaciya-vinagi-e-bila-primer-za-vseotdajnost-otgovornost-i-smelost", "text": "Президентът и върховен главнокомандващ Въоръжените сили Румен Радев бе гост днес на честването на 70-ата годишнина от създаването на Българската военнотранспортна авиация и празника на 16-та транспортна авиационна група.Държавният глава благодари на военнослужещите от авиационното формирование за тяхната всеотдайност, дръзновение и смелост и отбеляза, че през годините непроменени са останали устремът и високата отговорност, с която личният състав на групата винаги е решавал стоящите пред него задачи. Румен Радев припомни, че се поддържа постоянна готовност за военномедицинска евакуация, за превоз на хора в случай на криза, за превоз на екипи за трансплантация.„Неоценима е ролята на военнотранспортната авиация в ситуации, в които единствено бързият военновъздушен транспорт дава надежда за живот на болни, пострадали и нуждаещи се от трансплантация“, категоричен бе президентът като се обърна към военнослужещите, че неведнъж се е убеждавал в тяхната висока подготовка и морални качества.Държавният глава изказа признателност и на ветераните за стореното през годините и за себеотрицанието им при изпълнение на техния дълг.В отбелязването на празника участваха заместник-министърът на отбраната Атанас Запрянов, началникът на отбраната генерал Андрей Боцев, генерали и офицери от Въоръжените сили, много ветерани от авиацията, семейства на военнослужещи.По време на церемонията бяха наградени военнослужещи за проявено високо чувство на отговорност при изпълнение на служебните задължения.", "date": "2018.08.23", "title": "Радев: Българската транспортна авиация винаги е била пример за всеотдайност, отговорност и смелост"}
{"url": "https://www.novinite.bg/articles/163420/AEC-Temelin-zapochvarabota-s-po-moderno-gorivo", "text": "В рамките на плановия ремонт на чешката АЕЦ „Темелин“ в активната зона на реактор ВВЕР-1000 на Втори енергоблок бяха заредени 48 топлоотделящи сборки от новата модификация ТВСА-Т.mod.2, производство на горивната компания на „Росатом“ – ТВЕЛ.В сравнение с топлоотделящите сборки ТВСА-Т, които бяха доставяни по-рано за АЕЦ „Темелин“, конструкцията на ТВСА-Т.mod.2 осигурява по-висока икономическа ефективност на експлоатацията на ядреното гориво и притежава по-голяма твърдост на структурата и по-малко хидравлично съпротивление, които ще се отразят положително върху експлоатационните характеристики.Серийното производство на новите топлоотделящи сборки започна през 2018 г. в Машиностроителен завод (ПАО „МСЗ“, производствено предприятие на горивната компания ТВЕЛ в гр. Електростал, Московска област). ТВЕЛ доставя ядрено гориво и за двата енергоблока на АЕЦ „Темелин“ с реактори ВВЕР-1000 в рамките на действащия договор с чешката енергийна компания CEZ.„Зареждането на най-съвременните и ефективни ТВС в реактора на АЕЦ „Темелин“ е резултат от интензивната съвместна работа на руските и чешките специалисти в рамките на инженеринговия проект за разработване и внедряване на новата модификация ядрено гориво. Това е още една успешна страница в историята на дългосрочното и ефективно сътрудничество на горивната компания на „Росатом“ – ТВЕЛ, и CEZ. Ние, от своя страна, сме готови да продължим да доставяме в Чехия съвременно и надеждно ядрено гориво, да внедряваме иновационни конструкции и модификации на ТВС от ново поколение (в това число и за реакторите ВВЕР-440), които ще направят работата на чешките АЕЦ още по-ефективна“, отбеляза старшият вицепрезидент за търговия и международен бизнес на ТВЕЛ Олег Григориев. ", "date": "2018.08.23", "title": "АЕЦ „Темелин“ започва работа с по-модерно гориво"}
{"url": "https://www.novinite.bg/articles/163417/Napadenie-s-noj-v-Parij-edin-e-ubit-dvama-sa-raneni", "text": "Мъж е нападнал с нож хора в парижкото предградие Трап, съобщава BFM TV, предаде БНР. По предварителни данни един човек е убит, а други двама са ранени.Според \"Интерфакс\" при нападението мъжът е крещял ислямистки възгласи.Полицията призова хората да избягват района.Малко по-късно от полицията съобщиха, че нападателят е неутрализиран. Самоличността му не се съобщава.", "date": "2018.08.23", "title": "Нападение с нож в Париж, един е убит, двама са ранени"}
{"url": "https://www.novinite.bg/articles/163410/Facebook-sprya-stotici-prilojeniya-za-da-zashtiti-lichnite-danni-na-horata", "text": "След скандала около компанията „Кеймбридж Аналитика“, служителите на Фейсбук от март тази година са премахнали над 400 приложения в социалната мрежа поради опасения относно защитата на личните данни на потребителите, се казва в изявление на компанията. \"От началото на разследването ние проучихме хиляди приложения и преустановихме работата на повече от 400 от тях поради опасения как може да се използват данните, които хората предоставят на приложенията. Сега проучваме това много по-внимателно“, се казва в изявлението, предаде БГНЕС. От Фейсбук също уточняват, че според новите правила в социалната мрежа, ако потребителят не е влизал в приложението в рамките на 90 дни, то приложението няма да може да получава информация за него. Изявлението също се казва, че работата в социалната мрежа на приложението myPersonality е преустановена. Представителите на последното, както беше отбелязано, неправомерно са предоставяли данни за потребителите на трета страна и отказаха проверка от Фейсбук. Представители от социалната мрежа съобщиха, че ще уведомят за това около 4 милиона потребители на myPersonality, чиито данни могат да бъдат прехвърлени на други компании. През март Фейсбук се оказа в центъра на скандала след публикацията на \"Ню Йорк Таймс\" за прехвърлянето на данни от социалната мрежа в „Кеймбридж Аналитика“. Според различни оценки става въпрос за личните данни на около 87 милиона потребители. Собственикът на компанията Марк Зукърбърг през април трябваше да говори на две изслушвания в Конгреса на САЩ. Бизнесменът увери американските законодатели, че отсега нататък във Фейсбук ще бъдат по-внимателни при обработването на личните данни на потребителите. ", "date": "2018.08.23", "title": "Facebook спря стотици приложения, за да защити личните данни на хората"}
{"url": "https://www.novinite.bg/articles/163406/Parvo-obsajdane-na-poiskanoto-poskapvane-na-gaza-ot-1-oktomvri", "text": "Комисията за енергийно и водно регулиране (КЕВР) ще проведе обществено обсъждане по искането на \"Булгаргаз\" за повишаване цената на синьото гориво от 1 октомври. Дружеството предлага прогнозна цена на газа за последното тримесечие на годината с 15 на сто, припомня БНР.Искането се мотивира с очакваните по-високи доставни цени на природния газ от внос, по-високия курс на долара спрямо лева и по-ниската от разходите за доставка цена на суровината през третото тримесечие.Прогнозната цена на природния газ отчита влиянието на ценообразуващите фактори към 9 август и не е окончателно, освен това е без цени за достъп, пренос, акциз и ДДС. Окончателното предложение ще бъде внесено в регулатора на 10 септември, се казва в съобщение на \"Булгаргаз\".  ", "date": "2018.08.23", "title": "Първо обсъждане на поисканото поскъпване на газа от 1 октомври"}
{"url": "https://www.novinite.bg/articles/163427/Policiyata-99-godishniyat-martvec-v-Sofiya-ne-e-bil-ubit", "text": "Възрастният мъж, открит мъртъв в центъра на София, вероятно не е бил убит. Сочат данните от огледа. Първоначалната информация беше, че става въпрос за смърт, причинена от нанесен удар, предаде БНР.Завършилите огледи на мястото на инцидента обаче сочат по-скоро, че става въпрос за естествена смърт.", "date": "2018.08.23", "title": "Полицията: 99-годишният мъртвец в София не е бил убит"}
{"url": "https://www.novinite.bg/articles/163419/Daritelska-kampaniya-za-deca-postradali-pri-katastrofi-zapochva-BChK", "text": "Националният дарителски фонд за подпомагане на деца, пострадали при пътнотранспортни произшествия към БЧК стартира благотворителна кампания. Целта е, в началото на новата учебна година, общественото внимание да бъде насочено към проблема за пътния травматизъм и превенцията на децата и да се наберат финансови средства, с които да се помогне за лечението и възстановяването на най-невинните жертви на „войната“ по пътищата.За съжаление те се увеличават драстично с всяка изминала година. Това е една от социалните и хуманни каузи, която Българският Червен кръст, с подкрепата на лоялни партньори, отстоява вече 14 години.От 20 август до 20 септември 2018 г. със SMS съобщение на кратък номер 1255 може да бъде направено дарение от 1 лев за лечението на дете, пострадало при злополука на пътя. ", "date": "2018.08.23", "title": "Дарителска кампания за деца, пострадали при катастрофи, започва БЧК"}
{"url": "https://www.novinite.bg/articles/163414/Nyama-bolni-jivotni-v-Bolyarovo-pokazvat-vtorite-probi", "text": "Повече от 60 дни, откакто са взети първите проби и са маркирани две животни във фермата в Болярово, видими симптоми на болестта няма. Карантинният период за болестта чума по дребните преживни животни е 21 дни.Собственичката на стадото Ани Петрова заяви, че не е допуснала ветеринарите за втора проба, защото е загубила доверие в тях и има съмнение, че пробите ще бъдат манипулирани. \"Начинът, по който избиха здравите животни до момента, в никакъв случай няма да бъдат допуснати в моя обект, категорична съм\", каза Ани Петрова, цитирана от бТВ.\"Да ви покажем защо, вижте, това е списъка, по който са вземани кръвните проби, имаме първо 10 и отдолу още 50, а другите колеги, където имат повече, стада имат по 5-6 проби\", коментира съпругът на Ани Тодор Петров.След толкова много проби и тройно по-дълъг карантинен срок, всички животни в Болярово са живи. Хората се надяват заповедта за унищожението на животните им да отпадне. ", "date": "2018.08.23", "title": "Няма болни животни в Болярово, показват вторите проби"}
{"url": "https://www.novinite.bg/articles/163425/SASht-i-oshte-6-darjavi-iskat-da-ni-prodavat-novi-iztrebiteli", "text": "България ще се отзове на поканите на всички седем страни, до които е изпратила искане за изготвяне на оферта за закупуване на нов тип боен самолет. Това увери заместник-министърът на отбраната Атанас Запрянов, предаде БНР. Досега страната ни е получила покана за военнотехнически консултации от САЩ, но има индикации за покани и от други държави, каза Запрянов, без да ги уточни:“В момента се намираме в процедура, в която сме изпратили искане за предложение от всички държави. Това са Швеция, Съединените щати, Франция, Италия, Израел. Българската страна няма как да повлияе на този етап по никакъв начин на това, което държавите ще решат и правят. Поканата, която сме получили, е за военнотехнически консултации и такава покана ние можем да получим не само от Съединените щати. Можем да получим, от която и да е друга държава, и ние ще откликнем позитивно на такива покани“, каза Запрянов.Във вторник главният секретар на президента Румен Радев, Димитър Стоянов, изрази съмнения за предопределяне изхода от състезанието за придобиване на нов изтребител. Повод за това стана новината за скорошно пътуване до Съединените щати на делегация от Министерството на отбраната. Сделката за покупка на до 8 изтребителя е на стойност милиард и 800 милиона лева с ДДС, платима за няколко години. ", "date": "2018.08.23", "title": "САЩ и още 6 държави искат да ни продават нови изтребители"}
{"url": "https://www.novinite.bg/articles/163411/Borisov-v-Sozopol-za-iztochvaneto-na-mazuta-ot-potanaliya-korab", "text": "Министър-председателят Бойко Борисов се срещна с екипа, който работи по отстраняването на мазута от потъналия през 1921 г. край Созопол американски търговски кораб „Мопанг”. Той посочи, че е възложил на министъра на транспорта, информационните технологии и съобщенията Ивайло Московски и Изпълнителната агенция „Морска администрация“ да започнат незабавни действия за отстраняване на замърсяването. „Знаете екологията винаги е била водеща за нас. Осигурихме финансирането, за да може да влязат при достатъчно добри условия“, каза премиерът Борисов и подчерта, че дейностите по премахване на мазута от кораба трябва да се провеждат при спазване на всички мерки за безопасност.От Изпълнителна агенция „Морска администрация“ и водолазния екип съобщиха, че в момента течът е спрян и от кораба не изтича мазут, както и че днес времето не позволява да започнат действията по източване на потъналия плавателен съд. Министър-председателят Борисов подчерта, че работата по премахването на мазута ще започне веднага щом условията го позволяват и че в момента категорично е спрян течът, което не налага спешното пускане на водолази, които да рискуват живота си.В сряда на оперативно заседание на Министерския съвет беше одобрен план за действие във връзка с потъналия кораб. Отпуснатите средства за справяне с проблема възлизат на 2,454 млн. лева. Сумата ще се използва за техника и екипи, които да работят по отстраняването на теча и е предвидена за максималния срок на работа - над 50 дни, при хипотеза за пълни резервоари - 650 тона мазут. ", "date": "2018.08.23", "title": "Борисов в Созопол за източването на мазута от потъналия кораб"}
{"url": "https://www.novinite.bg/articles/163426/28-potencialni-jertvi-na-trafik-na-hora-otkriti-u-nas-pri-akciya-na-Evropol", "text": "ГДБОП взе участие в международна операция на Европол. Полицейски служители от 22 държави членки на ЕС и Frontex взеха активно участие в операция по противодействие на трафика на деца по приоритетната дейност на ЕС \"Трафик на хора\". Операцията е координирана от Европол. В резултат на предприетите действия 51 непълнолетни и 72 пълнолетни са идентифицирани като потенциални жертви на трафик. Непълнолетните са били обект на трудова, сексуална експлоатация или принудителна просия. В хода на операцията са установени и няколко случая, свързани с нелегална миграция и фалшификация на документи за самоличност.По време на операцията европейските полицаи са арестували 24 лица, заподозрени за трафик на хора, а 61 лица са задържани за други престъпления.Действията са фокусирани върху \"горещите точки\" на сексуална експлоатация, принудителна просия, джебчийски кражби и кражби от непълнолетни в големите европейски градове.В България служители на ГДБОП са провели оперативно-издирвателни действия на територията на София, Русе, Видин, Бургас и курортния комплекс Слънчев бряг. Установени са 28 жени, които отговарят на профила на потенциални жертви на трафик на хора, една от които е непълнолетна- 17-годишна.", "date": "2018.08.23", "title": "28 потенциални жертви на трафик на хора открити у нас при акция на Европол"}
{"url": "https://www.novinite.bg/articles/163422/99-godishen-martav-v-Sofiya-proveryava-se-dali-ne-e-ubijstvo", "text": "Полицията разследва евентуално убийство на 99-годишен мъж в София. Тялото е намерено в дома му в района на улиците „Оборище” и „Сан Стефано”, предаде Нова телевизия.Първа го открива дъщеря му. Полицията прави оглед. От СДВР не потвърждават, че става въпрос за убийство. По данни на Бърза помощ обаче имало следи от рани по тялото. ", "date": "2018.08.23", "title": "99-годишен мъртъв в София, проверява се дали не е убийство"}
{"url": "https://www.novinite.bg/articles/163415/Putin-NATO-idva-vse-po-blizo-do-ruskite-granici", "text": "Руският президент обяви, че Москва трябва да реагира на натовското присъствие близо до границите на страната. На среща в Сочи с финландския си колега Владимир Путин подчерта, че Русия е готова да обсъди с партньорите си от НАТО правила за полетите на военната авиация, но от Алиаса отказвали, предаде БНТ.„Ние не изпращаме военните си контингенти на места, далеч от нашите граници, към натовски страни. А военната инфраструктура на НАТО се премества все по-близо до нашите граници. Разбира се, трябва да следим какво се случва там и да засилим нашата инфраструктура. Трябва да реагираме на това, че в непосредствена близост близо до нашите граници се появявят елементи на американската система за противоракетна отбрана“, отбелязва руският президент.От НАТО по-късно коментираха, че действията на Алианса са отбранителни, пропорционални и в съответствие с международните му ангажименти. Говорителката на организацията уточни, че сигурността на полетите в Балтийския район е обсъждана на Съвета НАТО - Русия. ", "date": "2018.08.23", "title": "Путин: НАТО идва все по-близо до руските граници"}
{"url": "https://www.novinite.bg/articles/163407/Dneven-horoskop-za23-avgust", "text": "Вие и вашето семейство сте готови за голяма покупка, дори ако мислите, че не можете да си го позволите. Сега е подходящото време да търсите сделки, но се захващайте само с неща, които смятате, че са ви наистина необходими. Вашето желание да говорите е налице. Имате инструментите, от които се нуждаете, за да постигнете целта си. Вашата велика енергия трябва да бъде насочена навън, ако искате да постигнете нещо голямо. Вашата лична лична сила е зашеметяваща точно сега - затова излезте и се възползвайте максимално от това! Ако сте част от екип от някакъв вид, вие ще бъдете в центъра на всичко днес, независимо дали искате или не. Ако сте представител на някоя от останалите зодии, можете да намерите дневния си хороскоп ", "date": "2018.08.23", "title": "Дневен хороскоп за 23 август"}
