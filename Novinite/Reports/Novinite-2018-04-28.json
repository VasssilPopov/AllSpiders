{"url": "http://www.novinite.bg/articles/159226/Rumanskiyat-premier-nyama-da-podava-ostavka", "text": "Румънският премиер Виорика Дънчила заяви, че няма намерение да подава оставка. В интервю за румънска медия тя каза, че е подкрепена от управляващата коалиция и смята, че в изминалите три месеца се справя добре на поста си.Вчера румънският президент Клаус Йоханис заяви, че сваля доверието си от Дънчила и поиска оставката ѝ. Причината - приетият от правителството секретен меморандум за преместване на румънското посолство в Израел от Тел Авив в Ерусалим, както и двудневната визита на министър-председателя в Израел. Според Йоханис тази стъпка е била грешка. А Дънчила поясни, че румънската дипломатическа мисия няма да се премести утре в Ерусалим, а просто вървят консултации.", "date": "2018.04.28", "title": "Румънският премиер няма да подава оставка"}
{"url": "http://www.novinite.bg/articles/159216/Pokazvat-ni-kak-hranyat-jivotnite-v-stolichniya-zoopark", "text": "Посетителите на Зоопарка в София днес ще имат възможността да наблюдават как гледачите хранят няколко вида животни – от примати до големи котки. В 3.30 ч, когато идва ред за хранене на хищниците, д-р Иван Цветков – ветеринарен лекар от зоопарка, ще разкаже как се полагат грижи за животни, гледани в плен и защо това не е лесна задача. Инициативата за демонстрационно хранене на животни е по повод 130-та годишнина на зоопарка, а темата на съботния ден ще е „Доктор Охболи”.", "date": "2018.04.28", "title": "Показват ни как хранят животните в столичния зоопарк"}
{"url": "http://www.novinite.bg/articles/159217/Remontirat-liniite-po-tramvaj-10-i-11-promenyat-dvijenieto", "text": "Въвежда се специална организация на движението за ремонт по релсовия път на трамвайни линии 10 и 11 в събота и неделя, съобщиха от пресцентъра на Столичната община.От 8:00 до 16:00 часа в събота (28 април) в участъка от площад \"Журналист\" до площад \"Велчова завера\" по маршрута на трамвайна линия 10 ще бъде извършен текущ ремонт. Във връзка с това се предвижда временна организация на движението, като от 5:00 до 16:00 часа трамвайна линия 10 скъсява маршрута си и колите ще се движат от ж.к. \"Западен парк\" до площад \"Журналист\". Разкрива се временна автобусна линия 10-ТМ с маршрут от \"Зоопарка\" до спирка \"Семинарията\".От 5:00 до 16:00 часа на 29-ти април (неделя) трамвайна линия 11 в посока кв. \"Илиянци\" ще се движи от кв. \"Княжево\" по маршрута си до кръстовище бул. \"Александър Стамболийски\" - бул. \"Константин Величков\", надясно по бул. \"Александър Стамболийски\", през площад \"Възраждане\" по маршрута на трамвайна линия 3, бул. \"Христо Ботев\", Централна ж.п. гара София, бул. \"Княгиня Мария Луиза\" и през транспортен подлез \"Надежда\" по маршрута си до кв. \"Илиянци\" двупосочно.След 16:00 часа движението ще се възстанови по постоянния маршрут.", "date": "2018.04.28", "title": "Ремонтират линиите по трамвай 10 и 11, променят движението"}
{"url": "http://www.novinite.bg/articles/159230/Rusiya-Turciya-i-Iran-tryabva-da-pomognat-na-Siriya-da-se-prochisti-ot-teroristi", "text": "Русия, Турция и Иран трябва да помогнат на сирийското правителство в Дамаск да прочисти страната си от терористи, заяви руският външен министър Сергей Лавров, цитиран от Ройтерс. Той направи изявлението си на среща с турския си колега Мевлют Чавушоглу и иранския Джавад Зариф в Москва.Западните страни се прикриват с изявления, че подкрепят суверенитета, независимостта и териториалната цялост на Сирия, но \"това са само думи, които, доколкото може да се съди, прикриват планове да я разделят и да преформатират Близкия изток\", добави при откриването на срещата Лавров, цитиран от ТАСС.\"Мирът в Сирия, както показват събитията от последните седмици, явно не е нужен на всички\", подчерта руският външен министър. Всеки път, когато се появи надежда за решаването на ситуацията в Сирия, по нея се нанася удар, подчерта той.\"Принудени сме да констатираме, че продължават опитите да се попречи на започване на диалог между сирийците, да се попречи на формирането на конституционна комисия\", добави Лавров. Той припомни, че решението за създаването ѝ беше взето на конгреса на сирийския национален диалог в Сочи и е получило подкрепата на генералния секретар на ООН Антониу Гутериш и на неговия специален представител Стафан де Мистура.", "date": "2018.04.28", "title": "Русия, Турция и Иран трябва да помогнат на Сирия да се прочисти от терористи"}
{"url": "http://www.novinite.bg/articles/159221/Zdravko-Zdravkov-Sofiya-tryabva-da-nameri-svoeto-myasto-za-visokite-sgradi", "text": "Главният архитект на София Здравков Здравков призова да се намери решение на казуса със строежа на 44-етажна сграда в квартал \"Стрелбище\". Заради отказа си да задвижи проекта, за да запази зеления терен, Здравков беше глобен от Върховния административен съд с 13 000 лева. В студиото на \"Денят започва с Георги Любенов\" той предложи проблемът да се реши с разговори с инвеститора, или с прекратяване на решението. Здравков благодари на столичните общински съветници, които решиха да платят глобата вместо него в знак на солидарност.Здравко Здравков - главен архитект на София: \"Инвеститорът поисква един акт, макар и незаконосъобразен - дори в момента когато е поискан към 2007 година, той е незаконосъобразен - обаче в същото време аз имам разпореждане \"Издайте ми искания акт в 14-дневен срок\". Така че аз, за да свърша съдебното решение, трябва да свърша поредица от закононарушения. Волята на Общинския съвет към 2009 година казва ясно и категорично: \"Този терен става част от зелената система на града\" и изпадам в ситуация, в която не изпълнявам съдебно решение и ме глобяват по 500 лева на седмица. Наистина трябва да се намери трайното решение на този казус.\"Главният архитект обясни още, че като администрация имат желание в града да се спазват ясните параметри на плана от 2007-а и в последствие и от 2009 година. В него е постановено за всяка една зона колко може да бъде застроявано и като ограничение като височини, като плътност, като интензивност. Създадени са механизми, за да не се претоварват параметрите, постановени от плана за 2009 година.Предложени са варианти, които да изтеглят високото застрояване в периферията на града. Законодателят е възприел правилното решение да създаде възможност за създаване на такива зони, а със следващо изменение на общия устройствен план да се дефинират ясно къде ще бъдат тези места, за да не се провокира спекула с недвижими имоти.Здравко Здравков - главен архитект на София: София трябва да намери своето място за високите сгради, защото в 21-и век високото строителство е факт. Високото строителство има своите качества, но то трябва да намери своето място в града, така че да не създава всички останали проблеми - гледката към Витоша, транспортно-комуникационни проблеми.Според архитекта, ние нямаме навик да живеем в една такава висока сграда. Той обясни, че задължението е да има за всеки един апартамент паркомясто. В големите сгради има предпоставка да попаднем в задръстване в блока си. Арх. Здравков е убеден, че времето ще покаже, че създаването на високи сгради само с една функция е грешка. Съвременната тенденция в развитието на кулите е една мултифункционалност, уточни той.", "date": "2018.04.28", "title": "Здравко Здравков: София трябва да намери своето място за високите сгради"}
{"url": "http://www.novinite.bg/articles/159218/Dneven-horoskop-za-sabota", "text": "Вашата социална енергия е много силна днес. Ще ви се наложи да бъдете достоен представител на дадена група хора, може би град, нация, държава или семейство. Ще докоснете много хора и ще оставите отпечатък в съзнанието им. Днес умствената ви енергия е изключително силна и ще ви хрумнат много нови и гениални идеи. В състояние сте да се справите с почти всичко днес. Споделете какво мислите с тези около вас, може да има някой, който да може да ви помогне.Днес ще се наложи да сложите граница между социалния и личния си живот, въпреки че това може да означава, че никой няма да е напълно удовлетворен. Просто приемете, че така трябва да стоят нещата. Вижте повече на", "date": "2018.04.28", "title": "Дневен хороскоп за събота"}
{"url": "http://www.novinite.bg/articles/159222/Zaradi-remont-se-spira-dvijenieto-v-aktivnata-i-avarijnata-lenta-v-dva-uchastaka-na-AM-Trakiya", "text": "Заради ремонт се спира движението в активната и аварийната лента на АМ \"Тракия\" при 38-ми и 49-ти км /посока София/. Това съобщиха от АПИ. Трафикът в двата участъка се извършва в изпреварващата лента на магистралата.", "date": "2018.04.28", "title": "Заради ремонт се спира движението в активната и аварийната лента в два участъка на АМ \"Тракия\""}
{"url": "http://www.novinite.bg/articles/159219/Dvete-Korei-slagat-kraj-na-vojnata-tazi-godina", "text": "КНДР и Южна Корея се договориха да обявят края на Корейската война тази година. Това съобщи японската агенция Киодо, като се позова на севернокорейската агенция КЦТА, цитирана от ТАСС. КЦТА разпространи текста на Декларацията от Панминчжон след вчерашната среща на върха между южнокорейския президент Мун Дже-ин и севернокорейския лидер Ким Чен-ун. В текста на документа, публикуван вчера от Южна Корея, се говореше, че Северът и Югът се канят да подпишат мирен договор, но не беше спомената набелязана дата. \"КНДР и Южна Корея ще обявят край на примирието, продължаващо от 1953 г., за да бъде трансформирано то в мирен договор. За тази цел Северна Корея, Южна Корея и САЩ ще работят за тристранна или четиристранна среща на върха (с участието на Китай) за създаване на система на траен мир\", се казваше в документа. КЦТА отбелязва, че двете страни ще следват общата цел за премахване на ядрените оръжия от Корейския полуостров. \"Общата цел (на Севера и Юга) е пълното премахване на ядрените оръжия от Корейския полуостров чрез избавяне от тях\", се казва в съобщението. След вчерашната среща на върха Ким Чен-ун не направи изявление, отнасящо се до отказа от ядрената програма. Освен това изразът \"пълно премахване на ядрените оръжия\" обикновено не се споменава в централните севернокорейски медии.Вчера в пограничното селище Панминчжон се състоя историческа среща между президента на Северна Корея Мун Дже-ин и лидера на КНДР Ким Чен-ун. Тези преговори станаха първата среща на върха между Севера и Юга от повече от десет години. Преди началото им южнокорейският президент по покана на Ким прекрачи демаркационната линия, извършвайки \"блиц визита\" в КНДР, продължила по-малко от минута. Ким Чен-ун също прекрачи границата и така стана първият севернокорейски лидер, посетил територията на Южна Корея след 1953 г. След преговорите лидерите на двете страни подписаха съвместната \"Декларация от Панминчжон за мир, процъфтяване и обединение на Корейския полуостров\".", "date": "2018.04.28", "title": "Двете Кореи слагат край на войната тази година"}
{"url": "http://www.novinite.bg/articles/159223/Koli-i-avtobusi-chakat-na-granicata-ni-sas-Sarbiya", "text": "Интензивен е трафикът на българо-сръбската граница посока Сърбия, съобщи репортер на Аctualno.com. Образувала се е колона от автобуси, като на гишето за тежкотоварните автомобили ТИР-овете преминават дори по-бързо от автобусите и леките коли.Туристи коментират, че ситуацията е необичайна, тъй като забавянето при проверката на личните им документи е както на българското, така и на сръбското гише. С напредването на деня трафикът се увеличава, като към настоящия момент се е образувала и колона от леки автомобили на вход към западната ни съседка.", "date": "2018.04.28", "title": "Коли и автобуси чакат на границата ни със Сърбия"}
{"url": "http://www.novinite.bg/articles/159224/Praznik-na-yajceto-shte-se-provede-v-Pavlikeni", "text": "Петият Празник на яйцето ще се проведе в Павликени. Мотото на инициативата тази година е – „Яйцето или кокошката?“. Това съобщи за Радио „Фокус“ – Велико Търново кметът на Павликени инж. Емануил Манолов. Организаторите, в лицето на местната администрация, очакват между 3 и 4 хиляди посетители да се включват в тържествата. От миналата година събитието се провежда в градския парк „Кирил Ракаров“. Във връзка с мотото на празника, през настоящата година ще бъде реализирана томбола, която едновременно ще даде възможност на участниците в нея да спечелят награди, но освен това талоните ще са в два цвята, като с единия ще може да се гласува, че яйцето е първо, а другият - че е кокошката. Всички билети ще бъдат събрани в урна и непосредствено преди раздаването на наградите, ще бъдат преброени. Така организаторите ще дадат отговор на вечния въпрос „Яйцето или кокошката е първо“. По въпроса се провежда и online гласуване. И през настоящата година ще бъдат запазени характерните акценти за празника. Ще има много песни, танци, творчески работилници, кулинарни състезания и спортни игри, чиито регламент е променен, за да бъдат те по-атрактивни. Ще бъдат приготвени и стотици омлети, които ще са безплатна почерпка за гостите и жителите на града. В рамките на празника ще има и благотворителен базар, организиран от фондация „Майки за донорство“. В програмата е включено и „селфи с щраус“ в зоокъта в Павликени, а най-интересните снимки ще получат награди. Ще бъдат представени и свързани с яйца и други традиционни за региона занаяти. Всички инициативи са напълно безплатни.", "date": "2018.04.28", "title": "Празник на яйцето ще се проведе в Павликени"}
{"url": "http://www.novinite.bg/articles/159220/Ministar-Kralev-se-sreshtna-s-prezidenta-na-Svetovnata-konfederaciya-po-bejzbol", "text": "Министърът на младежта и спорта Красен Кралев се срещна сРикардо Фракари, президент на Световната конфедерация по бейзболи софтбол (WBSC). Гостът е в София във връзка с провеждащата сеБалканиада по бейзбол, софтбол и софтбол за смесени отбори (26 – 29април).На срещата в кабинета на министъра присъстваха ощепрезидентът на Европейската федерация по софтбол Габриел Вааге ипредседателят на Българската федерация по софтбол Юрий Алкалай.Рикардо Фракари уведоми министър Кралев, че само предиседмица Световната федерация е приела като официална дисциплинабейзбол 5, която обединява бейзбол, софтбол и софтбол за смесениотбори. Тази дисциплина може да се играе навсякъде и прави спортаизключително достъпен.„За нас е много важно всеки един спорт да бъде практикуван отколкото се може повече деца и млади хора. И аз съм убеден, че чрезбейзбол 5 много българи ще имат възможност да се запознаят с Вашияспорт“, каза Кралев.Министърът връчи на Рикардо Фракари почетен плакет на ММС, ана Габриел Вааге почетен медал.Това е второ издание на Балканиадата, която е историческосъбитие за бейзбола и софтбола, защото е първият голям турнир вЕвропа, който обединява двата спорта. Състезанието съвпада счестването на 30-ата годишнина от представянето на бейзбола исофтбола като организиран спорт в България.", "date": "2018.04.28", "title": "Министър Кралев се срещна с президента на Световната конфедерация по бейзбол"}
{"url": "http://www.novinite.bg/articles/159229/Edin-ot-osnovnite-lideri-na-IDIL-e-ubit", "text": "Един от основните лидери на ИДИЛ е бил убит, а други трима са арестувани след правителствена атака в Йемен, съобщиха АФП и БГНЕС.Салех Ал-Бакши, самопровъзгласил се за „емир” на радикалната групировка в районите Аден и Абян, е убит при нападение на правителствените сили над скривалище на ИД, намиращо се на държавна територия.Ислямската мрежа, включително ИДИЛ и \"Ал Кайда на Арабския полуостров\", използват войната в Йемен, за да разширят присъствието си и в южните части на страната.", "date": "2018.04.28", "title": "Един от основните лидери на ИДИЛ е убит"}
{"url": "http://www.novinite.bg/articles/159227/Rosen-Plevneliev-i-Desi-Banova-shte-stavat-roditeli", "text": "Бившият президент на Република България Росен Плевнелиев ( 2012-2017 ) и журналистката Деси Банова очакват бебе през настоящатата есен. Преди това двамата ще сключат брак.Миналия октомври Плевнелиев заяви, че бракът му вече е история. Месец и половина по-рано започва любовната му връзка с Деси Банова.Първата среща на  Росен и Деси е на 26 април 2017-та година, когато са на гости на едно и също събитие. Тогава двамата разговарят, а Плевнелиев се запознава и с бъдещата си тъща, която придружава Деси Банова, припомня \"24 часа\".", "date": "2018.04.28", "title": "Росен Плевнелиев и Деси Банова ще стават родители"}
{"url": "http://www.novinite.bg/articles/159225/NAP-50-ot-horata-podavat-danachna-deklaraciya-onlajn", "text": "Наближава финалът на данъчната кампания - 30 април. Това припомни пред БНТ говорителят на НАП Росен Бъчваров.Приходната част на бюджета са движи доста обнадеждаващо, обясни Бъчваров. Огромна част от хората вече използват електронните услуги. Има около 450 000 подадени декларации, половината са подадени онлайн, каза Бъчваров.При фирмите процентът на подадени по електронен път декларации е 100. Приходът от физически лица е около милиард и 300 милиона годишно. За 2018 година е планирано НАП да събере малко над 20 милиарда лева, уточни Росен Бъчваров.Срокът за данъчно облекчение от 5% отстъпка върху данъците беше намален на 30 дни. Бъчваров обясни още, че имаме плосък и нисък данък в сравнение с други страни. Въпреки това у нас има много широка база от данъчни облекчения - за дарения, за меценатство, за Фонда за лечение на деца и др.Друга причина за намаляването на срока е навлизането на електронното плащане на данъците, което всеки може да направи от компютъра в дома си. Естественият процес на онлайн деклариране е такъв и държавата съвсем естествено очаква, че повечето хора ще правят така, каза още Бъчваров.", "date": "2018.04.28", "title": "НАП: 50% от хората подават данъчна декларация онлайн"}
{"url": "http://www.novinite.bg/articles/159228/WhatsApp-vavejda-dolna-vazrastova-granica-za-polzvatelite-si", "text": "Популярното мобилно приложение за текстови съобщения \"Whatsapp\" вдига минимално разрешената възраст за потребителите си в Европа от 13 на 16 години. Целта е по този начин да бъдат изпълнени новите изисквания за личните данни в ЕС, които влизат в сила от 25 май.\"Whatsapp\" вече ще иска от европейските си потребители да потвърждават възрастта си, а това ще става чрез известие за нови правила за ползване на услугата. политиката за личните данни на приложението ще се осъществява от ново юридическо лице, \"Whatsapp Ирландия\", дружество с ограничена отговорност, което ще заработи през следващите седмици. Не е ясно как и дали изобщо спазването на възрастовото ограничение ще бъде проверявано с оглед на лимитирания обем данни, който услугата има право да изисква и съхранява.Компанията майка Фейсбук, която има своя отделна политика в областта на личната информация, възприе различен подход, що се отнася до децата в юношеска възраст между 13 и 15 години. Целта тук също е да се изпълнят изискванията на предстоящия да влезе в сила нов регламент на ЕС за защитата на личните данни.Фейсбук иска от децата на тази възраст да посочат родител или настойник, който да даде съгласие те да споделят информация за себе си в социалната мрежа. В противен случай не получават напълно персонализирана версия на социалната мрежа.Към началото на тази година приложението има над 1,5 милиарда потребители. В последните години създаденото през 2009 г. приложение беше подложено на натиск от няколко европейски правителства заради предлаганата от него система за изпращане на текстови съобщения, която е напълно криптирана. Друга причина беше намерението да се споделят още данни с компанията майка Фейсбук.Самата компания Фейсбук е под засилено наблюдение от различни регулаторни органи и парламенти по света, откакто миналия месец разкри, че личната информация на милиони потребители е попаднала по неправомерен начин в компанията за политически консултации \"Кембридж Аналитика\". Това породи безпокойство изобщо за начина, по който компанията управлява потребителските данни.Сред другите обявени промени от \"Whatsapp\" е и тази, че потребителите ще могат да свалят обобщение за съхраняваните за тях данни, като например модела и марката на използваното от тях устройство, контактите и групите им и всякакви блокирани номера, съобщава БНР.", "date": "2018.04.28", "title": "\"WhatsApp\" въвежда долна възрастова граница за ползвателите си"}
{"url": "http://www.novinite.bg/articles/159215/Dnes-shte-preobladava-slanchevo-vreme", "text": "Днес ще преобладава слънчево време. Преди обяд в низините ще има ниска облачност или мъгла. В следобедните часове ще се развива купеста облачност, значителна над планините и планинските райони в Западна и Централна България. Само на отделни места ще превали и прегърми. Ще духа слаб, в източните райони до умерен вятър от изток-югоизток. Максималните температури ще са от 17-19° по морския бряг, до 30° на места в Дунавската равнина. Над планините ще бъде предимно слънчево. Ще се развива купеста и купесто-дъждовна облачност и на места в масивите от Западна България след обяд ще има краткотрайни валежи, с гръмотевици. Ще духа до умерен вятър от източната четвърт. Преди обяд в отделни райони ще е мъгливо. Максималната температура на височина 1200 метра ще е около 18°, на 2000 метра – около 11°", "date": "2018.04.28", "title": "Днес ще преобладава слънчево време"}
