{"url": "https://www.novinite.bg/articles/184281/Analizatori-Balgarite-da-ochakvat-po-golemi-zaplati-prez-2020-g", "text": "Ръст на заплатите през 2020 година прогнозират анализатори въз основа на икономическите показатели в България през изминалата година, съобщава БНТ. А от Министерството на финансите отчитат забавяне на растежа на БВП през трето тримесечие до 3,1% на годишна база. Според краткосрочната бизнес статистика в края на предходната година строителната продукция и търговията на дребно се забавили своя темп, на фона на ръст в производството и оборота в промишлеността. Инфлацията е била 2,2% или с процент повече спрямо края на 2018 година, заради поскъпването с около половин процент на промишлените стоки и на преработените храни.На този фон българинът е теглил повече кредити през миналата година, над 7 на сто от предходната, като по този начин е гласувал доверие на икономическата перспектива у нас. Само в края на 2019 г. жилищните банкови заеми са нараснали с 14 на сто, потребителските - с малко над 10%, а фирмените - с над 7%.Държавната хазна също се е радвала на добро финансово здраве с ръст от над 11 на сто бюджетни постъпления. Според анализа те се дължат на увеличените в края на годината с 8,7 % данъчни приходи, 11 на сто здравноосигурителни вноски и на 25% неданъчни приходи.На базата на сравнително позитивните показатели през 2019 г. анализаторите прогнозират ръст на заплатите през новата година и дефицит на работна сила.“Вероятно и през следващата година ще продължи ръстът на възнагражденията с относително бързи темпове. Вероятно над 8, може би 10%. Това не е изолиран процес в България. В голяма част от страните от Централна и Източна Европа се случва.Работодателите ще трябва да свикват с това и основният начин да се справят е увеличение на производителността на труда, т.е. със същите хора, плащайки им повече, но те трябва и да произвеждат повече, за да може българският бизнес да остане конкурентоспособен”, отбеляза пред БНТ анализаторът от Институт за пазарна икономика Лъчезар Богданов. ", "date": "2020.01.04", "title": "Анализатори: Българите да очакват по-големи заплати през 2020 г."}
{"url": "https://www.novinite.bg/articles/184258/Nova-US-ataka-v-Bagdad-petima-ot-proiranskata-miliciya-sa-zaginali", "text": "Поне петима членове на проиранска милиция са загинали при въздушно нападение в Багдад, предаде БГНЕС. Атаката се случва около 24 часа, след като при нападение с безпилотен самолет американски сили убиха Касим Солеймани , който е една от най-влиятелните фигури сред съюзниците на Иран в Близкия изток. Новият въздушен удар на САЩ е бил насочен към висш командващ в иракската паравоенна група „Хашед ал Шааби” рано тази сутрин, съобщи АФП, позовавайки се на иранската държавната телевизия. Новата атака е само ден след като нападение с дрон уби висшият ирански генерал Солеймани.Каналът заяви, че атаката се е провела северно от иракската столица Багдад, но не посочи конкретната цел.Полицейски източник съобщи за АФП, че бомбардировката е ударила конвой на групировката „Хашед” и е оставила “мъртви и ранени”. Източникът не е посочил конкретно броя на жертвите и ранените. ", "date": "2020.01.04", "title": "Нова US атака в Багдад, петима от проиранската милиция са загинали"}
{"url": "https://www.novinite.bg/articles/184265/Arest-za-oshte-edin-ot-bandata-alo-izmamnici-hvanati-prez-avgust", "text": "24-годишен от Кресна, обявен за издирване във връзка с телефонни измами, е задържан от служители на ГДГП и ГДНП на столичната аерогара при пристигане от Германия. Мъжът е привлечен като обвиняем по досъдебното производство за организирана престъпна група, извършвала телефонни измами. Седем от участниците в групата бяха задържани след операцията на ГДНП и Спецпрокуратурата на 30 август 2019 г., проведена в градовете Левски и София.24-годишният е привлечен в качеството на обвиняем за участие в организирана престъпна група, заедно с останалите 7 задържани по време на операцията на 30 август. В хода на досъдебното производство са събрани доказателства за съпричастността му към извършена на 1 август в София телефонна измама. В схемата той е участвал като куриер, като е взел от млада жена инкриминираната сума от 11 000 лв. в района на Семинарията. След това заминал за Германия със семейството си, където се е укривал.Мъжът е с наложена от прокуратурата мярка за задържане под стража за срок до 72 часа. Работата продължава под надзора на Специализираната прокуратура.", "date": "2020.01.04", "title": "Арест за още един от бандата ало измамници, хванати през август"}
{"url": "https://www.novinite.bg/articles/184254/Dneven-horoskop-za-sabota", "text": "Успокойте се! Имате да свършите много неща и не разполагате с никакво време, но всичко това е поправимо. Опитайте да удължите сроковете за изпълнение на задачите и дайте всичко от себе си.Опитайте да не се притеснявате прекалено за приятелите си, те могат да се грижат сами за себе си. Ще получите много комплименти и похвали днес. Денят ще е изпълнен с положителни емоции.Способността ви да говорите ясно и да карате хората да се замислят, днес е по-силна от всякога. Не се притеснявайте да комуникирате днес, ще бъде полезно както за вас, така и за околните.Представителите на останалите зодии могат да намерят дневния си хороскоп ", "date": "2020.01.04", "title": "Дневен хороскоп за събота"}
{"url": "https://www.novinite.bg/articles/184262/Pompeo-Reshenieto-na-Tramp-za-likvidiraneto-na-Solejmani-spasi-mnogo-hora", "text": "По времето, когато е бил убит иранският генерал Касем Солеймани е планирал нападения не само срещу американци, но и срещу иракчани, ливанци и сирийци, заяви държавният секретар на САЩ Майк Помпео без да представи никакви доказателства.“Когато кацна в Багдад, той беше на обиколка на региона. Преди това той е пътувал до места в целия регион. Целта на пътуванията беше да подготви изключително това, което наричаха “голяма атака”. Те имаха намерение да унищожат значителен брой американци”, заяви Майк Помпео в интервю за „Фокс Нюз”, предаде БГНЕС.“Но без съмнение това би довело до жертви и сред местните – вероятно иракчани, ливанци и сирийци, хора от целия регион. Това нападение щеше да бъде с огромен мащаб. Не можем да говорим за подробности, но е достатъчно да кажем, че американците могат да бъдат сигурни: Решението на президента (на САЩ Доналд Тръмп – бел. ред.) да отстрани Касем Солеймани спаси много американци”, каза Помпео.По-рано САЩ заявиха, че са извършили операцията за убийството на Солеймани, опасявайки се от неминуемо нападение от страна на Иран в региона. Операцията е проведена няколко дни, след като демонстранти нападнаха американското посолство в Багдад, за което САЩ обвиниха Иран и неговата шиитска милиция в Ирак.", "date": "2020.01.04", "title": "Помпео: Решението на Тръмп за ликвидирането на Солеймани спаси много хора"}
{"url": "https://www.novinite.bg/articles/184259/Libijskiyat-opozicionen-general-Haftar-obyavi-djihad", "text": "Командващият либийската национална армия генерал Халифа Хафтар обяви всеобща мобилизация и противопоставяне на чуждото нашествие, съобщи РИА „Новости“, предаде БГНЕС.Правителството на Либийското национално съгласие със седалище в Триполи, преди това поиска военна помощ от Турция на фона на атаките на войските на Халифа Хафтар към либийската столица. Става дума за военна подкрепа „по въздух, суша и море“ за отблъскване на настъплението. Турският парламент предварително одобри изпращането на турските военни в Либия.“Днес обявяваме джихад и обща мобилизация. Оръжия ще бъдат предоставени както на мъже, така и на жени, както на военни, така и на цивилни”, каза Хафтар във видео – обръщение на либийците.В същото време Хафтар заяви, че турският президент Реджеп Таийп Ердоган тласка армията си към гибел.", "date": "2020.01.04", "title": "Либийският опозиционен генерал Хафтар обяви джихад"}
{"url": "https://www.novinite.bg/articles/184269/40-narusheniya-pri-4000-proverki-za-pirotehnika-po-praznicite", "text": "3990 проверки са направени от служители на Охранителна полиция за недопускане на нерегламентирана продажба на пиротехнически изделия преди и по време на коледните и новогодишните празници.  Констатирани са 40 нарушения, което представлява 1% от случаите. 34 от тях - за нерегламентирана търговска дейност, а  6 - за неправомерна употреба на пиротехнически изделия. За съответните нарушения са съставени 39 акта  и е образувано едно досъдебно производство.В хода на инспекциите полицейските органи са издали 445 разпореждания, предупредени са 1277 лица, изпратени са 329 уведомителни писма. Иззети са и 7958 стандартни опаковки с пиротехнически изделия.Заради неправилно боравене с пиротехнически изделия са пострадали 8 души, сред които и едно дете, няма допуснат смъртен случай.", "date": "2020.01.04", "title": "40 нарушения при 4000 проверки за пиротехника по празниците"}
{"url": "https://www.novinite.bg/articles/184266/Jena-ot-Burgas-s-dokazan-svinski-grip", "text": "Възрастна жена се е разболяла от грип в Бургас. Това е трети доказан случай на свински грип, съобщиха от Районната здравна инспекция в Бургас, съобщава БГНЕС.Референтната лаборатория е потвърдила, че става дума за вируса H1N1, популярен като свински грип. Според медицинските специалисти по-сериозна вълна на заболяването се очаква през февруари.„Заболялата е жена на 65 години от община Средец, която е хоспитализирана в инфекциозно отделение на МБАЛ Бургас. Пациентката се подобрява, провежда се адекватно лечение. Жената е изследвана навреме, хоспитализирана е и в началото на другата седмица предполагам, че ще бъде изписана”, заяви д-р Величка Григорова от РЗИ-Бургас. ", "date": "2020.01.04", "title": "Жена от Бургас с доказан свински грип"}
{"url": "https://www.novinite.bg/articles/184276/Vojnata-v-Siriya-380-hil-jertvi-115-hil-ot-koito-civilni", "text": "Почти 9 години след началото на войната в Сирия загиналите в нея достигат над 380 000 души, предават БГНЕС и БНТ, цитирайки АФП. Над 115 000 от жертвите са цивилни, невинни граждани, съобщават международни наблюдатели.Сирийската обсерватория за правата на човека, която има мрежа от източници в цялата страна, заяви, че в сраженията са загинали над 22 000 деца и повече от 13 000 жени.Гражданската война в Сирия избухна след безпрецедентни антиправителствени протести в южния град Дараа на 15 март 2011 г. Гражданското недоволство и демонстрациите бяха брутално потиснати от режима на властта. Това доведе до въоръжен конфликт, в който бяха въвлечени джихадисти и странични сили.Конфликтът прогони от родните им домове и изпрати в изгнание над 13 милиона сирийци, причинявайки загуби от милиарди долари на страната.По данни на наблюдатели на гражданската война в Сирия през март миналата година жертвите на войната бяха 270 000 души, което значи, че за година живота си са загубили над 128 000 сирийски и други бойци.Повече от половината от тях са сирийски войници, докато 1 682 са от ливанската шиитска група Хизбула, чиито членове водят сражения в Сирия от 2013 г.Войната също е отнела живота на повече от 69 000 бойци на опозиция, ислямисти и кюрди.Тя е убила и над 67 000 джихадисти, главно от групировките Ислямска държава и Хаят Тахрир ал Шам (HTS), групировка на бившия филиал на Ал Кайда в Сирия.Общият брой на смъртните случаи не включва около 88 000 души, починали вследствие на изтезания в затворите, както и хиляди изчезнали, след като са били отвлечени.С подкрепата на мощните съюзници Русия и Иран, сирийският президент Башар ал Асад успя да си върне контрола на почти две трети от страната в последните години, след поредица от победи срещу бунтовници и джихадисти от 2015 г. насам.Няколко части на страната, обаче остават извън обсега на правителството в Дамаск.Те включват последния основен опозиционен бастион на Ислямска държава - Идлиб, - регион с около три милиона души, който в момента е под контрола на джихадистите.През последните седмици над 284 000 души да напуснаха домовете си заради ескалация на насилието там.Счита се, че конфликтът в Сирия е възвърнал икономиката на страната поне три десетилетия назад, като е унищожил инфраструктурата и е парализирал основните производства, сред които тези на електричество и петрол.   ", "date": "2020.01.04", "title": "Войната в Сирия – 380 хил. жертви, 115 хил. от които цивилни"}
{"url": "https://www.novinite.bg/articles/184275/Harvatite-izbirat-noviya-si-prezident-utre", "text": "Консервативният президент на Хърватия Колинда Грабар-Китарович се опитва да привлече на своя страна националисти преди балотажа в неделя срещу левия бивш премиер Зоран Миланович, който има лека преднина според социологическите проучвания, предадоха БГНЕС и БНТ, позовавайки се на АФП.На първия тур на 22 декември м.г. Миланович взе 29,55% срещу 26,65% за настоящия държавен глава.Балотажът идва само дни, след като Хърватия пое ротационното председателство на ЕС.В неделя 3,8 млн. гласоподаватели са призовани да изберат между две съпернически визии за страната – „истинската Хърватия“, която дясноцентристката Колинда Грабар-Китарович заявява, че представлява, и „нормална Хърватия“, обещана от социалдемократа Зоран Миланович.Президентският пост е предимно церемониален – държавният глава представлява страната на световната сцена, координира външната политика с правителството и е главнокомандващ въоръжените сили.Според анализатори преизбирането на Грабар-Китарович зависи от способността ѝ да привлече привържениците на националиста фолк-певец Мирослав Шкоро, който отпадна от надпреварата на първи тур.Неуспех да обедини десницата ще разклати и партията ѝ ХДО (Хърватска демократична общност). Настоящият премиер Андрей Пленкович от ХДО води умерена политика с поглед към предстоящите тази есен парламентарни избори.   ", "date": "2020.01.04", "title": "Хърватите избират новия си президент утре"}
{"url": "https://www.novinite.bg/articles/184279/10-tona-pyasak-konfiskuvani-na-letishtata-v-Sardiniya", "text": "Повече от 10 тона пясък са били конфискувани през миналата година само на три летища в Сардиния, съобщава РИА Новости, като цитира местни природозащитници, предаде БНР.Оказва се, че много туристи отнасят със себе си като сувенири от Сардиния тонове красив пясък, камъчета и мидени черупки, като по този начин причиняват огромни щети на уникалната природна италианския  остров.Пясъкът там е наистина уникален: цветът му варира от снежнобял до тъмнорозов, а размерът му - от най-фин прах до оризови зърна.Въпреки забраната за износ на тези естествени материали и солените глоби от 500 до 3 хиляди евро, властите все още  не могат  да овладеят ситуацията. Една от причините е, че по-голямата част от този нелегален трафик е дело на туристи, които пътуват с автомобили. ", "date": "2020.01.04", "title": "10 тона пясък конфискувани на летищата в Сардиния"}
{"url": "https://www.novinite.bg/articles/184270/NATO-slaga-kraj-na-trenirovachnite-si-misii-za-irakskata-armiya-i-policiya", "text": "НАТО прекратява тренировъчните мисии в Ирак, съобщи говорител на Организацията пред АФП, предадоха БГНЕС и БНТ. Това става след убийството на иранския военен генерал Касем Солеймани, който бе ликвидиран с американски дрон на летището в Багдад в петък.Мисията на НАТО в Ирак, която наброява стотици военнослужещи от различни държави, обучава силите за сигурност на страната по искане на правителството на Багдад. Основна цел е да бъде предотвратено завръщането на групировката “Ислямска държава”.", "date": "2020.01.04", "title": "НАТО слага край на тренировъчните си мисии за иракската армия и полиция"}
{"url": "https://www.novinite.bg/articles/184252/Sofiya-praznuva-142-godini-svoboda", "text": "София отбелязва днес 142 години от Освобождението на града от турско робство, припомня БГНЕС.С празнично биене на камбаните на централните софийски храмове, благодарствен молебен и литийно шествие ще бъде отбелязана годишнината от навлизането на руските войски под предводителството на генерал Йосиф Владимирович Гурко в София и освобождението на града от турско робство.София е освободена преди 142 години без насилия, без пожари, както се е планирало, без избиване на населението. Тук бързата реакция на руските войски, които проникват светкавично в града и съпротивата на западните консули, които са отказали да го напуснат, както и волята на жителите на града, водят до неговото освобождение през 1878г.Благодарственият молебен е бил в храм „Света Неделя”, където се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко.На 4 януари 2020 г. благодарственият молебен ще се състои в храм „Света Неделя” от 10 ч. Именно там преди 142 години се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко. Литийното шествие и поднасянето на цветя и венци пред паметниците на Генерал Гурко и Цар Освободител ще бъде от 10.30 ч., а от 11.15 ч. ще се състои литературно-музикална програма и поднасяне на венци пред паметника на Българския опълченец. ", "date": "2020.01.04", "title": "София празнува 142 години свобода"}
{"url": "https://www.novinite.bg/articles/184251/Denyat-zapochva-sas-slanchevo-vreme-po-obyad-shte-zapochne-zaoblachavane", "text": "Днес времето ще бъде слънчево, но около обяд от северозапад облачността, предимно средна и висока, ще започне да се увеличава и вплътнява. Ще духа слаб до умерен вятър от запад-северозапад. Максимални температури между 7 и 12 градуса, в София около 8, сочи прогнозата на НИМХ.Атмосферното налягане е по-високо от средното за месеца. През деня ще се задържи почти без промяна.Над планините ще бъде предимно слънчево, но след обяд от северозапад облачността, предимно средна и висока, ще се увеличава и вплътнява. Ще духа умерен, по високите части временно силен вятър от север-северозапад. Максимална температура на височина 1200 метра ще бъде около 6 градуса, на 2000 метра около минус 2.Над Черноморието ще бъде предимно слънчево, но по-късно през деня от северозапад облачността ще се увеличава. Ще духа слаб до умерен северозападен вятър. Максимални температури на въздуха 8-10 градуса, температурата на морската вода е около 10. Вълнението на морето ще бъде 1-2 бала.", "date": "2020.01.04", "title": "Денят започва със слънчево време, по обяд ще започне заоблачаване"}
{"url": "https://www.novinite.bg/articles/184280/Edin-na-vseki-petima-evropejci-tormozen-ot-shuma", "text": "Всеки пети жител на Европейския съюз се оплаква от прекалено високи нива на шум в района, в който живее или работи, предадоха БГНЕС и Нова ТВ.Данните за това, че почти една пета от населението на ЕС страда от шума, са на Евростат.Два пъти повече жители се оплакват от шума в града - 24,1%, отколкото жителите в селските райони, където шумът пречи на всеки десети жител, сочат данните на статистическата агенция за 2018 г.Според проучването шумът най-много притеснява хората, които живеят сами - 21,8 на сто, както и двойки, които нямат деца.Най-често от високи нива на шум се оплакват жителите на Малта - 28,2%. След тях в класацията се нареждат германците, холандте, следвани от португалци, румънци, британците, както и жителите на Кипър, Гърция и Люксембург.Жителите на Хърватия, Унгария, Естония, Ирландия и България пък изобщо не обръщат внимание на заобикалящият ги шум, сочи още статистиката на Евростат.", "date": "2020.01.04", "title": "Един на всеки петима европейци тормозен от шума"}
{"url": "https://www.novinite.bg/articles/184268/Arestuvaniyat-katadjiya-ot-Veliko-Tarnovo-izleze-na-svoboda", "text": "Задържаният служител на КАТ-Велико Търново, заподозрян в участие в престъпна схема за регистрация на камиони-фантоми, беше освободен от ареста, съобщава БНТ. Очаква се прокуратурата да му повдигне обвинение след приключване на експертизите.В четвъртък той беше задържан с мярка 24 часа, след мащабна акция на Областната дирекция на МВР, отдел \"Вътрешна сигурност\" и Окръжна прокуратура.Акцията се провежда с партньори от Европейския съюз.Предотвратена е щета за близо половин милион лева.Камионите са на фирма от горнооряховското село Поликраище. Собственикът ѝ все още не е задържан. Предстоят проверки и в други звена на \"Пътна полиция\" в още три дирекции на МВР в страната.", "date": "2020.01.04", "title": "Арестуваният катаджия от Велико Търново излезе на свобода"}
{"url": "https://www.novinite.bg/articles/184256/Profesionalen-praznik-imat-dnes-raboteshtite-v-DANS", "text": "Днес служителите на ДАНС честват своя професионален празник, предаде БГНЕС.На 23 декември 2009 г. правителството реши Държавната агенция “Национална сигурност” да има териториални дирекции във всички областни градове, като районите им на действие ще обхващат териториите на съответните области.Изключение правеше софийската дирекция, която работи в София-град, и в Софийска област. Новата структура оптимизира организацията, ръководството и контрола върху дейността на териториалните дирекции на ДАНС.На 4 януари 1907 г. е обнародван Законът за столичната полиция, който за пръв път регламентира контраразузнавателната дейност в България. ", "date": "2020.01.04", "title": "Професионален празник имат днес работещите в ДАНС"}
{"url": "https://www.novinite.bg/articles/184260/Zaradi-pojarite-Avstraliya-obyavi-naj-golyamata-mobilizaciya-na-zapasni-vojnici-v-istoriyata-si", "text": "Австралия мобилизира 3000 военни от запаса за справяне с продължаващата криза с горящите пожари в страната, обяви премиерът Скот Морисън. Това е най-мащабната мобилизация на запасни офицери в цялата история на Австралия, предаде БГНЕС, цитирайки АФП.“Днешното решение слага повече ботуши на земята, вдига повече самолети в небето, поставя повече кораби в морето”, заяви Морисън, който беше силно критикуван заради реакцията му на смъртоносната месечна катастрофа.", "date": "2020.01.04", "title": "Заради пожарите: Австралия обяви най-голямата мобилизация на запасни войници в историята си"}
{"url": "https://www.novinite.bg/articles/184261/Pojar-i-evakuaciya-v-hotel-vav-Velingrad", "text": "Пожар евакуира гостите и персонала на хотел във Велинград в петък вечерта. Това съобщиха от пресцентъра на Главна дирекция \"Пожарна безопасност и защита на населението\", предаде Нова ТВ.Сигналът за пожара е получен в 21:48 ч.  в оперативния център на РДПБЗН – Пазарджик. На място е изпратен един пожарен автомобил. Заради обгазяването са били евакуирани 169 души - 156 гости на хотела и 13 души от персонала. Изгоряла е помпа филтър, опушени са стените на помещението, в което е била помпата. При инцидента няма пострадали.", "date": "2020.01.04", "title": "Пожар и евакуация в хотел във Велинград"}
{"url": "https://www.novinite.bg/articles/184277/Karanikolov-i-Nankov-inspektiraha-avarijnite-dejnosti-v-Pernik", "text": "Министърът на икономиката Емил Караниколов и заместник- министърът на регионалното развитие и благоустройството Николай Нанков инспектираха днес ремонтите на водопреносната мрежа в квартал „Църква“ в Перник.До обяд аварийни екипи отстраниха една от двете големи аварии в квартала и водата бе пусната. Продължава работата по отстраняването на другата авария с помощта на екипи от други градове.„С 30-те милиона лева, които правителството отпусна спешно предстои ремонт на водопроводната мрежа в този квартал, както и на други части на града“, каза при проверката заместник – министър Нанков.На среща с кмета на Перник Станислав Владимиров беше обсъдена и нуждата общината да ускори процедурите по избор на изпълнители на аварийните дейности.Кметът увери представителите на изпълнителната власт, че преди края на следващата седмица вече ще бъде възложен ремонтът на квартал “Църква”. А поетапно общината ще възлага аварийните ремонти и по останалата част от ВиК мрежата, за които правителството, на 31 декември 2019 г., преведе на община Перник над 30 млн.лв.Вече има резултати от мерките, които бяха предприети, заедно със спелеолога Атанас Русев, по добив на вода от пещерите. Дебитът  е нисък, но се полагат усилия за неговото увеличаване.Заради аварията в квартал “Църква” днес беше раздадена и част от минералната вода, която се осигурява на бедстващия град в координация с Главна дирекция „Пожарна безопасност и защита на населението“ и се разпространява по график на община Перник.", "date": "2020.01.04", "title": "Караниколов и Нанков инспектираха аварийните дейности в Перник"}
{"url": "https://www.novinite.bg/articles/184278/Zasilen-trafik-po-granicite-ni-s-Garciya-i-Rumaniya", "text": "За интензивен трафик по граничните пунктове с Гърция и с Румъния съобщават от МВР, предаде БНР.Засилено е движението на леки автомобили на изход от страната през пункта “Кулата”. Също в посока изход е интензивен трафикът и през двата моста над река Дунав.На граничните пунктове със Сърбия, със Северна Македония и с Турция движението е нормално.", "date": "2020.01.04", "title": "Засилен трафик по границите ни с Гърция и Румъния"}
{"url": "https://www.novinite.bg/articles/184253/Novo-ognishte-na-AChS-v-industrialna-ferma-v-s-Nikola-Kozlevo", "text": "Българската агенция по безопасност на храните (БАБХ) констатира огнище на Африканска чума по свинете (АЧС) в индустриална ферма в с. Никола Козлево, област Шумен. Положителният резултат от пробите е потвърден в късния следобед вчера, 3 януари 2020 г. от Националната референтна лаборатория в Националния диагностичен научноизследователски ветеринарномедицински институт в София. В засегнатия свинекомплекс се отглеждат 24 000 животни.Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС.Определена е трикилометрова предпазна зона около огнището, в която влизат селата Каравелово и Пет могили, общ. Никола Козлево, обл. Шумен. А също и десеткилометрова наблюдавана зона, в която влизат населените места: гр. Никола Козлево и селата Красен дол, Хърсово, Вълнари, Цани Гинчево, Векилски в община Н. Козлево, и с. Писарево, общ. Нови пазар.Предстои умъртвяване по хуманен начин и обезвреждане на всички заразени и контактни свине в засегнатия обект, при спазване на нормативните изисквания.Свиква се областна епизоотична комисия, чието заседание ще започне в 10:00 часа днес в Областна администрация-Шумен.", "date": "2020.01.04", "title": "Ново огнище на АЧС в индустриална ферма в с. Никола Козлево"}
{"url": "https://www.novinite.bg/articles/184272/Teheran-kam-Vashington-Ubijstvoto-na-gen-Solejmani-e-ravnosilno-na-zapochvane-na-vojna", "text": "Убийството от САЩ на най-видния ирански командир Касем Солеймани е равносилно на започване на война, \"отговорът на военни действия са военни действия\", заяви вчера иранският постоянен представител в ООН, цитиран от Ройтерс, предаде Нова ТВ.Постоянният представител, Маджид Тахт Раванчи, заяви в интервю за Си Ен Ен, че като са \"убили\" Солеймани, САЩ са започнали нов етап, след като преди това са започнали \"икономическа война\" с налагането на санкции на Иран през 2018 г.\"Така че това беше нова глава, която е равносилна на откриване на война срещу Иран\", каза Раванчи.Повтаряйки позицията на иранското ръководство, той заяви, че ще има сурово отмъщение. \"Отговорът на военни действия са военни действия\", каза дипломатът.Вчера по-рано през деня Раванчи заяви на Съвета за сигурност на ООН и на генералния секретар на световната организация Антониу Гутериш, че Иран си запазва правото на самозащита съгласно международното право.", "date": "2020.01.04", "title": "Техеран към Вашингтон: Убийството на ген. Солеймани е равносилно на започване на война"}
{"url": "https://www.novinite.bg/articles/184273/Bez-poveche-poddrajka-za-Windows-7-sled-14-yanunari", "text": "На 14 януари, точно десет години след старта на операционната система Windows 7, компанията Microsoft спира нейната техническа поддръжка, става ясно от съобщение на сайта на компанията, предаде Нова ТВ.В съобщението до потребителите си от Microsoft уточняват, че компютрите, работещи под Windows 7, няма да спрат да работят, но техническата поддръжка и актуализациите на софтуера ще спрат окончателно. Освен актуалицации и поддръжка на софтуера, потребителите няма да получават и актуализации и корекции на защитата на операционната система. А това автоматично застрашава потребителите от вируси и зловреден софтуер.Компанията препоръчва на потребителите да преминат към Windows 10. Не всички операционни системи, обаче, поддържат по-високата версия, напомнят от Microsoft.", "date": "2020.01.04", "title": "Без повече поддръжка за Windows 7 след 14 янунари"}
{"url": "https://www.novinite.bg/articles/184263/Tramp-Zapovyadah-ubijstvoto-na-Solejmani-za-da-predotvratya-a-ne-da-zapochna-vojna", "text": "Доналд Тръмп е категоричен, че е разпоредил ликвидирането на Солеймани, за да предотврати война, а не за да започва такава. По думите му генералът е отговорен за смъртта на десетки невинни хора, а операцията е трябвало да бъде извършена по-рано, предаде БНТ.“Той е подготвял атаки срещу американци, но сега сме сигурни, че е сложен край на неговите зверства. Беше сложен край за добро”, казва американският президент.В Съединените щати се проведе демонстрация с участието на ветерани, които се обявиха за мир и против война.“Като ветеран от Виетнамската война, който е виждал смърт и разруха, съм против войната. Не желая повече смърт и опустошения, причинени от войни, от които никой не печели”, коментира един от участниците в демонстрацията - Даниъл Ший.По-рано Пентагона обяви, че изпраща още 3 500 войници в Близкия изток. Подкрепленията са от дивизията, която вече разположи няколкостотин военни в региона след атаката срещу посолството на САЩ в Багдад.", "date": "2020.01.04", "title": "Тръмп: Заповядах убийството на Солеймани, за да предотвратя, а не да започна война"}
{"url": "https://www.novinite.bg/articles/184264/Burgazlii-spryaha-stroeja-na-etajen-parking-s-podpiska", "text": "Подписка от два блока спира изграждането на етажен паркинг на бул. \"Демокрация\". Хората, живеещи около предложения терен, категорично заявиха нежеланието си да има такова съоръжение до домовете им, съобщиха от общината в морския град.Община Бургас от една година идентифицира места, където е възможно да се построят многоетажни паркинги и пита своите граждани дали одобряват тези локации, тъй като без тяхното съгласие подобни проекти няма как да се реализират. Досега твърд отказ срещнаха предложените опции на улица \"Македония\" в к-с \"Възраждане\" и при \"Самуил\" - \"Фотев\" - \"Шейново\" в ЦГЧ.Потенциалният паркинг на \"Демокрация\", върху терен пред сграда на Медицинския колеж, е третият проект, който със сигурност отпада от бюджета за новата година. Срещу него внесоха подписка жителите на бл. 164 и 71 в к-с \"Братя Миладинови\".\"Предпоставките за ПТП ще се повишат многократно, особено с деца, също така шумът и замърсяването с изгорели газове от автомобилите. От всичко това най-потърпевши ще сме ние, живущите около паркинга!\", аргументират се подписалите се във възражението бургазлии.Проблемът с увеличаващия се брой автомобили в града ни е сериозен. Община Бургас ще продължи да търси варианти за справяне с него в диалог с гражданите. ", "date": "2020.01.04", "title": "Бургазлии спряха строежа на етажен паркинг с подписка"}
{"url": "https://www.novinite.bg/articles/184257/Tranzitat-na-gaz-prez-Ukrajna-e-namalyal-drastichno-v-Moskva-ne-znayat-zashto", "text": "Транзитът на руски газ през Украйна в първия ден на новата година е намалял драстично в сравнение със средните данни за декември, сочат данните на украинската компания, която управлява газотранспортната система, съобщава БНР.Ако средният дневен обем на транзит през декември е бил 261 милиона кубически метра, а на 31 декември през украинската газопреносна система са преминали 220 милиона кубически метра, то на 1 януари тази цифра възлиза само на 50 милиона кубически метра газ.В същото време на 2 януари транзитните обеми са намалели още повече - до около 40 милиона кубически метра.Засега от руска страна няма информация за причините, довели до намаляване на подаваните обеми природен газ.Вечерта на 30 декември след продължителни и трудни преговори Русия и Украйна подписаха петгодишен договор за продължаване на транзита на газ през Украйна. ", "date": "2020.01.04", "title": "Транзитът на газ през Украйна е намалял драстично, в Москва не знаят защо"}
{"url": "https://www.novinite.bg/articles/184282/Pusnaha-nov-iztochnik-na-voda-kam-yaz-Studena", "text": "40 литра в секунда тръгнаха към язовир \"Студена\" от Попов извор, до село Боснек, съобщава БНТ.С техника, осигурена от дирекция \"Противопожарна и гражданска безопасност\", започна изпомпването на вода от пещерата и вливането ѝ в руслото на Струма. Заедно с това, с екип ще бъде изследван дебитът на подземния извор, на който градът може да разчита при кризисни ситуации.Планът се изпълнява от екип пещерняци, ръководен от Атанас Русев. Водата, която сега допълнително тръгна към Студена, е около 1/6 от потреблението на Перник - обясни зам.-регионалният министър Николай Нанков. Плановете е да се разработят още 2 или 3 подобни карстови извора, заяви министърът на икономиката Емил Караниколов.Целта е да се изравни разходът с постъпленията в язовира до началото на снеготопенето. В момента от язовира към Перник отиват 267 литра в секунда, а водата, която влиза, е 170 литра.", "date": "2020.01.04", "title": "Пуснаха нов източник на вода към яз. „Студена“"}
{"url": "https://www.novinite.bg/articles/184274/Samo-koli-ot-utre-prez-GKPP-tata-s-Garciya", "text": "Поради очакваното влошаване на метеорологичната обстановка (обилен снеговалеж), по решение на гръцките власти от 6:00 часа утре се въвеждат някои ограничения по общите ни гранични пунктове, съобщава БНТ. Няма да се пропускат автомобили с товароносимост над 1,5 т през ГКПП \"Кулата\"-\"Промахон\", ГКПП \"Илинден\"-\"Ексохи\" и ГКПП \"Капитан Петко Войвода\"-\"Орменион\".", "date": "2020.01.04", "title": "Само коли от утре през ГКПП-тата с Гърция"}
{"url": "https://www.novinite.bg/articles/184267/Unishtojavat-vsichkite-24-500-praseta-ot-svinefermata-s-afrikanska-chuma", "text": "24 500 прасета ще бъдат умъртвени по хуманен начин в индустриална ферма в шуменското село Никола Козлево, съобщава БНТ. Вчера Българската агенция по безопасност на храните (БАБХ) констатира заболяването африканска чума по свинете. Фермата вече е поставена под карантина. Това стана ясно от извънредното заседание на областната епизоотична комисия.Огнището на заболяването е констатирано на 2 януари. Ветеринарният лекар на фермата е информирал ветеринарните власти за съмненията си, че има заболели от африканска чума животни. Веднага са взети проби, които са изследвани в лаборатория и вчера в късния следобед е потвърдена заразата.„Не можем да приложим мерки да отделим заразените от болните прасета, защото инфекцията така е проникнала в обекта, че нямаме възможност да го направим. Също ние и нямаме право да го правим, съгласно нормативните документи, но г-жа Танева ми каза \"дайте колкото можем да щадим животновъдството, защото държавата понесе огромни загуби\", обясни директорът на БАБХ Проф. Паскал Желязков.Във фермата вече са приложени всички възможни ветеринарни мерки - дезинфекция на помещенията, ограничаване на движението и две санитарни зони около фермата. Преди 10 години в района е имало заболяване на трихинелоза, което може да е било първопричината за проникване най-вероятно. Щетите за собствениците на фермата се изразяват на поне 10 млн. лева.„Не бих си позволил да коментирам каквото и да било по отношение на това как е проникнала болестта. Ще обследваме, ще разговаряме с тяхна помощ и с допълнителни консултанти“, каза Проф. Георги Георгиев, директор на Център за оценка на риска.ОТ БАБХ апелират да се спазват всички санитарни мерки. При всяко съмнение да се информират ветеринарните власти. Във фермите в Шуменско се отглеждат 65 000 прасета. Индустриалното свинепроизводство е съсредоточено в Североизточна България.", "date": "2020.01.04", "title": "Унищожават всичките 24 500 прасета от свинефермата с африканска чума"}
{"url": "https://www.novinite.bg/articles/184255/Amsterdam-vavede-nov-danak-vseki-turist-shte-plashta-po-3-vseki-den", "text": "Туристите в Амстердам от 2020 г. ще бъдат принудени да плащат допълнителни 3 евро за всяка вечер от престоя си в града, предадоха БГНЕС и БНТ.Нов данък бе въведен на 1 януари като допълнение към съществуващата ставка от 7% от цената на жилището. Туристите, които решат да резервират през Airbnb, вече ще бъдат принудени да плащат повече - 10% на нощ.Всяка година в Амстердам, в който живеят 1,1 милиона души, идват 17 милиона туристи. Властите наскоро се отказаха от стратегията за привличане на гости в столицата на Холандия и се опитват да се справят със съществуващия огромен поток от посетители.\"За да контролираме ситуацията, трябва да действаме. Вместо да насърчаваме този туристически поток, е време да се ангажираме с неговото управление\", се казва в един от официалните документи, приети в края на 2019 г.", "date": "2020.01.04", "title": "Амстердам въведе нов данък, всеки турист ще плаща по €3 всеки ден"}
{"url": "https://www.novinite.bg/articles/184271/Nyama-da-ima-rejim-na-vodata-uspokoyavat-ot-ViK-Varna", "text": "Варна не е заплашена от воден режим, дори до края на годината да няма никакви валежи - това заяви управителят на ВиК дружеството Валентин Вълканов за предаването „Позиция“ на БНР. Той коментира отправените въпроси от общинските съветници от партия „Възраждане“ в морската столица във връзка със състоянието на нивото на язовир „Камчия“ и дали Варна и областта са заплашени от воден режим.Вълканов уточни водните количества в язовир „Камчия“ и посочи, че нивото редовно се измерва.„Язовирът събира 230 милиона кубически метра вода, а към настоящия момент има близо 160 милиона кубически метра. Освен това ВиК Варна ползва като втори водоизточник девненските карстови извори“, каза той.„От римско време досега техният дебит не е падал. Той се движи между 2000 и 3000 литра в секунда. При това положение, дори една капка дъжд да не падне в яз. „Камчия“, вода за Варна ще има“, прогнозира управителят на варненското водно дружество инж. Валентин Вълканов.", "date": "2020.01.04", "title": "Няма да има режим на водата, успокояват от ВиК-Варна"}
