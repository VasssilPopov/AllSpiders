{"url": "https://www.novinite.bg/articles/183637/Berbatov-nazova-otbora-kojto-e-favorit-v-ShL", "text": "Бившият нападател на Манчестър Юнайтед Димитър Бербатов сподели очакванията си за изхода на Шампионската лига през този сезон. Според него Манчестър Сити е фаворит, но той не би заложил, че ще вдигнат трофея през май.\"Не бива да надценяваме резултатите им до момента, защото все още не са срещали съперник от същия калибър. Хосеп Гуардиола отчаяно иска да спечели Шампионската лига, но и други клубове играят добре\".\"Ливърпул е действащ носител на трофея и знае как да подходи към елиминациите. Засега в турнира не се представят по най-добър начин, но за сметка на това се представят прекрасно в Премиър лийг\".\"Барселона и Ювентус също влизат в списъка на основните претенденти, но също така не бива да отписваме и Тотнъм. Те няма от какво да се страхуват, тъй като имат начело Жозе Моуриньо. Това е треньор, който е печелил трофеи през цялата си кариера, включително и Шампионската лига с отбори като Порто и Интер, които никой не е слагал в сметките\".\"Така че няма голямо значение кой съперник ще изтеглят в жребия. Имат качествен отбор, а след финала от миналия сезон трябва да се чувстват уверени\", коментира Бербатов.", "date": "2019.12.15", "title": "Бербатов назова отбора, който е фаворит в ШЛ"}
{"url": "https://www.novinite.bg/articles/183632/Vlakovete-iz-stranata-s-nov-grafik-ot-dnes", "text": "От  днес влиза в сила нов график за движение на влаковете на „БДЖ-Пътнически превози“ ЕООД. В повечето региони на страната се запазва досега действащият график за движение, а за подобряване на обслужването са оптимизирани връзките на влаковете в основни гари и е увеличен броят на пътническите композиции по някои направления.При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места.През следващата година ще бъде увеличен обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 579 влака, от които: 14 международни бързи влака (като 2 от тях ще се движат само през летния сезон), 77 бързи влака (4 от които ще се движат само в определени дни от седмицата), 135 пътнически влака и 353 крайградски пътнически влака, някои от които ще се движат само в определени дни от седмицата или определени периоди от годината.С въвеждането на новия график за движение на влаковете ще бъде увеличен броят на пътническите композиции по някои направления, както и ще бъдат значително подобрени връзките на влаковете в някои от основните възелни гари, като времето за изчакване в гарите е значително намалено.Бързият влак „Чайка” София-Бургас-София, който пътува през Подбалканската железопътна линия, вече ще се движи всеки ден, като ще изминава разстоянието между столицата и морският град за по-малко от шест часа.Движението на влаковете в участъците с най-голям брой пътници в работните дни ще се осъществява на чести интервали и през 2020 г., основно  по направленията София-Перник-София, София-Лакатник-София, Пловдив-Асеновград-Пловдив.Подробна информация за новия график може да се намери на сайта на БДЖ.", "date": "2019.12.15", "title": "Влаковете из страната с нов график от днес"}
{"url": "https://www.novinite.bg/articles/183647/Pravosadie-po-nashenski-Mito-Ochite-praznuva-Koleda-vkashti", "text": "Несебърският бос Димитър Желязков – Митьо Очите най-вероятно ще излезе на свобода още следващата седмица, ишат колегите от флагман.бг. Очаква се това да стане на 18-ти декември, когато в Специализирания наказателен съд ще се проведе разпоредително заседание по делото за организирана престъпна група (ОПГ) за изнудване, принуда, заплахи, палежи и разпространение на наркотици, за чийто лидер е сочен Желязков.Процесът вече претърпя един фалстарт в началото на септември, когато магистратите и от двете инстанции на спецсъда прекратиха делото срещу Очите и още 12 души заради сериозни процесуални нарушения в обвинителния акт. Спецпрокуратурата набързо внесе новото обвинение, само 2 седмици след решението на апелативния спецсъд. Въпреки това процесът все още не може да стартира. Причината – съдът вече 3 пъти променя датите на разпоредителното заседание по искане на държавното обвинение отново заради обвинителния акт. Делото не можа да тръгне и преди месец заради неявяването на 7 свидетели – пострадали от групата на Очите според техните показания по досъдебното производство. Свидетелите не били редовно призовани.Основният проблем в обвинителния акт е, че Турция екстрадира Желязков във връзка с обвиненията за банда и палеж, но не и за останалите. Защитата откри и пропуски, свързани с преплитане на функциите на участниците в групата - не ставало ясно кой е подбудител и кой помагач при извършването на престъпленията. Имало и разминаване на дати и суми, за които се твърди, че са прибирани от рекета.Делото обаче със сигурност ще тръгне тази сряда, разкриват нашите източници. Веднага след разпоредителното заседание ще се гледа и мярката за неотклонение на Желязков, на която се очаква той да бъде пуснат на свобода. Това със сигурност ще се случи при нов провал на процеса и Митьо Очите ще може да изкара празниците в компанията на най-близките си хора, още повече че босът все още не е виждал на живо внучката си Тияна.Припомняме, че Очите е зад решетките от август м. г., когато е закопчан в Турция. Той беше екстрадиран в България през февруари. На практика, в момента Желязков е в затвора повече от година без обвинение.Ъндърграундът от няколко месеца се подготвя за завръщането на боса. Срещу Митьо пропели няколко много влиятелни фигури в подземния свят, които били \"на тръни\" заради евентуалното му излизане на свобода.Желязков сам посочи бургазлията Георги Илиев като един от свидетелите срещу него. Малко след това пък самият Илиев се размина с условна присъда като лидер на наркобанда. Според мълвата в подземния свят той е изтъргувал свободата си за показанията срещу Очите.", "date": "2019.12.15", "title": "Правосъдие по нашенски: Митьо Очите празнува Коледа вкъщи"}
{"url": "https://www.novinite.bg/articles/183633/Maya-Manolova-sezira-Koveshi-za-skandalni-ograbvaniya-v-Severozapada", "text": "Бившият омбудсман и лидер на движение “Изправи се.БГ\" Мая Манолова ще изпрати сигнал до първия европейски главен прокурор Лаура Кьовеши за ограбването на дребни земеделски собственици от Северозапада от едрите притежатели на земя. Това Манолова съобщи среща с привърженици във Видин, откъдето започна своята кампания за популяризиране на гражданската инициатива.Бившият кандидат кмет на столицата организира временна приемна в центъра на града, където десетки местни жители я посетиха, за да я запознаят с проблемите си. “Шокирана съм от това, че едрите земевладелци на много места в Северозапада не плащат ренти на дребните собственици на земя, за което бях информирана по време на приемната, и смятам да уведомим за това главният прокурор на ЕС Лаура Кьовеши“, заяви Манолова. Според нея така се източват безконтролно европейските фондове в областта на земеделието. Мая Манолова обясни, че започва своята кампания от града край Дунав, тъй като там бедността на населението е най-фрапираща.", "date": "2019.12.15", "title": "Мая Манолова сезира Кьовеши за скандални ограбвания в Северозапада"}
{"url": "https://www.novinite.bg/articles/183641/Medicinski-sestri-okupiraha-Ministerski-savet-iskat-reformi", "text": "Медицински сестри и здравни работници от цялата страна се събраха на протест пред Министерски съвет днес, предаде БГНЕС.Протестиращите опънаха палатка и заявиха, че ще остане там, докато не се срещнат с премиера Бойко Борисов. Готови са да останат на площада и през нощта.„Дано да има смелостта да се срещне с едни врякащи жени, които вече са овластени и от следващата година, дай боже, да сме трънчето в петата на всеки работодател и всеки, които не спазва закона. Не знам колко ще сме успешни, но знам, че няма да се откажем”, закани се медицинската сестра Мая Илиева, председател на новоучредения Синдикат на медицинските специалисти.„Протестът не е за заплати, а за реформи в системата. Държавата отпусна милиони левове, които не е ясно къде отиват и потъват като в каца без дъно”, заяви още Илиева. „Искаме да сме сигурни, че правилно ще се разпределят. В момента те ще отидат както и преди – при същите хора, които крадяха и досега. Визирам болници, които не спазват законодателството. Работи се на 24, 36, 48-часови смени, има хора без медицинско образование. Съгласете се, че това не е реформа”, каза тя.Пред входа на бившия партиен дом беше опъната палатката, която през последните месеци стоеше закотвена пред парламента, и пред здравното министерство. На нея медиците са поставили исканията си.Илиева с разочарование отбеляза, че винаги са давали гласност и на пациентите, но и днес, както предишните пъти, такива няма да ги подкрепят. „Няма ги, защото са отчаяни от цялата политическа безотговорност“, обяснява отсъствието им Илиева.Медиците показаха фишове, на които пише, че получават 620 лева, а според здравният министър са 950 лв.На въпрос на БГНЕС какво се промени след серията от протести през последните месеци, Мая Илиева каза, че са се повишили заплатите с 50-100 лева. Заради активната си дейност по време на протестите тя беше уволнена. От скоро обаче има нова работа, но не пожела да каже къде. ", "date": "2019.12.15", "title": "Медицински сестри окупираха Министерски съвет, искат реформи"}
{"url": "https://www.novinite.bg/articles/183634/Blasnatoto-ot-NSO-dete-veche-e-bez-opasnost-za-jivota", "text": "Блъснатото от кола на НСО в четвъртък вечерта момче вече е без опасност за живота, съобщи директорът на болница „Св. Анна“ д-р Славчо Близнаков. Предстоят две операции, първата от които ще бъде направена утре.След това е възможно детето да бъде изписано за домашно лечение.", "date": "2019.12.15", "title": "Блъснатото от НСО дете вече е без опасност за живота"}
{"url": "https://www.novinite.bg/articles/183631/Sedmicata-zavarshva-s-povishenie-na-temperaturite", "text": "Атмосферното днес налягане ще се повишава и ще се доближи до средното за месеца. Облачността ще се разкъса до предимно слънчево време. Ще духа слаб югозападен вятър. Максималните температури ще са между 9° и 14°, в София - около 10°, сочи прогнозата на НИМХ.Над планините ще бъде предимно слънчево. Ще духа умерен югозападен, а по билата – до силен северозападен вятър. Максимална температура на височина 1200 метра около 7°, на 2000 метра – около 2°.По Черноморието преди обяд все още ще превалява. Около и след обяд облачността ще се разкъса. Ще духа слаб до умерен северозападен вятър. Максимални температури на въздуха между 12° и 14°. Температурата на морската вода е 12°-13°. Вълнението на морето ще бъде 1-2 бала.На 15.12.2019 слънцето ще изгрее в 07:49 часа и ще залезе в 16:54 часа. Продължителност на деня 9:05 часа.На 15.12.2019 луната ще изгрее в 20:15 часа и ще залезе в 10:39 часа. Осветеност на диска в 0h UT 91 %. Фаза на луната: след пълнолуние преди последна четвърт.", "date": "2019.12.15", "title": "Седмицата завършва с повишение на температурите"}
{"url": "https://www.novinite.bg/articles/183636/Majkata-na-pochinaliya-ot-otravyane-Stefcho-ot-Kardam-izbyaga-otkradna-i-parite-na-decata", "text": "Росица, майката на петте деца от Кардам, където се случи трагедията с 9-годишния Стефан, е избягала. Това съобщи Вили Димитрова, инициатор на благотворителната кампания за събиране на средства за подпомагане на многодетното семейство.\"Научих ужасната новина от бабата. Днес бяхме на тържество на децата в първи клас в училище. Росица я няма от няколко дни. Никой не знае къде е. Оставила е дори децата без детските надбавки. Взела е тях и още 600 лева от картата на мъжа си – парите са от изравняване на заплатите му“, разказа бясната Вили пред \"Монитор“. Оказа се, че Росица не е разведена, както твърдеше пред медиите, а съпругът й е в затвора.Кампанията продължава, категорична е Вили. Има събрани пари за ремонт на къщата, в която децата живеят с баба си и дядото. На 29 декември в общината ще бъдат отворени всички дарителски кутии, поставени в Кардам, в Генерал Тошево, в Добрич и Варна.Трагедията с мистериозната кончина на 9-годишния Стефчо потресе цялата държава. След всички експертизи стана ясно, че причина за смъртта на детето е отравяне с фосфин.Отровният газ бил в таблетки срещу гризачи, които пък били открити в направени дупки в стената, замазани отгоре с кал. Токсичното вещество става опасно при съприкосновение с вода. Влажната замазка още повече е ускорила отделянето на отровния газ. Таблетките били открити зад леглото на Стефан. Детето е било изложено на отровния газ около дванадесет часа.Момчето почина на 27 октомври, а часове след това две от сестрите му – на 7 и на 11 години, бяха настанени спешно в болница със същите симптоми – гадене, повръщане, коремна болка, диария, замаяност и неправилен сърдечен ритъм. Оказа се, че Стефан и сестрите му са спели заедно в една стая, а другите три деца от семейството, на които нищо не им стана, били в другата стая.", "date": "2019.12.15", "title": "Майката на починалия от отравяне Стефчо от Кардам избяга, открадна и парите на децата"}
{"url": "https://www.novinite.bg/articles/183642/1-pechka-marsi-vazduha-kato-18-koli", "text": "Колите и твърдото битово гориво са най-големият замръсител. Една печка замърсява колкото 18 коли, каза пред БНТ пулмологът д-р Александър Симидчиев.Най-вредни за хората са малките прахови частици от 2,5 микрона, защото те навлизат в дихателната система и увреждат органите, обясни лекарят. Според него маските за лице са елементарна защита. Като мерки той предлага хората да гледат стойностите и да избират път с по-ниско замърсяване, да затварят прозорниците, когато навън е по-мръсно, отколкото в стаята.Д-р Симидчиев е на мнение, че България трябва да използва норматива на Световната здравна организация за замърсяването на въздуха, а не този на Европейския съюз. Този на СЗО за нормални стойности на замърсяване е два пъти по-нисък, уточни той.БГНЕС припомня, че според наскоро обявените данни на Европейската агенция по околна среда въздухът в София е с най-високо замърсяване и е реално опасен за човешкото здраве.Според международния сайт за чистота на въздуха – airvisual.com, София се нарежда на трето място в света по опасно мръсен въздух. Само стойностите в Делхи, Индия, и в Лахор, Пакистан, с малко превишават мръсотията, която софиянци дишат. Дори жителите на градове като Дака, Бангладеш, и Мумбай, Индия, дишат по-чист въздух от жителите на София. Тази висока позиция в класацията на сайта София „завоюва“ за първи път през изминалата седмица.", "date": "2019.12.15", "title": "1 печка мърси въздуха като 18 коли"}
{"url": "https://www.novinite.bg/articles/183646/Maj-se-natrese-s-kolata-si-v-rumanski-TIR-i-zagina", "text": "Мъж загина, след като колата му и тир с румънска регистрация се сблъскаха в района на Елхово.Катастрофата е станала около 11.30 часа днес. Починалият е шофьорът на автомобила. Заради инцидента временно е ограничено движението по пътя Елхово – Лесово. Обходният маршрут е през Тополовград - Свиленград - ГКПП Капитан Андреево.", "date": "2019.12.15", "title": "Мъж се натресе с колата си в румънски ТИР и загина"}
{"url": "https://www.novinite.bg/articles/183639/Prevodite-na-evro-valuta-v-ES-poevtinyavat-s-do-10-pati", "text": "Преводите в евро до страни от Eвропейския съюз поевтиняват с до 10 пъти. Съгласно нова директива, българските банки трябва да изравнят таксите си за преводи в чужбина с тези в рамките на страната, предаде Нова телевизия.Ако не го направят в срок, рискуват да бъдат глобени с до 200 000 лева. Още през март тази година Европа направи тази препоръка към България, но голяма част от родните банки все още не са предприели нужните стъпки.Новината зарадва потребители на родни банки с близки в чужбина. По-скъпо ще остане изпращането на средства извън зона SEPA, която обхваща Исландия, Лихтенщайн, Новрегия, Щвейцария и Монако.Какво означава всичко това?„Това на практика означава, че когато пращаме пари от България в чужбина, таксите ще бъдат намалени около 10 пъти. До сега средната такса за тези преводи е около 30 лева, а след въвеждане на европейската директива ще бъде около 3 лева, колкото струва и превода на пари в България между български банки”, поясни Христо Бошнаков, служител във финансовия сектор.Мениджъри на големи банки у нас заявиха, че ще спазят регламента за изравняване на таксите, като няма да повишават тези за преводи в лева. Много от тях изчакват да направят промените в последни момент, а загубите се очаква да бъдат големи. За да компенсират дефицита, финансовите институции ще увеличат други такси за обслужване.„Ясно е, че когато една такса отпадне, банките и финансовите институции трябва да намерят баланс за да компенсират тази загуба. Това може да бъде чрез по висока такса за обслужване на клиенти, предлагане на нови продукти с висока клиентска удовлетвореност и други механизми, които да помогнат на банките да намерят равновесие”, каза Ирина Цочев, банков мениджър.Пътуващите зад граница също ще бъдат облагодетелствани, защото таксите за теглене от банкомат следва да бъдат същите като в България.„Френските клиенти са много по взискателни към своите банки. Това се дължи на ред причини. На първо място е тяхната култура и манталитет. Французите виждат своите банки като равнопоставени партньори и това им дава възможността да изискват по-добри условия за себе си. Втората причина е, че французите имат много по богат избор, което дава възможност да изискват все по-добри условия и ниски такси .Банките от своя страна са длъжни да удовлетворяват тези искания за да запазят своите клиенти”, каза още Христо Бошнаков.Бъдете взискателни и влагайте спестяванията си в различни финансови институции. Така възможността да избегнете евентуални рискове е по-голяма, съветват специалисти.Превод на пари в Париж само срещу 5 лева„След влизането в сила на тази директива, беше сложен таван на размера на таксите за презграничните преводи. Ако искаме да преведем към Париж 500 евро, преди това щеше да ни струва около 30, евро. Сега обаче това ще ни струва от 3 до 5 лв.”, каза финансовият анализатор Десислава Николова.Тя допълни обаче, че наистина ще има увеличение на някои от банковите такси. „Услугите поскъпват от няколко години. Най-често се променя размера на месечната такса за поддръжка на сметка”, каза още финансовият анализатор.", "date": "2019.12.15", "title": "Преводите на евро валута в ЕС поевтиняват с до 10 пъти"}
{"url": "https://www.novinite.bg/articles/183645/Skandalnata-sadijka-ot-Pazardjik-Majya-Popova-se-samoubila-po-brutalen-nachin", "text": "Съдията от Районния съд в Пазарджик Майа Попова се е самоубила по много жесток начин - обесила се е с колана на халата си за баня. Засега не е ясно каква драма се е разиграла в живота й, за да стигне до фаталната стъпка. Юристката бе открита мъртва в четвъртък. Снощи от МВР потвърдиха, че в Пазарджик се води досъдебно производство след смъртта на магистрат. Майа Попова е съпруга на брата на кмета на Пазарджик Тодор Попов.Съдийката има доста бурно минало - тя бе осъдена на 2 години пробация, след като преди 4 години я хванаха да кара мъртвопияна - с 5,02 промила алкохол в кръвта. Съдийката бе лишена и от право да шофира за същия период.Делото срещу нея се води от април 2011 година, когато на път за работа тя се е блъснала с колата си в спрял автомобил. Тогава юристката изпадна в кома, макар и щетите по автомобилите да не бяха сериозни. По време на инцидента снахата на кмета Тодор Попов беше заместник-председател на Районния съд в Пазарджик. След него бе освободена от ръководния пост. Висшият съдебен съвет така и не предприе някакви дисциплинарни действия срещу нея.Според източници на Lupa.bg Майа Попова от години имала проблеми с алкохола. Засега обаче не е ясно дали това е причина за внезапната й смърт. Опитът да научим повече от говорителя на МВР-Пазарджик Мирослав Стоянов се провали, телефонът му се оказа изключен.", "date": "2019.12.15", "title": "Скандалната съдийка от Пазарджик Майя Попова се самоубила по брутален начин"}
{"url": "https://www.novinite.bg/articles/183643/V-pristap-na-diva-revnost-Maj-nakara-jena-si-da-glatne-godejniya-prasten-i-ya-narita-do-smart", "text": "28-годишният Шон Дайсън от Андовър, Англия, е обвинен в убийството на 30-годишната си съпруга Люси-Ан Ръстън. Това съобщи The Sun, цитиран от блиц. Във фаталната вечер той нападнал жена си, след като бивше гадже й се обадило.Ревнивецът просто изпаднал в ярост и наредил на съпругата си да глътне годежния си пръстен, като й казал, че вече не са заедно. Тя се подчинила и сложила бижутата в устата си, но явно нямала време да го преглътне, тъй като по-късно скъпоценността била намерена на стълбите.Мъжът не се ограничил до един скандал. Той започнал брутално да рита жена си, с която живял девет години, докато не я пребил до смърт. Аутопсия показа, че Люси е счупила ребра на 37 места, гръдната кост и белите дробове са пробити. Няколко месеца преди смъртта си жената се оплакала, че е сигурна, че съпругът й ще направи нещо ужасно с нея. Според прокурора Дайсън мъжът е посягал на Люси отдавна и жената е жертва на домашно насилие.", "date": "2019.12.15", "title": "В пристъп на дива ревност: Мъж накара жена си да глътне годежния пръстен и я нарита до смърт"}
{"url": "https://www.novinite.bg/articles/183630/VIDEOSNIMKI-Tervel-Pulev-razbi-nosa-na-Uebstar-za-15-a-pobeda-v-zrelishte", "text": "Тервел Пулев постигна 15-а победа на професионалния ринг. Той се наложи над американеца Дешон Уебстър по точки в 12-рундов мач.  Боят в пловдивската зала \"Колодрума\" протече при пълна доминация на българина. 37-годишният софиянец беше много по-активен, докато неговият американски съперник прибягваше до хитрини, даващи му възможност за възстановяване.Тервел направи всичко възможно да откаже Уебстър, който разчиташе много на навеждания с главата надолу и клинчове. Все пак роденият в Канзас Сити боксьор успяваше, макар и рядко да пласира не лоши удари.В края на срещата играта стана почти равностойна, но така и не се стигна до възможност Терво да успее да нокаутира Дешон, който трябва да е останал доволен, че изкара на крака 36 минути.Тримата съдии бяха единодушни. Луиджи Мускарили, Йордан Езекиев и полският рефер дадоха съответно 118-110 точки, 120-108 точки и 118-110 точки.Това означава, че българинът е присъдил всичките рундове за нашенеца. Другите двама са видели по два рунда за Уебстър и толкова.Тервел Пулев вече има 15 победи от 15 боя, но за първи път игра в 12-рундов мача. Годината беше тежка за него заради счупването на лявата му ръка след мача с Мич Уилямс, което го накара да почива няколко месеца. Годината завърши прекрасно за него с новия интернационален пояс на кръста.Победата над Уебстър ще изстреля Тервел Пулев в топ 15 на световната ранглиста в категорията„Противникът беше много корав и не всеки би се справил с него. Радвам се, че победих американец, защото в САЩ боксът е религия. Поздравления за Уебстър, че успя да вземе някои от рундовете. Много съм щастлив, че успях да се бия и да победя пред тази страхотна пловдивска публика. След 12 рунда има умора, но бях много добре подготвен и успях да изкарам мача в едно равномерно темпо“, каза Пулев веднага след срещата.Дълго след края на галата под тепетата секундантът на Тервел – брат му Кубрат, остана, за да дава автографи.", "date": "2019.12.15", "title": "(ВИДЕО+СНИМКИ) Тервел Пулев разби носа на Уебстър за 15-а победа в зрелище"}
{"url": "https://www.novinite.bg/articles/183640/Novi-globi-debnat-shoforite-ot-dogodina", "text": "Санкциите за шофьорите, които карат без винетка, засечени от автоматичните пунктове за контрол, ще започнат да се изпращат с тръгването на тол системата през март, съобщи пред \"Дневник\" членът на управителния съвет на Агенция \"Пътна инфраструктура\" проф. Олег Асенов. Тоест това ще стане година и три месеца след въвеждането на електронните винетки, които замениха стикерите.В момента глоби се налагат само от мобилните екипи, които са общо 100. Стационарните контролни точки до средата на февруари ще са 295, а към момента са с 30 по-малко. Проф. Асенов обясни забавянето с налагането на санкции от тях с желанието за плавен преход и предварително дисциплиниране на шофьорите.Друга причина беше тази, че до края на годината ще има действащи хартиени винетки. След като плановете за трансформирането им в електронни бяха преразгледани, в базата данни на тол управлението няма информация за водачите, които са изрядни на база старата организация за плащане на пътуването по пътищата.При това положение хиляди автомобили с хартиени винетки излизат като нарушители, а при комуникация по пощата няма как да се отсеят неизрядните. От националното тол управлението напомнят, че хартиеният винетен стикер трябва да остане залепен на предното стъкло на автомобила до изтичане на валидността му.При констатиране на липса на винетка от стационарните точки за контрол, на собствениците на леки автомобилите ще бъдат изпращани глоби в размер на 300 лева. За камионите и автобусите санкциите са други.Те няма да могат да се възползват от предлаганата сега \"промоция\" при проверка от служителите на т.нар. тол полиция - заплащане на компенсаторна такса на място. За лек автомобил тя е 70 лева, като плащането става на място с дебитна или кредитна карта. Плащането на таксата дава и право на ползване на платените пътища до полунощ в деня, в който е наложена санкцията, информира Дневник.Проф. Олег Асенов припомни, че законът предвижда при неплатена глоба за каране без винетка, автомобилът да не може да мине годишен технически преглед. За целта тече непрекъснат обмен на информация с Министерството на транспорта, които имат ангажимент към прегледите.Проф. Асенов каза още, че проблемът с дублиране на винетки на практика е решен, като по всички сигнали за такъв проблем са направени проверки. Според него тези случаи са под 0.1%.\"Направихме промяна във софтуера и сега, ако собственик на автомобил с винетка, по някаква причина, опита да купи нова, в рамките на валидността на старата, получава предупреждение с големи букви, че вече има валидна такава\", допълни той.От пътната агенция работят и по улесняване на прехвърлянето на винетката при смяна на собствеността на автомобила, при която е сменен и номера. За целта, при редизайна на сайта на Националното тол управление, ще се сложи директен линк към електронна форма, в която да се заяви смяната.С наближаване на празниците, когато много шофьори тръгват на път от Агенция \"Пътна инфраструктура\" напомниха, че валидността на електронната винетка може да се провери на сайта www.bgtoll.bg.От бутона \"Проверка на винетка\", чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок на електронната винетка, независимо откъде е купена. Статусът може да е \"активен\", \"с изтекъл срок\" или \"неизползван\" в случаите, когато винетката е купена с отложен старт до 30 дни начална дата на валидност.Собствениците на автомобили, които имат е-винетки, издадени чрез Агенцията за социално подпомагане, могат да проверят валидността им на сайта на АПИ – https://social.api.bg. Бутонът е с надпис \"Проверка на е-винетка, издадена чрез Агенция за социално подпомагане\". Информацията за срока на годишната безплатна винетка се появява след въвеждане на регистрационния номер на автомобила.През януари и февруари 2020 г. изтича срокът на над един милион годишни е-винетки за леки автомобили, напомня ведомството. Цените на е-винетките за всички категории пътни превозни средства остават непроменени и през 2020 г.За леките коли годишната винетка струва 97 лева, тримесечната - 54 лв., месечната - 30 лв., а седмичната - 15 лв. Уикенд винетката с цена 10 лева и тя важи от 12 часа в петък до полунощ в неделя.До 1 март електронни винетки ще продължат да ползват освен леките коли така и всички превозни средства с обща маса над 3.5 тона - микробуси, камиони, автобуси и т.н. След 1 март те ще плащат на база изминато разстояние, отчитано чрез маршрутни карти или специални устройства, разчитащи на GPS-позициониране.Все още не е ясно колко ще се плаща за изминаването на един километър, като общественото обсъждане на предложените от тол управлението такси приключва в понеделник. В четвъртък проф. Асенов съобщи, че очакват мотивирани предложения, а не просто желания за една или друга сума.Заради липса на разбирателство за размера на тол-таксите плащането на ползването на пътищата по този начин от камионите и автобусите беше отложено от 16 август за 1 март.До началото на декември през всички канали за продажба водачите на леки и тежкотоварни автомобили са купили 7.8 млн. е-винетки на стойност близо 380 млн. лв.", "date": "2019.12.15", "title": "Нови глоби дебнат шофьорите от догодина"}
{"url": "https://www.novinite.bg/articles/183638/Horar-v-Meksiko-Otkriha-masov-grob-s-nad-50-tela", "text": "Телата на най-малко 50 души бяха намерени в масов гроб във ферма извън западния град на Мексико Гуадалахара, съобщиха местните власти, цитирани от АФП.Местната прокуратура съобщи, че са идентифицирани 13 от загиналите – 12 мъже и жена, като останките на жертвите са дадени на техните семейства.Процесът на идентифициране на повече от жертвите и как те са починали ще продължи, съобщават още от прокуратурата.Това е поредното зловещо откритие на местните власти, които в началото на септември откриха друг масов гроб с 34 тела, отново в предградие на Гуадалахара, а преди това – през месец май, бяха открити телата на други 30 жертви в масов гроб.Властите съобщават, че между януари и ноември са открити телата на над 2500 жертви в град Халиско, в който е базиран мощният картел Jalisco Nueva Generacion.", "date": "2019.12.15", "title": "Хорър в Мексико! Откриха масов гроб с над 50 тела"}
{"url": "https://www.novinite.bg/articles/183635/Moshten-trus-ot-68-po-Rihter-lyushna-Filipinite", "text": "Силно земетресение с магнитуд 6,8 удари южния филипински остров Минданао тази сутрин, съобщиха геолози, цитирани от АФП. Това е същата област, която беше ударена от поредица силни трусове през октомври.Епицентърът на труса е бил на 56 километра югозападно от град Давао, на дълбочина от 53 километра, но сеизмолози от САЩ смятат, че има „малка вероятност от жертви и щети“.Няма заплаха от цунами, заявиха сеизмолозите, които първоначално отчетоха магнитуда от 6,9.", "date": "2019.12.15", "title": "Мощен трус от 6,8 по Рихтер люшна Филипините"}
