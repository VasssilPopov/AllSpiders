{"url": "https://www.novinite.bg/articles/161066/V-centara-na-Sofiya-i-Drujba-I-bez-voda-dnes", "text": "Централни софийски улици ще останат без вода днес заради наложителни ремонти. В списъка за деня са и адреси в \"Дружба\", село Доброславци, кв. \"Кръстова вада\", предупреждава \"Софийска вода\".Заради подмяна на сградно водопроводно отклонение в центъра на София няма да има вода от 10 до 18 часа на:- ул. „Братя Миладинови“ - от ул. „Св. Св. Кирил и Методий“ до бул. „Сливница“;- ул. „Гривица“ - от ул. „Братя Миладинови“ до бул. „Христо Ботев“.Ако се наложи работите да продължат над 12 часа, ще има водоноска на ъгъла на ул. „Гривица“ с ул. „Братя Миладинови“.Подмяна на спирателни кранове ще наложат спирането на водата и в ж.к. „Дружба“ I от 10 до 20 часа на:- ул. 5039;- ул. 5041;- бул. „Христофор Колумб“.Ако се наложи работите да продължат над 12 часа, ще има водоноска на ъгъла на ул. 5040 с ул. 5041.В село Доброславци няма да има вода от 9:30 до 16:30 ч. заради диагностика на уличен водопровод. Водоподаването ще бъде спряно на:- ул. „Първанова чешма“;- ул. „Уршак“;- ул. „Панчовица“.Ако се наложи работите да продължат над 12 часа, ще има водоноска на ъгъла на ул. „Бранище“ с ул. „Панчовица“.В квартал \"Кръстова вада\" също водоподаването ще бъде спряно от 10 до 18 ч. заради монтаж на спирателен кран на:- ул. „Иван Андонов“.Ако се наложи работите да продължат над 12 часа, ще има водоноска на ъгъла на ул. „Иван Андонов“ с ул. „Вера Мутафчиева“.", "date": "2018.06.18", "title": "В центъра на София и Дружба I без вода днес"}
{"url": "https://www.novinite.bg/articles/161089/Nad-300-raneni-pri-silniya-trus-v-Yaponiya", "text": "Над 300 човека са пострадали при силното земетресение в Япония, предаде ТАСС, като се позова на агенция Киодо.Предишните данни бяха за повече от 220 ранени.При силния трус загинаха трима души - двама възрастни на по около 80 години и момиче на 9 години.Трусът с магнитуд 6,1 стана на дълбочина на 13 километра северно от префектура Осака.", "date": "2018.06.18", "title": "Над 300 ранени при силния трус в Япония"}
{"url": "https://www.novinite.bg/articles/161065/Prolivni-dajdove-gradushki-i-navodneniya-dnes-jalt-kod-v-cyalata-strana", "text": "За опасност от поройни наводнения в резултат на интензивните валежи днес предупреди Националния институт по метеорология и хидрология при БАН. В цялата страна е обявен жълт предупредителен код за потенциално опасно време заради гръмотевичните бури. Очаква се да паднат до 35 литра на квадратен метър, има условия и за градушки.Ето къде са възможни поройни наводнения: - Източнобеломорски басейн:Във вечерните часове - в горните части на старопланинските притоци на р. Марица (р. Мъти Вир, р. Тополница, р. Луда Яна) и в притоците ѝ в горното течение - р. Крива, и р. Яденица;- Западнобеломорски басейн:\r\nВ следобедните часове - във водосборите на р. Рислка, р. Благоевградска Бистрица, р. Градевска (притоци на р. Струма); във водосборите на р. Белишка, р. Вотрачка, р. Исток (притоци на р. Места);\r\nВъв вечерните часове - във водосборите на р. Дяволска и р. Влахинска (притоци на р. Струма).Валежите ще са по-значителни в следобедните часове.Максималните температури ще са между 23° и 28°, а в София - около 24°.И над планините ще се развива мощна купесто-дъждовна облачно и ще има краткотрайни валежи с гръмотевични бури. Ще духа до умерен северен вятър, но с временни усилвания. Максимална температура на височина 1200 метра около 18°, на 2000 метра – около 12°.Над Черноморието също ще се развива купеста и купесто-дъждовна облачност. Ще има краткотрайни валежи с гръмотевици, на повече места в следобедните часове. Ще духа до умерен североизточен вятър, но с временни усилвания. Максималните температури ще са 26°-28°. Температурата на морската вода е 23-25°. Вълнението на морето ще бъде 1-2 бала.Дъждът няма да спре да вали тази седмица, показва прогнозата на НИМХ.Утре и в сряда ще има повече слънчеви часове. Валежите ще намалеят, ще бъдат на малко места и по-слаби. Все пак през първия ден в отделни планински райони в Западна България е възможно за кратко да бъдат интензивни. Вятърът ще е от изток-североизток, в Източна България той ще е умерен.Температурите ще се повишат и в сряда, когато в повечето райони ще се задържи без валежи, максималните ще са между 27° и 32°.В четвъртък и петък отново се повишава вероятността за следобедни краткотрайни валежи и гръмотевични бури. Първия ден източният вятър ще стихне, втория - ще се обърне от запад-северозапад. Дневните температури ще са почти без промяна.През почивните дни от северозапад, в източните райони - от североизток ще нахлува малко по-хладен въздух. Валежите и гръмотевичните бури ще са на много места, ще бъдат и по-интензивни.", "date": "2018.06.18", "title": "Проливни дъждове, градушки и наводнения днес: жълт код в цялата страна"}
{"url": "https://www.novinite.bg/articles/161076/Mikrobus-se-vryaza-v-peshehodci-na-festival-v-Holandiya-edin-chovek-zagina", "text": "Един човек е загинал, а трима души са били сериозно ранени, когато камионетка се блъснала в четирима пешеходци тази нощ в близост до мястото, на което се провеждал музикалният фестивал Пинкпоп в Холандия, предаде АФП.Инцидентът е ставал в южната община Ландграф, на няколко километра от границата с Германия. Все още се издирва камионетката, блъснала хората. Във феста участваха Фу Файтърс, Бруно Марс и Пърл Джем. Това е неговото 49-о издание. Той се проведе от петък до неделя и на ден привлече по около 67 000 зрители, съобщават организаторите на проявата. ", "date": "2018.06.18", "title": "Микробус се вряза в пешеходци на фестивал в Холандия, един човек загина"}
{"url": "https://www.novinite.bg/articles/161067/Tehnicheskiyat-universitet-otkriva-priemnata-si-kampaniya", "text": "Техническият университет в София открива кандидатстудентската си кампания днес.Кандидатите подават заявление за кандидатстване до ректора с кодовете на специалностите.Заявление може да се вземе от блок 2 на ТУ, ет. 1 (ЦИР), да се изтегли от сайта на университета или да се получи от бюрата за приемане на документи по градове от 18 до 30 юни.Заявление се подава, без значение дали кандидатът се явява на предварителни или редови изпити, или иска да се класира с оценките от матурите. Без значение дали е ходил на изпит, или кандидатства с матура, плаща по 30 лв. на изпит.При подаването е необходимо на носи оригинала на дипломата си за средно образование и да остави нейно копие (не е необходима нотариална заверка). Оригиналът се връща веднага след подаване на документите.Документите се подават в:- в ТУ-София, кв. Дървеница, блок 2 (западен вход), Център по информационни ресурси, от 8.30 до 16.00 ч.;- в центровете и бюрата за приемане на кандидатстудентски документи;- по интернет (http://priem.tu-sofia.bg ).Кандидатстващите само с матура или предварителни изпити, подават документи до 4 юли 2018 г. вкл. (сряда).Редът на желаните специалности и данните на кандидатите се внасят в компютърна система в тяхно присъствие. Редът е окончателен и не може да бъде променян след 4 юли 2018 г.Всеки кандидат получава компютърна разпечатка със заявлението, реда на желаните специалности, кандидатстудентски изпити или матури, с които кандидатства, талон с входящия номер и талон със сградата и залата за явяване на съответния изпит, ако желае такъв.От такса за кандидатстване се освобождават:• кръгли сираци (до 25-годишна възраст);• лица с трайни увреждания и намалена работоспособност, освидетелствани със 70% и над 70%;• военноинвалиди и военно-пострадали;• лица, отглеждани до пълнолетието си в домове за отглеждане и възпитание на деца, лишени от родителска грижа.", "date": "2018.06.18", "title": "Техническият университет открива приемната си кампания"}
{"url": "https://www.novinite.bg/articles/161068/73-godishen-shofor-premaza-velosipedist-v-Pomorie", "text": "Шофьор блъсна с автомобила си велосипедист, който по-късно е починал в болница от раните си, съобщи Областната дирекция на МВР в Бургас.В събота около 12:45 ч. 73-годишният водач на бургаски \"Фолксваген Голф\" ударил 71-годишен руски гражданин на ул. \"Княз Борис I\" в Поморие. С. Я. - живеещ в Поморие - бил откаран в многопрофилната болница, където починал към 15:30 ч.Причината за сблъсъка не е известна.Образувано е досъдебно производство в Районно управление - Поморие.Ден по-рано велосипедист блъска пешеходка в Бургас, до сградата на общината. 59-годишната жена е с фрактура на лявата лакетна става.Жена е била блъсната и на пешеходна пътека в Бургас. 43-годишната бургазлийка е ударена от \"Фолксваген\" със софийска регистрация, управляван от 48-годишния Ю. М. от село Годеч. Жената е с фрактура на лявата лакетна става. Шофьорът е избягал.", "date": "2018.06.18", "title": "73-годишен шофьор премаза велосипедист в Поморие"}
{"url": "https://www.novinite.bg/articles/161069/Prebitata-v-Ajtos-jena-kriela-nasilieto-zashtoto-obichala-bashtata-na-sina-si", "text": "Мъжът, който преби до смърт приятелката си в Айтос, от която има дете, е направил пълни самопризнания, потвърди говорителят на главния прокурор Румяна Арнаудова. 19-годишната майка на 2-годишно момиченце почина в неделя след побой от мъжа, с когото живеела. Убийството се случи след запой в ресторант. 27-годишният Теньо Енчев нямал брак с Ивета, но живеели на семейни начала, имали дете - момченце на 2 години. Младият мъж е криминално проявен, изтърпял присъда в Бургаския затвор, в затвора бил и брат му. Във фаталната нощ младите и детето седнали на близък ресторант край дома си. Свидетели на безпричинна агресия станали както персоналът на ресторанта, така и присъстващи клиенти на съседните маси. \"Обиди, грубо отношение... За сметката се скараха, защото имаше междинен бон от 18.10 лева. След още поръчки той я накара да дойде да вземе цялата сметка. Тя му донесе сметката от сорта на 32 лева и стотинки. Той защо и как така сметката е веднъж 18\", разказаха очевидци.\"Гледам от прозореца как й посяга, тук се разкърви. Тя се разрева и тръгна към тоалетната, той тръгна след нея. Той и на хлапето посягаше и хлапето удари. Малкият се разрева, те започнаха да се карат, след това тя дойде тук, пушихме по една цигара и видях ръката й синя. След това видях как той й посяга и я удря\", разказа служителка на ресторанта. Тя споделя, че Ивета криела насилието, защото обичала бащата на сина си. Побоят продължил и по пътя към дома им, както и след като се прибрали. Съседката чула писъците на детето и сигнализирала на полицията. Теньо е арестуван, а младата жена открита в безсъзнание. Младата жена била транспортирана с тежка черепно-мозъчна травма и наранявания по цялото тяло в реанимация на бургаската болница. Въпреки усилията на лекарите тя почина.", "date": "2018.06.18", "title": "Пребитата в Айтос жена криела насилието, защото обичала бащата на сина си"}
{"url": "https://www.novinite.bg/articles/161078/Izrael-nanese-vazdushni-udari-v-Gaza", "text": "Израел бомбардира девет \"военни обекта\" на групировката \"Хамас\" в северната част на ивицата Газа рано тази сутрин в отговор на пускането от палестинци на запалени хвърчила и балони с прикачени взривни устройства през последните дни, съобщи израелската армия, цитирана ДПА и Франс прес.Изтребители атакуваха цели на \"Хамас\", между които два военни обекта и фабрика за производство на муниции, съобщи армията, без да уточнява дали има жертви.Ударите бяха предшествани от нападения в неделя срещу две превозни средства, използвани от палестинци за пускане на хвърчила, които предизвикат пожари в земеделски земи по протежение на границата, предаде БТА.Хвърчилата се използват от палестински демонстранти в протестите, започнали на 30 март. Оттогава те са предизвикали пожари и унищожение на хиляди хектари обработваема земя и храсти, съобщи противопожарната служба.От април насам палестинците протестират почти всяка седмица с призиви за отмяна на блокадата на крайбрежния анклав и връщане на земи, днес в рамките на Израел, на палестински бежанци, които са ги напуснали след създаването на Еврейската държава през 1948 г.На 9 юни израелската авиация за пръв път стреля по палестинци, обвинени в направата на балони, към които са прикрепени взривни вещества. Израелската армия използва и дронове за сваляне на балоните и запалените хвърчила. Министърът на отбраната Авигдор Либерман съобщи че са били прихванати 400 хвърчила от общо 600, пуснати от началото на протестното движение.", "date": "2018.06.18", "title": "Израел нанесе въздушни удари в Газа"}
{"url": "https://www.novinite.bg/articles/161086/Oshte-nyama-yasnota-za-zakonoproekta-za-lichnata-pomosht-za-horata-s-uvrejdaniya", "text": "Поредната среща на социалния министър Бисер Петков с протестиращите майки на деца с увреждания завърши без яснота колко ще струва исканият закон за личната помощ. Въпреки увереността на майките, че до днес сутринта ще има финансови разчети, самите те разказаха, че работата продължава и ако се наложи, изчисленията ще бъдат правени до вторник на обяд, когато законопроектът трябва да бъде представен на заседание на Националния съвет за интеграция на хората с увреждания в Министерския съвет. След като в петък стана ясно, че социалното министерство няма данни за потребностите на отделните групи от хора с увреждания, протестиращите майки и омбудсманът Мая Манолова обявиха, че ще се работи през почивните дни и в понеделник сутринта ще се проведе нова среща с министър Бисер Петков. След днешната среща обаче се оказа, че работата продължава, а новини няма. Въпреки това процесът не се спъва, твърдят Росица Букова от Движението на българските майки и омбудсманът Мая Манолова.Сметките щяха да бъдат по-лесни, ако държавата разполагаше с работещ регистър на хората с увреждания, обясни Вера Иванова, председател на Конфедерацията за защита на правата на децата. По думите й регистърът на Агенцията за хората с увреждания е кух.Разчетите по законопроекта трябва да бъдат готови най-късно вторник в 14.00 ч., когато започва заседанието на съвета за интеграция на хората с увреждания, председателствано от министър Бисер Петков. Очаква се в него да се включи и премиерът Бойко Борисов.", "date": "2018.06.18", "title": "Още няма яснота за законопроекта за личната помощ за хората с увреждания"}
{"url": "https://www.novinite.bg/articles/161087/Pregaziha-mlada-jena-na-zebra-v-Plovdiv", "text": "В Пловдив кола помете жена на пешеходна пътека. Инцидентът е станал на натоварен булевард в район \"Южен\". Жената е пресичала на \"зебра\", когато е била връхлетяна от автомобила. Екип на Бърза помощ откара пострадалата в болница. Според очевидци, пострадалата е млада жена. След катастрофата е била в съзнание. На шофьорката също е оказана помощ заради шока след катастрофата.На място има полицейски екип, като в момента се прави оглед на местопроизшествието. Движението в района е затруднено.", "date": "2018.06.18", "title": "Прегазиха млада жена на \"зебра\" в Пловдив"}
{"url": "https://www.novinite.bg/articles/161091/Sting-i-Shagi-repetirat-v-NDK", "text": "Световната знаменитост Стинг и ямайската звезда Шаги на генерална репетиция в НДК. Двамата избраха Двореца за подготовка преди появата си на българска сцена в Нов театър в Пловдив. Срещата с българската публика ще е на 19 и 20 юни, предаде БГНЕС.Звездите бяха посрещнати в НДК от министъра на културата Боил Банов.Преди това Стинг и Шаги заедно с председателя на Съвета на директорите на НДК Борислав Велков минаха през Моста на влюбените.Британската знаменитост избра Античния театър в Пловдив за провеждането на двата си концерта в България заради невероятното съчетание на култура и история, допълващо магичното послание на музиката му.", "date": "2018.06.18", "title": "Стинг и Шаги репетират в НДК"}
{"url": "https://www.novinite.bg/articles/161077/Zapochva-deloto-sreshtu-bivshiya-izpalnitelen-direktor-na-NDK", "text": "Софийски градски съд ще проведе днес разпоредително заседание по делото срещу бившия изпълнителен директор на Националния дворец на културата Мирослав Боршош и бившия председател на Съвета на директорите на НДК Валентин Кръстев. Двамата са обвинени за длъжностно присвояване в особено големи размери, при което е ощетен НДК. Обвинителният акт срещу Боршош бе внесен на 31 май. Прокуратурата го обвинява за нецелево разходване на целеви средства, умишлена безстопанственост, сключване на множество неизгодни сделки, длъжностно присвояване и принуда. Бившият изпълнителен директор е обвинен за това, че е разпоредил част от целевите средства - в размер на 3 431 146,06 лв. да бъдат разходвани за заплащане на разходи, които не са свързани с дейностите, за които са били отпуснати.", "date": "2018.06.18", "title": "Започва делото срещу бившия изпълнителен директор на НДК"}
{"url": "https://www.novinite.bg/articles/161098/Prekratiha-deloto-sreshtu-Borshosh-zaradi-neyasno-obvinenie", "text": "Софийският градски съд (СГС) прекрати делото срещу бившия директор на НДК Мирослав Боршош и бившия председател на съвета на директорите Валентин Кръстев.Драстични нарушения и разминавания в обвинителния акт спънаха делото срещу него. Според съда прокурорите са написали обвинението така, че подсъдимият няма как да разбере в какво е обвинен, а така няма и как да се защити.Част от разминаванията са в посочените суми - за някои от сделките не става ясно точно с колко пари е ощетен бюджетът на НДК. Съдът подчерта и че за някои от обвиненията липсват фактически твърдения.Мирослав Боршош е обвинен за неправомерно изразходване на близо 3,5 милиона лева бюджетни средства. Според прокуратурата има сключени 15 неизгодни сделки.", "date": "2018.06.18", "title": "Прекратиха делото срещу Боршош заради неясно обвинение"}
{"url": "https://www.novinite.bg/articles/161099/Sadat-opravda-Ilko-Semerdjiev-po-obvinenieto-za-prinuda", "text": "Софийският градски съд оправда Илко Семерджиев. Служебният вицепремиер и министър на здравеопазването е на съд за принуда. Той е обвинен, че заплашвал с уволнение директора на Изпълнителната агенция по лекарстватадоц. Асена Стоименова, тъй като тя не е била съгласна да назначи за свой заместник посочен от него човек. Причината е, че кандидатът за заместник бил в конфликт на интереси.Прокуратурата ще протестира решението на съда. Пред медиите Илко Семерджиев каза, че е очаквал оправдателната присъда. По думите му това е било \"нелепо обвинение\" и \"днес катастрофираха както г-жа Стоименова, така и прокуратурата\".Той обясни, че според него казусът е бил изпреварваща атака, за да може Стоименова да съхрани едноличното си управление и контрол върху целия фармацевтичен сектор.\"Тя очевидно не желаеше да има заместник, както се изисква по правилника за устройството и дейността на ИАЛ, за да може самоволно да се разпорежда с целия сектор и резултатите от това бяха кошмарни. През мандата на нейното управление разходите за лекарства се увеличиха с над един милиард лева - говорим за периода от 2014 - 2017 г.\", каза Семерджиев.", "date": "2018.06.18", "title": "Съдът оправда Илко Семерджиев по обвинението за принуда"}
{"url": "https://www.novinite.bg/articles/161095/Cvetoven-shampion-Braziliya-razocharova-kato-pochna-s-ravenstvo-11-sreshtu-Shvejcariya", "text": "Петкратният световен шампион Бразилия разочарова като почна с равенство 1:1 срещу Швейцария на световното първенство в Русия. Двубоят бе от група „Е“, в който по-рано през деня Сърбия победи Коста Рика с 1:0.Така Бразилия се нареди до още някои от фаворитите, които показаха колеблива игра в първите си мачове. Франция надви трудно Австралия с 2:1, но сочените за фаворити Аржентина и Германия стъпиха накриво. Аржентинците стигнаха само до равен с Исландия, а днес Германия загуби от Мексико.Четете повече  на :", "date": "2018.06.18", "title": "Cветовен шампион Бразилия разочарова като почна с равенство 1:1 срещу Швейцария"}
{"url": "https://www.novinite.bg/articles/161070/Yadrenite-darjavi-prodaljavat-da-modernizirat-arsenalite-si", "text": "Общото количество на ядрените оръжия по света се съкращава, но всички ядрени държави продължават да модернизират арсеналите си. Тези изводи се съдържат в поредния доклад за състоянието на ядрените въоръжения, публикуван днес от Стокхолмския международен институт за изследвания на проблемите на мира (СИПРИ), съобщиха ДПА и ТАСС.По данни на института, в началото на 2018 г. девет ядрени държави - САЩ, Русия, Великобритания, Франция, Китай, Индия, Пакистан, Израел и Северна Корея - са притежавали 14 465 единици ядрено оръжие, или с 470 единици по-малко отколкото в началото на миналата година. Намаляването на това количество се дължи главно на изпълнението на Договора за ограничаване на стратегическите настъпателни оръжия между САЩ и Русия от 2010 г., известен като Нов СТАРТ. Двете най-големи ядрени държави притежават заедно 92% от ядрените оръжия в света, уточнява СИПРИ.Авторите на доклада отбелязват, че въпреки известно съкращаване на своите арсенали, и САЩ, и Русия осъществяват програми по замяна и модернизация на ядрените бойни глави и средствата за доставката им - ракетни и авиационни, - както и на мощностите за производството им.Въпреки че ядрените арсенали на другите страни са значително по-малки, всички те също се занимават с тяхното усъвършенстване и разполагане или заявяват за подобни намерения. Такъв е случаят със съперничещите си Индия и Пакистан, които също разширяват запасите си от ядрени оръжия, се отбелязва в доклада. Северна Корея също продължи през 2017 г. да постига напредък в разработването на ядрени оръжия и изпитанията на балистични ракети с голям обсег, посочва СИПРИ.", "date": "2018.06.18", "title": "Ядрените държави продължават да модернизират арсеналите си"}
{"url": "https://www.novinite.bg/articles/161071/Fenove-predizvikaha-zemetresenie-v-Meksiko", "text": "Футболните фенове в Мексико предизвикаха земетресение заради изненадващата победа над Германия на световното първенство.Сеизмологичната служба обяви, че са отчели трус в столицата Мексико сити в 35-та минута на мача, когато Чъки Лозано вкара победният гол.Движение на тектоничните плочи нямало и вероятно скачащите от радост жители на 20-милионната метрополия са били отчетени от сеизмографите, казват от службата.Мексиканците имаха само 1 победа в 11 официални мача с германия и малко хора очакваха да победят световния шампион.", "date": "2018.06.18", "title": "Фенове предизвикаха земетресение в Мексико"}
{"url": "https://www.novinite.bg/articles/161072/V-Rusiya-Vdigajki-pensionnata-vazrast-Kremal-se-boi-ot-protesti", "text": "\r\nПрезидентската администрация в Русия започва да събира данни от федералните региони как се посреща готвеното вдигане на пенсионната възраст. Властите се опасяват от протести и обмислят начини да намалят негативните реакции сред населението, пише \"Ведомости\".\r\nДържавната дума се очаква да разгледа проектозакон за вдигане на пенсионната възраст в страната от 55 на 63 години за жените и от 60 на 65 години за мъжете. Същевременно Кремъл уверява, че подготвя мерки, чрез които пенсиите да се увеличават по-бързо от инфлацията.\r\nПолитологът Николай Миронов припомня твърде мащабните протести при опит за подобна реформа във Франция. \"У нас мащабът не е голям - хората ги е страх да протестират. Затова протестът най-вероятно ще бъде с приказки по кухните, но и кухненският протест в Русия е опасен - през 80-те тъкмо заради него в крайна сметка се разпадна цялата система\", предупреждава той.\r\nСпоред източник от правителството в случай на остра реакция сред жителите на Русия властите може да смекчат параметрите на реформата. Това е стандартен ход, пише вестникът, цитиран от Би Би Си: първо да се внесе в парламента най-твърдият вариант, после малко да бъде смекчен за успокояване на обществеността.\r\nПо думите на източник от руската президентска администрация Владимир Путин може да внесе поправки в проекта през септември, когато се предвижда второто му четене. \"Ако има рязко негативна реакция, той ще бъде смекчен. Ако няма такава, ще оставят версията, която ще внесе правителството\", обяснява той.\r\nОпасенията на администрацията са съвсем естествени, но в момента протести не се очакват, коментира изданието - сегашните пенсионери вече нехаят за реформата, а бъдещите още не мислят за пенсия. Реформата обаче ще съдейства за трупане на недоволство в руското общество.\r\nПравителството е заложило в проекта \"известна възможност за пазарлък\", смята експертката Татяна Становая, която коментира ситуацията пред \"РБК\". Тя не изключва Владимир Путин да направи \"жест на добронамереност, принуждавайки правителството да направи социално значими отстъпки\". Така според нея руският лидер \"ще запази имиджа си\", въпреки че ще вземе непопулярно решение.\r\nЗа руското правителство вдигането на пенсионната възраст \"не е възможност да приключи завинаги с неприятния въпрос за балансиране на системата, а начало на цяла поредица промени в нея\", твърди \"Комерсант\".\r\n\"Въпросът е дали правителството ще организира за всяко подобно решение световно първенство\" като започналия в Русия футболен Мондиал 2018 - \"за такива отвличащи маневри няма да стигнат никакви пари, дори спестените за сметка на пенсионната система\", изтъква всекидневникът.\r\n  ", "date": "2018.06.18", "title": "В Русия: Вдигайки пенсионната възраст, Кремъл се бои от протести"}
{"url": "https://www.novinite.bg/articles/161083/Bankomatite-v-Belgiya-stavat-nedostapni-noshtem", "text": "Достъпът до банкоматите в Белгия нощем бе прекратен с общо решение на основните банки в страната след пет последователни обира с взлом в последните няколко седмици, съобщиха местни медии, цитирани от БТА. Полицията издирва неизвестните извършители, които са взривявали устройствата, за да ги оберат. В някои от случаите крадците са успели, в други са се провалили. Досега са били откраднати няколкостотин хиляди евро. Представители на банките отбелязват, че през 2015-2016 г. в страната не е имало подобни посегателства, а през миналата година са отчетени два неуспешни опита. Белгийската полиция е получила данни от колегите си от Германия и Холандия, които са съобщили напоследък за сходни случаи и в техния периметър. Белгийските банки обмислят поставянето на мастилници в банкоматите, за да може при взривяване на устройствата, банкнотите вътре да бъдат унищожавани. Засега въведените ограничения за достъп до банкоматите от 23.00 ч. до 6.00 ч. не важат за машините, поставени на улични фасади, а само за онези, които се намират в закрити помещения. От началото на века разплащанията в брой в Белгия постоянно намаляват след множество въоръжени грабежи на банки, магазини и бензиностанции. Много банкови клонове изобщо не използват пари в брой, а клиентите, които искат да теглят средства на ръка, трябва да подадат заявка поне едно денонощие предварително. В страната няма търговски обекти, които да не приемат банкови карти за разплащане. Освен за повече сигурност, този подход се прилага и за изсветляването на икономиката. ", "date": "2018.06.18", "title": "Банкоматите в Белгия стават недостъпни нощем"}
{"url": "https://www.novinite.bg/articles/161079/Avstraliya-i-ES-shte-zapochnat-pregovori-za-svobodna-targoviya", "text": "\r\nПреговори за всеобхватно споразумение за свободна търговия между Канбера и Брюксел ще започнат идния месец, обявиха днес комисарят за търговията на Европейския съюз Сесилия Малмстрьом и премиерът на Австралия Малкълм Търнбул, цитирани от ДПА.\r\n\"Във времена на предизвикателства, е окуражително да видим, че Австралия споделя нашия ангажимент за положителна търговска програма и идеята, че добрите търговски споразумения са победа и за двете страни\", каза Малмстрьом на съвместна пресконференция в Канбера.\r\nПреговорите се провеждат на фона на търговската война между САЩ и Китай.\r\nМиналата седмица президентът на САЩ Доналд Тръмп наложи мита за 50 милиарда долара върху китайския внос, които бяха посрещнати бързо с реципрочни мита от Китай.\r\nЕС е сред пострадалите от решението на Тръмп да наложи вносни мита от 25 процента за стоманата и 10 процента за алуминия. Австралия беше освободена от митата, след като прие да ограничи обема на износа си за САЩ.\r\n  ", "date": "2018.06.18", "title": "Австралия и ЕС ще започнат преговори за свободна търговия"}
{"url": "https://www.novinite.bg/articles/161084/Pone-7-dushi-postradaha-sled-protestite-v-Skopie", "text": "\r\nНай-малко 7 души пострадаха по време на бурни протести в центъра на Скопие срещу подписаното вчера споразумение, което решава дългогодишния спор между Атина и Скопие за името на Македония. Полицията е задържала 25 демонстранти. Министърът на отбраната Радмила Шекеринска остро осъди насилието.\r\n\r\n\r\n\r\n\r\n\r\n\r\n  ", "date": "2018.06.18", "title": "Поне 7 души пострадаха след протестите в Скопие"}
{"url": "https://www.novinite.bg/articles/161080/Zadarjaha-104-chlenove-na-mafiyata-v-Italiya", "text": "Италианските органи на реда проведоха мащабна спецоперация в Бари, област Пулия, в резултат на което бяха задържани 104 души, заподозрени във връзки с мафията. Това съобщи канал „RAI-News-24“, цитиран от БГНЕС. Всички задържани са членове на мафиотските кланове Мерканте-Диомеде и Каприати.Операцията се проведе по нареждане на местното управление за борба с мафията в Бари, което разкри престъпната дейност на клана и опита му да проникне в социално-икономическите структури на града и провинцията Бари.", "date": "2018.06.18", "title": "Задържаха 104 членове на мафията в Италия"}
{"url": "https://www.novinite.bg/articles/161092/Zemetresenie-s-magnitud-35-po-Rihter-e-registrirano-v-Belica", "text": "Земетресение с магнитуд 3,5 по скалата на Рихтер е регистрирано на територията на Белица. Земният трус е усетен в 12,00 ч. с епицентър на 21 км югоизточно от Белица, на 57 км източно от Благоевград и на 103 км южно от София, с дълбочина 9 км.Според Геофизичния институт на БАН трусът е с магнитуд 3,6 по Рихтер, с дълбочина 15 км и епицентър между селата Брезница и Корница. Няма данни за пострадали и материални щети.", "date": "2018.06.18", "title": "Земетресение с магнитуд 3,5 по Рихтер е регистрирано в Белица"}
{"url": "https://www.novinite.bg/articles/161074/Edin-ubit-i-22-raneni-pri-strelbata-na-festival-v-SASht", "text": "Най-малко 22 души, включително 13-годишно момче, са били ранени при безразборната стрелба на фестивал в Трентън, Ню Джърси, САЩ, предаде Би Би Си. Полицията съобщи, че най-малко двама мъже са открили огън около 3 ч. сутринта, докато около 1000 души са се наслаждавали на местното изкуство, музика и храна.Един от заподозрените - 33-годишен мъж, е застрелян, друг е в ареста, съобщи местен прокурор.Четирима от ранените, включително тийнейджърът, са в критично състояние.Първоначално полицията обяви, че ранените са 20, но броят им се увиличи, когато още двама пристигнаха в местната болница.  Един от ранените е бил прострелян четири пъти.Мотивът за нападението все още не е ясен.На мястото са намерени няколко оръжия.", "date": "2018.06.18", "title": "Един убит и 22 ранени при стрелбата на фестивал в САЩ"}
{"url": "https://www.novinite.bg/articles/161081/Borisov-predlaga-zatvaryane-na-vsichki-granici-v-ES-zaradi-migrantite", "text": "\"Ние създадохме надеждна охрана на българо-турската граница – с необходимите заграждения, с допълнителни полиция, кораби и от година и половина България има нови ситуация. На картата ще видите, че нашата граница, която се охранява, е колкото гръцката. Затова предлагаме компромисен вариант, който ще защитавам на Европейския съвет. На първо място предлагаме незабавна превенция, а тя включва затваряне на всички граници в ЕС\", заяви Бойко Борисов на Пленарната среща на Конференцията на комисиите по европейски въпроси на парламентите на ЕС, БГНЕС. \"Официално всеки, който иска да влезе в ЕС трябва да влезе на контролно-пропусквателните пунктове /КПП/ – там да му се видят отпечатъците, да се прегледа, да се види. Това не е нещо по-различно от това, което се прави в САЩ, Канада и където и да е. Откъде накъде Европа да е като един разграден двор! Това е груба грешка!\", каза още Бойко Борисов. \"Ние гарантираме на 100% външната граница на ЕС\", каза още премиерът. \"Ако миграните не бъдат хванати в рамките на ЕС да бъдат дисциплинирани и подпомогнати, могат да се превърнат в източник на войни. Ако сега не се помогне на Западните Балкани, после ще е много късно. А и големите геостратегически играчи – и Русия, и САЩ, и Китай само това чакат. Затова ако Европа не вземе мерки сега, после ще е късно\", подчерта премиерът Борисов. ", "date": "2018.06.18", "title": "Борисов предлага затваряне на всички граници в ЕС заради мигрантите"}
{"url": "https://www.novinite.bg/articles/161082/Radev-Pravitelstvoto-pokaza-kuraj-s-temata-za-Zapadnite-Balkani", "text": "Президентът Румен Радев даде висока оценка на работата на правителството по Българското председателство на Съвета на ЕС, избора на приоритетите и вкарването на темата за Западните Балкани в дневния ред на съюза. Правителството показа кураж, като избра много трудна тема като Западните Балкани. Регионът е много крехък, няма гаранция за успех, но някой трябваше да поеме отговорността и да посочи проблемите, заяви президентът на откриването на Пленарната среща на Конференцията на комисиите по европейски въпроси на парламентите на ЕС, която е част от Българското председателство.„Правителството успя да управлява дневния ред на Европа, като показа умения и разви атмосфера на честен и отворен диалог“, заяви той. „Оценката на такава сложна дейност като Председателството изисква сложна система от критерии, като се започне от приоритетите и се приключи с постигнатите резултати. Правителството разработи точните приоритети за Председателството. Всички сме съгласни, че не можем да говорим за просперираща Европа, без да гарантираме сигурността и стабилността на Западните Балкани“, посочи държавният глава. „Ако не им дадем европейска перспектива, те рано или късно ще дадат балканска перспектива на Европа“, каза още той.Тежката бюрокрация, ниската скорост на законотворчеството и прилагането на законите са основните причини за загубата на доверие на европейските граждани в институциите, посочи още той в речта си. „Обсъждането на бъдещето на ЕС е необходимо, но не е достатъчно. Времето ни притиска да предприемем действия, за да защитаваме принципите си“, обяви президентът. На форума бе и председателят на парламента Цвета Караянчева, която посочи, че разширяването на ЕС остава ключова политика, а главната цел е запазването на сигурността и просперитета на целия континент. \"Поехме Председателството във време на големи предизвикателства в Европа и света. България допринесе активно за постигане на целите в триото България-Австрия-Естония“, изтъкна тя. „Парламентът стана домакин на 6 важни срещи, платформа за сътрудничество между националните парламенти и ЕП. Продължава важният дебат за осъвременяването на политиката за сближаване и за кохезионната политика“, посочи Цвета Караянчева.На днешната конференция ще бъдат обсъдени постиженията на Българското председателство и ключови теми като интеграцията на Западните Балкани, бъдещето на Кохезионната политика и Европейския стълб на социалните права.", "date": "2018.06.18", "title": "Радев: Правителството показа кураж с темата за Западните Балкани"}
{"url": "https://www.novinite.bg/articles/161094/Grajdanski-iskove-za-blizo-milion-zavedeni-sreshtu-bivshiya-zdraven-ministar-Moskov", "text": "Граждански искове на обща стойност близо милион лева бяха допуснати по делото срещу бившия здравен министър Петър Москов. Той е обвиняем заедно със заместника си Адам Персенски и трима души от фирмата производител на ваксини \"Бул Био''.Според прокуратурата Москов е договорил бартер на ваксини с Турция и в резултат е приел от турска страна ваксини, които не са разрешени за употреба на територията на България. Според държавното обвинение по този начин за Министерството на здравеопазването са нанесени щети за над 325 млн. лева.Съдът конституира здравното министерство и фирма ,,Бул Био'' като частни ищци, като общите им искове са за над 900 хил. лева. Официално бе даден и ход на делото, тъй като предишното разпоредително заседание бе отложено.    ", "date": "2018.06.18", "title": "Граждански искове за близо милион заведени срещу бившия здравен министър Москов"}
{"url": "https://www.novinite.bg/articles/161088/Arestuvaha-izpalnitelniya-direktor-na-Audi", "text": "Изпълнителният директор на Audi Рупърт Щадлер беше арестуван, обяви компанията майка - Volkswagen.Говорител на VW заяви: \"Потвърждаваме, че господин Щадлер беше арестуван тази сутрин. Продължава изслушването, което ще определи дали той ще остане задържан\".Audi бяха хванати в нарушения в скандала за фалшифицирането на данните за замърсяването на околната среда от дизеловите автомобили на Фолксваген.Миналия месец от Audi признаха, че софтуерът на още 60,000 автомобила от моделите A6 и A7 с дизелови двигатели е подавал манипулирани данни. Миналата година 850 хил. автомобила бяха изтеглени от пазара от дъщерната компания на Volkswagen. Оказа се, че само някои от тях се нуждаят от промени.Така нареченият \"Дизелгейт\" - скандалът с манипулирането на данните на автомобили на Фолксваген за нивата на замърсяване на околната среда, избухна през септември 2015 година. Тогава Volkswagen признаха, че в близо 600 000 автомобила в САЩ са били монтирани устройства, които да \"заблуждават\" по време на тестове, че нивата на емисиите са около 40 пъти по-ниски от реалните. По света, призна компанията, има 11 милиона такива дизелови автомобила.", "date": "2018.06.18", "title": "Арестуваха изпълнителния директор на Audi"}
{"url": "https://www.novinite.bg/articles/161073/Ekaterina-Zaharieva-S-dogovora-za-imeto-chlenstvoto-na-Makedoniya-v-ES-stava-realna-perspektiva", "text": "Членството на Македония в Европейския съюз вече не е мираж, а е реална перспектива пред нашата съседка след подписването на споразумението между Гърция и Македония за името. Това коментира вицепремиерът и външен министър Екатерина Захариева в студиото на „Здравей, България”.Захариева призна, че към момента няма голям ентусиазъм нито в НАТО, нито в ЕС за ново разширяване, но е факт, че Македония има зелена светлина и ще има след подписването на този договор.Тя подчерта още, че с подписването преди това на договора между България и Македония за добросъседство, страната ни е защитила интересите си и към нея няма да има нито териториални, нито някакви други претенции. Има нужда от ревизия на македонските учебни програми по история и литература, добави още вицепремиерът.", "date": "2018.06.18", "title": "Екатерина Захариева: С договора за името членството на Македония в ЕС става реална перспектива"}
{"url": "https://www.novinite.bg/articles/161100/Arestuvaha-za-podkup-24-godishen-kmet-na-karlovsko-selo", "text": "24-годишният кмет на карловското село Войнягово Тодор Танковски е задържан заради подкуп. Арестът му е станал преди минути на паркинг в Карлово като на кметицата на район \"Младост\", пише \"24 часа\".В момента е в полицейска кола на ул. \"Хан Крум\"\", казаха от община Карлово. Кметът на града д-р Емил Кабаиванов потвърди информацията. По думите му Танковски е най-младият кмет в региона.\"Разбрах, че е поискал рушвет от човек на Войнягово, за да му свърши някаква услуга\", добави Кабаиванов. Все още не се знае каква сума е поискал Танковски.", "date": "2018.06.18", "title": "Арестуваха за подкуп 24-годишен кмет на карловско село"}
{"url": "https://www.novinite.bg/articles/161085/Zabraveni-ot-darjavata-sela-sabirat-pari-za-asfalt", "text": "Забравени от държавата села събират пари за асфалт. Жителите на крайдунавските Горни и Долни Вадин ще запълнят сами дупките по пътя до Крушовене, който е в трагично състояние, тъй като институциите не изпълняват ангажиментите си. Пътят е републикански и поддръжката му е отговорност на Агенция „Пътна инфраструктура“. Достъпът на линейки е почти невъзможен, а близо половината автобусни линии са спрени, заяви за Дарик един от инициаторите на кампанията Александър Георгиев. Изключително трудно е и за училищния автобус, който превозва всеки ден децата от двете села до училището в Крушовене, каза от своя страна Анелия Радулова, секретар на читалището в Долни Вадин, което е партньор на инициативата. Тя добави, че когато вали дъжд, кал залива пътя и автомобилите затъват. След десетки писма до институции за пътната отсечка, която не е ремонтирана от 40 години, жителите на двете оряховски села вече не вярват и не разчитат на държавата. До момента са събрани около 2000 лева за студен асфалт и гориво за резачки и косачки. На 23 юни, събота, доброволците ще запълнят сами част от дупките и ще разчистят растителността, която е завзела едното платно. По ирония на съдбата селата Горни и Долни Вадин, които се намират на най-големия воден път в Европа - река Дунав, са на практика почти изолирани. Преди около месец група младежи решават, че им омръзнало да пишат писма до държавните институции, които носят отговорност за пътната отсечка. Читалището в Долни Вадин е партньор на кампанията. То е предоставило банковата си сметка за желаещите да дарят средства. Дарения се приемат и в касата на културната институция. Около 20 доброволци да заявили желание да се включат в ремонта на пътя, уточни Александър Георгиев. Кампанията продължава до сряда, 20 юни, включително.", "date": "2018.06.18", "title": "Забравени от държавата села събират пари за асфалт"}
{"url": "https://www.novinite.bg/articles/161097/Tramvaj-shte-svarzva-bul-Balgariya-sas-Simeonovsko-shose", "text": "Трамвай ще свързва бул. \"България\" със \"Симеоновско шосе\", по бул. \"Тодор Каблешков\" ще се изгражда релсов път. Това обяви столичният кмет Йорданка Фандъкова след проверка на ремонта на \"Тодор Каблешков\". Разширяваме бул. „Тодор Каблешков“ между бул. „Цар Борис III“ и ул. „Майор Горталов“, след като миналата година направихме разширението до бул. „Бъкстон“. Обектът трябва да бъде завършен най-късно до края на юли с нови подземни мрежи, пътна настилка, тротоари и улично осветление, написа Фандъкова на страницата си във фейсбук. След проведени отчуждителни процедури имаме готовност да разширяваме от бул. „България“ до ул. „Костенски водопад“, от бул. „България“ до бул. „Симеоновско шосе“ предвиждаме и изграждане на трамвайно трасе. До момента сме отчуждили 37 дка, това са над 23 млн. лв. за изкупуване на имоти за разширяването на булеварда. Предстои ни отчуждаването на още около 35 дка, уточнява Фандъкова. ", "date": "2018.06.18", "title": "Трамвай ще свързва бул. България със Симеоновско шосе"}
{"url": "https://www.novinite.bg/articles/161090/32-premestvaemi-obekta-na-trite-plaja-v-Slanchev-bryag-sa-s-narusheniya", "text": "Общо 32 преместваеми обекта са поставени върху плажната ивица в к.к. \"Слънчев бряг\" без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър. От тях 20 обекта са на територията на плаж „Слънчев бряг – юг“, 5 са на „Слънчев бряг – централен“ и 7 - на „Слънчев бряг – север“. Това показват резултатите от извършената от ДНСК проверка, съобщиха от пресцентъра на Министерство на регионалното развитие и благоустройството. Проверката бе по заповед на министъра на регионалното развитие и благоустройството Николай Нанков в периода 11 – 13 юни тази година. Данните за обектите са предоставени на Община Несебър и Министерството на туризма за предприемане на последващи действия по компетентност. На плаж „Слънчев бряг – юг“ премахнатите през 2017 г. строежи „метална ограда“ и „паркинг“ до хотел „Империал“ („Амфора“) са възстановени на същото място. До паркинга в западна посока върху плажната ивица, без разрешение за поставяне и без разрешение за строеж са изградени едно след друго волейболно игрище, спортна площадка, метална трибуна за зрители със сцена и бетонова настилка с приблизителна площ около 1000 кв. м и поставени върху нея около 65 бр. маси за 250 места.Обслужващата алея с обръщало към бившия ресторант „Фрегата“, осигуряваща достъпа до плажа, е предвидена в действащия регулационен план на к.к. „Слънчев бряг – изток“. От Община Несебър са представени одобрен проект и разрешение за строеж от 2008 г. за реконструкция на настилката на алеята, но същата не е въведена в експлоатация по законоустановения ред.Източно от алеята, върху плажната ивица, без разрешение за строеж е изпълнен открит паркинг с настилка от чакъл и филц с неправилна форма и приблизителна площ 8000 кв. м. Паркингът е ограничен с 2 бариери, а върху обслужващата алея са изпълнени още две бариери. В западната част на обръщалото е изпълнен навес за коли с метална конструкция, който видимо навлиза в площта, заета от дюни.Южно от обръщалото, върху съществуваща дюна, са направени бетонов път, паркинг с кабина за охрана и кабели с напрежение.Данните за нарушенията ще се предоставят на кмета на община Несебър за предприемане на предвидените законосъобразни действия.По време на проверката бяха инспектирани още 5 преместваеми обекта на плажа - THE ONE, \"La Cubanita\", \"Cacao beach\", \"Del Mar\" и BEDROOM, за които е констатирано, че отговарят на предвидените в схемата конфигурация в план и местонахождение. Съгласно допълнителните разпоредби на Закона за устройство на територията, за тези преместваеми обекти са издадени разрешения за поставяне от главния архитект на община Несебър. ", "date": "2018.06.18", "title": "32 преместваеми обекта на трите плажа в \"Слънчев бряг\" са с нарушения"}
{"url": "https://www.novinite.bg/articles/161096/Bojler-gramna-do-uchilishte-rani-dvama-uchiteli", "text": "Електрически бойлер гръмна в къща до ПМГ \"Акад. Никола Обрешков“ в Разград. От аварията пострадаха двама човека. Инцидентът е станал малко преди 14:00 часа днес в къща на ул. „Йордан Чобанов“. Пострадалите в момента на аварията са били до оградата на училището. От взрива са счупени два прозореца на къщата, единият е отлетял от другата страна на улицата и стъклата нанесли рана на крака на жена, по-леки наранявания има мъж. И двамата пострадали са учители в ПМГ. Раните им бяха обработени от фелдшер, а след това линейка ги откара в болницата.В къщата не е имало хора в момента на инцидента. Инцидентът изкара в училищния двор учениците, които имаха занятия по това време. Сигнал до тел. 112 е подала ученичка от гимназията.", "date": "2018.06.18", "title": "Бойлер гръмна до училище, рани двама учители"}
{"url": "https://www.novinite.bg/articles/161075/Skobata-na-kolata-poskapva-v-sinya-i-zelena-zona-v-Sofiya", "text": "Колите в зоната за платено паркиране в София, на които бъде поставена \"скоба\" за нарушение, ще плащат освен глоба от 30 лева и сума за всеки час престой според цената за синя и зелена зона. Автомобилите ще се считат за принудително задържани.  Това предвиждат промени в наредбата за движението в столицата, качена на сайта на СО за обсъждане. Ще се налагат и глоби с фиш за неправилно паркирате, когато водачът отсъства, пише още в проектонаредбата. Глобата за паркиране по пешеходни зони, тротоари и градинки става от 50 до 200 лв. Санкцията за неправомерно спиране върху място, определено за хора с увреждания, ще е 200 лв. Предлага се електромобилите, които сега получават право за безплатно паркиране за година, да могат да спират без пари безсрочно. Живеещите в синя и зелена зона ще могат да си купуват винетки за локално платено паркиране за две години, не както досега всяка година. Въвежда се обаче ограничение до три коли на апартамент. Отпада привилегията за съсобственици, които не живеят на адреса, но се въвежда право за лица със статут на продължително, дългосрочно или постоянно пребиваване. \r\nОтпада и възможността да се връща остатък от неползвана, но платене цена за локално паркиране, ако в случаи на подадени неверни данни. \r\nНовите райони, в които се въвежда зелена зона, са Горни Лозенец, Възраждане, Красно село и Оборище. В „Лозенец“ районът е между бул. „Джеймс Баучер“, пл. „Велчова завера“, бул. „Стоян Михайловски“, бул. „Никола Вапцаров“, ул. „Атанас Дуков“, ул. „Люба Величкова“, ул. „Сребърна“ и ул. „Козяк“.Във „Възраждане“ ще има 1500 места по булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\", ул. \"Опълченска\" и ул. \"Димитър Петков\".В „Оборище“ платените зони ще бъдат 1100, като ще бъдат разпределени по булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\".В „Красно село“ ще бъдат обособени най-малко платени места за паркиране – 900. Там зоната ще обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".", "date": "2018.06.18", "title": "Скобата на колата поскъпва в синя и зелена зона в София"}
{"url": "https://www.novinite.bg/articles/161093/MRRB-Na-Cacao-beach-vsichko-e-tochno", "text": "Министерството на регионалното развитие и благоустройството провери, но не откри нарушения в \"любимите\" капанчета на вицепремиера Валери Симеонов на плажа на Слънчев бряг. THE ONE, La Cubanita, Cacao beach, Del Mar и BEDROOM отговарят на предвидените в схемата конфигурация в план и местонахождение, посочват от ведомството на Николай Нанков.От МРРБ уточняват, че за тези преместваеми обекти са издадени разрешения за поставяне от главния архитект на община Несебър.И докато THE ONE, La Cubanita, Cacao beach, Del Mar и BEDROOM са редовни, то куп други на плажовете на Слънчев бряг не са.Общо 32 преместваеми обекта са поставени върху плажната ивица в курортния комплекс без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър.От тях 20 обекта са на територията на плаж „Слънчев бряг – юг“, 5 са на „Слънчев бряг – централен“ и 7 - на „Слънчев бряг – север“.\r\nТова показват резултатите от извършената от ДНСК проверка на преместваемите обекти, поставени върху плажната ивица на морския курорт.\r\nПроверката бе по заповед на министъра на регионалното развитие и благоустройството Николай Нанков в периода 11 – 13-ти юни тази година.Данните за обектите са предоставени на община Несебър и Министерството на туризма за предприемане на последващи действия по компетентност – съставяне на констативни актове и издаване на заповед от кмета на община Несебър по реда на чл. 57а от ЗУТ за премахване и/или за привеждането им в съответствие с одобрената схема.На плаж „Слънчев бряг – юг“ премахнатите през 2017 г. строежи „метална ограда“ и „паркинг“ до хотел „Империал“ („Амфора“) са възстановени на същото място. До паркинга в западна посока върху плажната ивица, без разрешение за поставяне и без разрешение за строеж са изпълнени едно след друго волейболно игрище, спортна площадка, метална трибуна за зрители със сцена и бетонова настилка с приблизителна площ около 1000 кв.м и поставени върху нея около 65 бр. маси за 250 места.Обслужващата алея с обръщало към бившия ресторант „Фрегата“, осигуряваща достъпа до плажа е предвидена в действащия регулационен план на к.к. „Слънчев бряг – изток“. От община Несебър са представени одобрен проект и разрешение за строеж от 2008 г. за реконструкция на настилката на алеята, но същата не е въведена в експлоатация по законоустановения ред. Източно от алеята, върху плажната ивица, без разрешение за строеж е изпълнен открит паркинг с настилка от чакъл и филц с неправилна форма и приблизителна площ 8000 кв.м. Паркингът е ограничен с 2 бариери, а върху обслужващата алея са изпълнени още две бариери. В западната част на обръщалото е изпълнен навес за коли с метална конструкция, който видимо навлиза в площта заета от дюни. Южно от обръщалото, върху съществуваща дюна, са изпълнени бетонов път, паркинг с кабина за охрана и кабели с напрежение, в нарушение на изричната забрана по чл. 17а, ал. 1 от ЗУЧК.", "date": "2018.06.18", "title": "МРРБ: На Cacao beach всичко е точно"}
