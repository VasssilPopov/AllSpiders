{"url": "https://www.novinite.bg/articles/167165/BSP-nasrochi-kongres-za-26-yanuari", "text": "БСП насрочи конгреса си за 26 януари догодина, а изненадващо опонентите на Корнелия Нинова не поискаха промени в устава, които да върнат избора на лидер от конгреса, а не от всички партийни членове чрез пряк избор, както е сега.Обратно на очакванията, никой от вътрешната опозиция не упрекна Нинва за нарушение на устава, както се канеха от вътрешната опозиция. Още на влизане Атанас Мерджанов обяви, ч конгрес на партията трябва да има всяка година по устав, а 2018 се прескача и пленумът се мести в следващата, отбелязва „Канал 3“.Още на предишното заседание на Националния съвет обаче по предложение на Димитър Дъбов пленумът насрочи конгреса за януари. аргументът беше, че 15 декември не е подходяща дата, тъй като хората се стягат за коледните празници. Освен това се оказа тогава, че Зала 1 на НДК е свободна само за един ден, а социалистите заседават обикновено по два конгресни дни.Противно на нагласите за кървав пленум, червените набързо отхвърлиха първите повечето точки от дневния ред на форума - приеха декларацията в защита на депутатите си, анонсирана от Нинова преди началото, бюджета и рамката за евроизборите. В момента обаче членовете на Националния съвет заседават по най-горещата тема - в. Дума\" и избора на главния му редактор.", "date": "2018.11.11", "title": "БСП насрочи конгрес за 26 януари"}
{"url": "https://www.novinite.bg/articles/167154/Ikonomist-Gorivata-v-Balgariya-shte-poevtineyat-no-sled-nyakolko-meseca", "text": "На фона на масовите протести в страната, анализатори твърдят, че горивата ще поевтинеят, но това ще се усети след няколко месеца. Прогнозата се основава на спада в цената на петрола на жеждународните пазари, вече до около 70 долара за барел, коментира за \"Хоризонт\", икономистът Мартин Владимиров от Центъра за изследване на демокрацията:„Когато цената на суровия петрол пада, в България има закъснение, което е продукт именно на липсата на конкуренция. Казвайки всичко това, аз смятам, че в следващите месеци ще наблюдаваме или понижаване на цената на горивата, или поне задържане на тези равнища от 2.35 лв. за литър бензин.“", "date": "2018.11.11", "title": "Икономист: Горивата в България ще поевтинеят, но след няколко месеца"}
{"url": "https://www.novinite.bg/articles/167155/Novi-podrobnosti-okolo-ubijstvoto-v-Gorna-Oryahovica", "text": "Продължава разследването на убийството на 40-годишна жена в апартамент в Горна Оряховица. Вчера вечерта тя беше открита наръгана и обезобразена зад вратата на жилището.Смята се, че жилището е на познатия в града наркозависим Светльо, предаде „Нова телевизия“.Съседи разказват, че предната нощ е имало купон в жилището. Чувала се е силна музика между 1 часа и 5 часа. По неофициална информация именно Светльо е човекът, който е подал сигнал за намерената мъртва жена.\"От 1.30 до 5.30 часа чувах блъскане. Не го познавам. Питах магазинерката, тя каза, че той е бил бит. Целият е пребит, подут\", обясни съсед.", "date": "2018.11.11", "title": "Нови подробности около убийството в Горна Оряховица"}
{"url": "https://www.novinite.bg/articles/167156/Tazi-godina-otnovo-vaksinata-za-grip-svarshi-zayavi-prof-Kantardjiev", "text": "Тази година отново ваксината за грип свърши. Това каза директорът на Националния център по заразни и паразитни болести проф. д-р Тодор Кантарджиев  за Агенция „Фокус“. По думите му това е доказателство, че българският народ търси ваксина и плаща около 20 лв.Проф. Кантарджиев обясни, че първото, което трябва да предприемем, когато усетим симптоми на грипа, е да се консултираме с някой лекар, за да му се изпише някои от антивирусните лекарства. „Тези лекарства директно унищожават грипния вирус. Те са само две за съжаление и са около 30 лв.Най-добре е да сме си купили лекарството, да го имаме вкъщи и да се обадим на лекаря по телефона. Ако лекарят прецени, лекарството започва да се взима, защото когато то се взима 36 часа от началото на заболяването, то действа много ефективно. Човек не се разболява.Забави ли се след 36-ия час взимането на двете лекарства, не е ефективно за грипа“, допълни проф. Кантарджиев.", "date": "2018.11.11", "title": "Тази година отново ваксината за грип свърши, заяви проф. Кантарджиев"}
{"url": "https://www.novinite.bg/articles/167153/Vav-Veliko-Tarnovo-shte-se-provede-protestno-shestvie-na-majkite-na-deca-s-uvrejdaniya", "text": "Протестът на майките и подкрепящите ги граждани във Велико Търново тази вечер ще прерасне в протестно автошествие, което ще премине през целия град. Протестът е с искане за оставката на вицепремиера Валери Сименов. Тази вечер от 18.00 ч. протестиращите променят формата на протеста и се събират на паркинга до Руската църква, посочи Иванка Димова от организаторите:\"Мотошествие, което ще премине през целия град до крепостта \"Царевец\" и отново ще се върне. Ще бъде мирно, без спиране на движението. Искаме да покажем нашата гражданска позиция и че няма да търпим български граждани да бъдат обиждани от вицепремиера. Няма да спрем и ние, докато той не си подаде оставката. Ние сме хората, които го избираме, ние сме хората, които ще го свалим.\" Очаква се протестното мотошествие на майките във Велико Търново да бъде подкрепено и от участници от Горна Оряховица.", "date": "2018.11.11", "title": "Във Велико Търново ще се проведе протестно шествие на майките на деца с увреждания"}
{"url": "https://www.novinite.bg/articles/167151/Oranjerijnite-domati-i-krastavici-poskapnaha", "text": "Индексът на тържищните цени /ИТЦ/, който отразява цените на хранителните стоки на едро, падна тази седмица с 0,44 на сто, до 1,369 пункта, съобщава Държавната комисия по стоковите борси и тържищата /ДКСБТ/. Базовото ниво на индекса - 1,000, е от 2005 година.Оранжерийните домати поскъпнаха тази седмица с 8,5 на сто и се продават по 2,45 лева за килограм. Оранжерийните краставици поскъпнаха с 2,2 на сто и се търгуват по 1,86 лева. Картофите поевтиняват с една стотинка и се продават по 0,62 лева за килограм на едро. Цената на зелените чушки се покачва с 6,7 на сто, до 1,28 лева за килограм. Червените чушки поскъпват с 3,2 на сто, до 1,92 лева за килограм. Морковите поевтиняват с 13 процента и се търгуват по 0,60 лева за килограм. Зелето поевтинява с 5 процента до 0,57 лева за килограм.Ябълките се търгуват по 0,94 лв./кг. Гроздето поскъпва с 4,3 на сто, до 1,69 лева за килограм. Цената на портокалите пада с 18,3 на сто, до 1,52 лева за килограм.Кравето сирене поскъпва с 1,9 на сто и се търгува по 6,03 лв./кг; кашкавалът, тип \"Витоша\", се купува по 9,93 лв./кг, а олиото поевтинява с 2,5 на сто и се купува по 1,98 лева за литър. Каймата се търгува по 4,70 лева за килограм. Пакетче краве масло от 125 грама струва 2,34 лева. Пилешкото замразено месо се продава по 4,09 лева за килограм на едро в края на седмицата. Захарта се търгува по 1,13 лв./кг, а брашното, тип \"500\", поскъпва със 7 на сто и се продава по 0,92 лева. Яйцата се продават по 0,20 лева за брой.", "date": "2018.11.11", "title": "Оранжерийните домати и краставици поскъпнаха"}
{"url": "https://www.novinite.bg/articles/167159/MVR-izdirva-maj-za-ubijstvoto-na-jenata-v-Gorna-Oryahovica", "text": "МВР пусна снимка на мъж, когото издирват във връзка с убитата жена в апартамент в Горна Оряховица. Той е на36 години с инициали Н.М.К. и е от същия град.Органите на реда умоляват гражданите, които имат информация за местонахождението му да сигнализират на тел.062/620 437, 0618/ 60040, 60041, 60042, на тел. 112 или в най-близкото управление на МВР. Анонимността им ще бъде гарантирана.Жертвата е била открита в апартамент в града. По непотвърдена информация тя е била наръгана и обезобразена. Според съседи от 1 до 5 ч. сутринта в апартамента е имало купон, чували са се силни шумове, както и удари. Хората се опитали на следващата сутрин да проверят какво се случва, но никой не е отворил вратата.По-късно през деня те видели мъжа да пие бира пред входа на кооперацията с видими следи от насилие по лицето и главата.", "date": "2018.11.11", "title": "МВР издирва мъж за убийството на жената в Горна Оряховица"}
{"url": "https://www.novinite.bg/articles/167160/Stotici-na-protest-vav-Varna", "text": "Стотици се събраха пред Община Варна на обявения национален протест срещу цените на горивата и в поддръжка на протестиращите майки на деца с увреждания.Протестиращите направиха шествие през града и блокираха Аспарухов мост.В Плевен също бе организирано чрез социалните мрежи протестно автомобилно шествие \"срещу поскъпването в различните сфери на живота\".Над 100 автомобила преминаха с натиснати клаксони по основни улици през града, което предизвика затруднения в движението по кръстовища.Участници в протеста заявиха пред журналисти, че основното им недоволство е срещу високите цени на горивата и застраховките. ", "date": "2018.11.11", "title": "Стотици на протест във Варна"}
{"url": "https://www.novinite.bg/articles/167162/Protesti-v-stolicata-Shumen-Burgas-Varna-Dupnica-i-drugi-gradove", "text": "В този момент, на площад \"Княз Александър I\" в София трябва да започне националният протест срещу високите цени на горивата, новото увеличение на задължителната автозастраховка \"Гражданска отговорност\" и по-високите данъци за старите автомобили. Протестиращите вече се събраха на площада пред БНБ. Според намеренията им, заявени в социалните мрежи, където се организират, присъствието си са потвърдили близо 3000 души. В момента техният брой тук, доколкото може да се прецени, е около 1000 човека, но десетки автомобили също са паркирани тук в пространството, където е свободно. Към протеста тук се очаква да се присъединят и представители на групите протестиращи от цялата страна. По информация на \"Хоризонт\" обаче научихме, че желаещи от Перник да се присъединят към този час тук, към протеста, са били спрени на автомагистрала \"Люлин\". Протестиращите вървят в посока Министерски съвет и крещят: \"оставка\", \"боклуци\" и възразяват не само срещу цената на горивата, вече по-високите данъци за старите автомобили и поредното поскъпване на застраховката \"Гражданска отговорност\", но се събират, за да протестират и срещу, по техните думи, \"мизерията на българите\".Стотици шуменци се събраха на протест пред зала „Арена“ срещу високите цени на горивата. Протестиращите затвориха улица „Марица“, предаде репортер на Радио „Шумен“. Хората се разхождат по пешеходната пътека и възпрепятстват преминаването на автомобилите. Ивелин Стефанов, който е сред организаторите на протеста, заяви, че настояват за отговорен орган, който да контролира и регулира цените на горивата.В Дупница около 200 души излязоха на протест при считаното едва ли не за историческо място - \"Барикадите\" до главен път Е-79 и до жп линията София-Кулата, където през зимата на 1997 год. стотици бяха денонощно, тогава с други искания.За около половин час те блокираха пътя, до 12,30 часа движението беше пренасочено по други маршрути и колони от чакащи коли не се образуваха. Няма инциденти, казаха от полицията, която бе осигурила охрана на района и пътния участък.Протестиращите носеха плакати против високите цени на горивата, за готвените убийствени увеличение на \"Гражданската отговорност\", данъците и други искания, които изкараха днес хиляди българи по улиците и кръстовищата. От 14 ч. ще започне протестно автошествие от с. Ябълково през Кюстендил до изхода на града за ГКПП-Гюешево.В Плевен над 100 автомобила се включиха в протестно автошествие. Недоволството е от високите цени на горивата и срещу системата бонус-малус, която се предлага за гражданската отговорност.Протестиращи от Варна блокираха за час движението по Аспаруковия мост.Близо 500 души се включиха в протеста срещу високите цени на горивата в Бургас. Сред тях около 250 рокери и таксиметрови шофьори. Протестните действия започнаха с напрежение между шофьорите и полицейски служители, които извършваха проверка на личните данни и връчваха стари фишове за нарушения.След едночасов протест на място около 100 автомобила от Пазарджик потеглиха в автоколона към Пловдив, за да се присъединят към организираното автошествие там,под надслов „Съединението прави силата“.Близо 1000 автомобила потеглиха в протестно шествие в Пловдив.  Към протестиращите от града, които се събраха малко преди 11 часа, се присъединиха и коли, развяващи българското знаме, от Пазарджик. Основни улици и булеварди в Пловдив ще бъдат блокирани заради протестната колона, в която има и много мотори. Участниците в шествието, което се охранява от десетки полицаи ,недоволстват от високите цени на горивата, Обявяват се също за по-високи доходи и срещу увеличените данъци на старите автомобили и подготвеното поскъпване на задължителната застраховка \"Гражданска отговорност\".В Благоевградска област стотици автомобили се включиха в националния протест срещу цените на горивата и поскъпването на живота. Протестират още Гоце Делчев, Разлог и Петрич, където се очаква да бъде затворен граничния пункт Кулата. Организаторите на протеста за първи път ясно изрекоха, че искат оставката на цялата политическа власт и потвърдиха, че се готви широк граждански проект за бъдещето на България. За първи път много пенсионери се включват в протеста.Към 14 часа се очаква да започне и протестът в столицата.", "date": "2018.11.11", "title": "Протести в столицата, Шумен, Бургас, Варна, Дупница и други градове"}
{"url": "https://www.novinite.bg/articles/167161/BSP-obsajda-kriteriite-za-kandidatite-za-Evropejskiya-parlament", "text": "Националният съвет на БСП за България ще заседава днес. Висшето ръководство на социалистите ще дискутира \"Бюджет - 2019\"  и алтернативата на социалистите. Сред точките за днешното заседание е и подготовката  за участие в изборите за Европейски парламент, както и проект за стратегия за ляв медиен пул и развитието на вестник \"Дума\".  Още през седмицата лидерът на БСП Корнелия Нинова загатна, че има тендеции за дебат относно промяната в устава, която да отмени поправката за избора на лидер не от конгреса, а директно  от половината партийни членове. Официално тази неделя БСП ще започне и подготовката за изборите за евродепутати догодина, като се очаква да бъдат одобрени критериите, по които местните организации да издигат кандидати за листата. Големият въпрос е дали президентът на Партията на европейските социалисти (ПЕС) Сергей Станишев ще остане водач на листата .  Заради това на конгреса през януари освен платформа за предстоящите европейски избори, БСП ще гласува и окончателния вариант на т.нар. Визия за България, която да бъде предизборната платформа на партията на следващите парламентарни избори, когато и да са те.", "date": "2018.11.11", "title": "БСП обсъжда критериите за кандидатите за Европейския парламент"}
{"url": "https://www.novinite.bg/articles/167146/Nacionalen-protest-v-nad-30-grada-na-stranata", "text": "Диференцирана данъчна ставка за горива, храни и лекарства, както и  незабавно спиране на законопроектите за “Гражданска отговорност” и за местните данъци и такси в частта автомобили, поискаха протестиращите срещу поскъпването на живота. В националния протест днес се включват 33 български града, включително и столицата, съобщава БНР.Шест искания към  правителството и  парламента  поставиха протестиращите срещу поскъпването на живота и социалното убийство на българите, и дадоха срок от една седмица на управляващите. Александър Стамболийски от Националния координационен съвет на протестиращите:„На първо място – диференциране на данъчните ставки за горива, лекарства и храни; незабавно спиране на законопроекта за „Гражданска отговорност“ – да бъде издавана „Гражданска отговорност“ на лице, а не на автомобил; незабавно ревизиране на възнагражденията на народните представители и на висшите държавни служители, като те бъдат обвързани с минималната работна заплата; ревизия на минималния осигурителен доход в зависимост от спецификата; съкращаване на ненужните държавни агенции и паразитни институции, които само вземат ресурс от държавния бюджет“, обяви исканията на протестиращите Александър Стамболийски Националния координационен съвет .Националният протест започва в 11:30 във всички областни градове, като отново се очакват блокади по основни пътни артерии.В София се очаква голям протест да започне в 14 часа на площад княз Александър I Батенберг. А час по-късно протестиращите да направят пешеходно шествие в централната част на града.", "date": "2018.11.11", "title": "Национален протест в над 30 града на страната"}
{"url": "https://www.novinite.bg/articles/167150/Naj-malko-61-bojci-sa-ubiti-pri-boeve-v-jemenskiya-grad-Hodejda", "text": "Най-малко 61 бойци - 43 бунтовници хуси и 18 войници от проправителствените сили - са били убити през последните 24 часа в йеменския пристанищен град Ходейда, съобщи Франс прес, като се позовава на военни и медицински източници, предаде БТА.Проправителствените сили, подкрепяни от оглавяваната от Саудитска Арабия коалиция, от началото на месеца засилиха офанзивата за превземането на ключовия град на Червено море, контролиран от шиитските бунтовници. ", "date": "2018.11.11", "title": "Най-малко 61 бойци са убити при боеве в йеменския град Ходейда"}
{"url": "https://www.novinite.bg/articles/167149/Martva-jena-beshe-namerena-namushkana-v-apartament-v-Gorna-Oryahovica", "text": "Поредно жестоко убийство. Мъртва жена беше намерена намушкана в апартамент в Горна Оряховица вчера вечерта. Тя е намерена в жилището на познатия в града наркозависим Светльо. Съседи разказват, че предната нощ е имало купон в жилището. Чувала се е силна музика между 1 часа и 5 часа. По неофициална информация именно Светльо е човекът, който е подал сигнал за намерената мъртва жена.\"От 1.30 до 5.30 часа чувах блъскане. Не го познавам. Питах магазинерката, тя каза, че той е бил. Целият е пребит, подут\", обясни съсед. Сигнал за случая е получен вчера в 17, 28 ч. от 36- годишен мъж от железничарския град. Той съобщил, че е намерил в жилището си млада жена в безпомощно състояние. На адреса незабавно са изпратени екипи на полицията и Спешна помощ, които са установили множество наранявания по тялото и са констатирали смъртта й. На мястото е извършен оглед. Предстои установяването на самоличността на жената по категоричен начин. Има заподозряно лице, като съпричастно към деянието. То е обявено за общодържавно издирване. По случая е образувано досъдебно производство. Процесуално следствените действия и оперативно издирвателните мероприятия по случая продължават под ръководството на Окръжна прокуратура.", "date": "2018.11.11", "title": "Мъртва жена беше намерена намушкана в апартамент в Горна Оряховица"}
{"url": "https://www.novinite.bg/articles/167157/Prezidentat-Radev-razgovarya-s-Donald-Tramp-v-Parij", "text": "Държавният глава Румен Радев проведе разговор с президента на САЩ Доналд Тръмп в Париж. Това става ясно от публикация в официалния профил на президента Румен Радев в социалната мрежа „Фейсбук“. Срещата между двамата президенти се състоя по време на посещението им в музей д‘Орсе. Винаги, когато има такива срещи, говорим и с президента Тръмп, каза Радев във френската столица, където днес ще участва в церемонията за стогодишнината от края на Първата световна война и в Парижкия форум за мир. САЩ са наш стратегически партньор и отношенията са много важни във всички аспекти - от сигурността, през икономическото сътрудничество, образованието, науката, посочи държавният глава. Вчера Радев е разговарял с други присъстващи лидери от различни държави.", "date": "2018.11.11", "title": "Президентът Радев разговаря с Доналд Тръмп в Париж"}
{"url": "https://www.novinite.bg/articles/167163/Chakame-ukazaniya-ot-EK-za-roditelskiya-otpusk", "text": "Българското правителство очаква конкретни указания от Европейската комисия за това дали да премахне правото на годишен платен отпуск за периода на майчинството. Това съобщи заместник-министърът на труда Зорница Русинова, цитирана от Darik,bgКоментарът й бе във връзка с искането на бизнеса времето, през което работникът е бил в родителски отпуск, да не се взема предвид при изчисляване на полагаемия годишен платен отпуск. От националните работодателски организации се позоваха на решение на Съда на Европейския съюз, че отпускът за отглеждане на малко дете не се признава за трудов стаж, който дава право на платена почивка.Колкото до другото искане на бизнеса - за намаляване на периода на платеното майчинство, Русинова обяви, че политиката на правителството е да стимулира майките да се връщат по-бързо на работа, а не да ги санкционира. Преди няколко седмици националните работодателски организации изпратиха писмо с исканията си за промени в Кодекса на труда до вицепремиера Валери Симеонов и социалния министър Бисер Петков. „Конкретните текстове в Кодекса на труда тепърва ще преценим доколко съответстват на решението на съда. Очакваме указания от ЕК, защото това касае всички страни членки“, заяви Русинова. Другото искане на бизнеса – първата година от майчинството да се намали с два месеца и половина, защото трудовият пазар има нужда от кадри, Русинова отхвърли със следните аргументи: „Считам, че извоюваното право е право и по-скоро не можем да имаме директна връзка между демографията, степента на раждаемост и периода на майчинство. По-скоро политиките, които прилагаме в последно време от гледна точка на мотивиране на майките по-рано да се връщат на работа, са по-ефективни. От там нататък е въпрос на личен избор, защото комбинацията между осигуряването на достатъчна образователна инфраструктура, в големите градове имаме недостиг на детски градини. И тук дойде моят призив през миналата седмица към работодателите - да организират детски кътове, ясли на място, където работят хората. Не е обаче голям интересът от страна на работодателите“. Русинова посочи още, че прилагането на гъвкаво работно време е практика основно за служителите на държавната администрация, но не е толкова разпространено в частния бизнес.", "date": "2018.11.11", "title": "Чакаме указания от ЕК за родителския отпуск"}
{"url": "https://www.novinite.bg/articles/167164/Talibanite-ubiha-25-dushi", "text": "Атака на талибаните в провинция Газни уби 25 души и рани 17. Нападението е извършено през нощта срещу неделя. Сред загиналите 10 са полицаи, а 15 цивилни. Към момента се води разследване на инцидента, съобщават от министерството на отбраната.По последни данни, талибаните контролират 50% от територията на страната. Паралелно с тях властите се борят и с терористите от Ислямска държава. На територията на цялата страна се водят мащабни операции в борба с екстремистите.", "date": "2018.11.11", "title": "Талибаните убиха 25 души"}
{"url": "https://www.novinite.bg/articles/167148/Pochitame-Sveti-Mina", "text": "Днес почитаме Свети Мина като покровител на семейството. Десетки миряни се стекоха тази сутрин в Обрадовски манастир \"Свети Великомъченик Мина\" край София, за да се помолят за здраве и благоденствие.Известен Чудотворец, Свети Мина е покровител на сираците и бездомните. Смята се за патрон и покровител на всички народни лечители, знахари, воини, както и на хората, поели на дълъг път.Св. Мина закриля и жените, затова на този ден те се молят пред иконата на светеца за здраве на децата си, за радост и благополучие на дома. Св. Мина бил войник в Египет. За вярата след мъчения бил посечен с меч в 296 година при Диоклетиан и Максимиан. Той изповядвал християнската вяра и служил във войската, разположена в Котуанската област, под началството на военачалника Фирмилиан. По това време в Рим царували заедно двамата нечестиви царе Диоклетиан и Максимиан (284-305 г.). Те издали указ да се предават на мъчения и да се убиват всички християни, които не се покланят на идолите.Според указа вярващите в Христа навсякъде били принуждавани да извършат идолски жертвоприношения. Тогава блаженият Мина, като не желаел да гледа това бедствие и почитането на бездушните идоли, оставил воинското си звание и се оттеглил в планините, в пустинни места. Той сметнал, че е по-добре да живее със зверовете, отколкото с хора, които не познават Бога. Свети Мина дълго време се скитал в планините и пустините, поучавайки се в Божия Закон, с пост и молитва очиствайки душата си и служейки ден и нощ на Единия Истински Бог. Така изминало доста дълго време.В народните представи Свети Мина е бил господар на вълците, които трябвало да пуска и да прибира. Неговият празник бележи средата на така наречените Вълчи празници - от Архангеловден до Коледни Заговезни - времето, в което вълците бесуват. От днес започват \"Вълчите празници\", които водят след себе си най-дългите нощи. По това време хората довършвали всички започнати ремонти, поправяли огради и запушвали процепите, през които можели да се промъкнат тенци, караконджули и други зли сили.На този ден празнуват носещите имената: Виктор, Виктория (означава победител на латински) и Минчо, Минка.", "date": "2018.11.11", "title": "Почитаме Свети Мина"}
{"url": "https://www.novinite.bg/articles/167147/Toplo-i-slanchevo", "text": "Днес, главно над Източна България, ще има значителна ниска облачност, която временно ще намалява в следобедните часове. Сутринта на места видимостта ще е намалена. Над Западна България ще преобладава слънчево време, с разкъсана висока облачност. Ще духа слаб югоизточен вятър. Максималните температури ще са между 14° и 19°, за София – около 16°.Над планините ще е предимно слънчево, с повече облаци над масивите в Източна България. Ще духа слаб югозападен вятър. Максималната температура на височина 1200 метра ще е около 13°, на 2000 метра – около 7°.По Черноморието ще има разкъсана, често значителна облачност. Сутринта на места видимостта ще е намалена. Ще духа слаб вятър от изток-югоизток. Максималните температури ще са 15-16°, колкото е и температурата на морската вода. Вълнението на морето ще е около 2 бала.На 11.11.2018 слънцето ще изгрее в 07:13 часа и ще залезе в 17:08 часа. Продължителност на деня 09:55 часа.На 11.11.2018 луната ще изгрее в 10:39 часа и ще залезе в 20:09 часа. Осветеност на диска в 0h UT 12 %. Фаза на луната: след новолуние преди първа четвърт.", "date": "2018.11.11", "title": "Топло и слънчево"}
{"url": "https://www.novinite.bg/articles/167158/Broyat-na-zaginalite-pri-pojara-v-Kaliforniya-dostigna-25", "text": "Броят на загиналите при стихийните пожари в Северна Калифорния достигна 25 души. Градчето Парадайс близо до Сакраменто беше напълно унищожено от огнената стихия в четвъртък.Още двама души са загинали в района на луксозния курорт Малибу. Над 250 000 души бяха задължени да се евакуират, включително холивудски звезди.Изгорели са над 40 000 хектара земи и около 7 000 сгради, което прави пожара най-унищожителният в историята на Калифорния.Президентът Доналд Тръмп нареди спешно да бъде отпусната федерална помощ за засегнатите райони, но предизвика обществено недоволство, като остро критикува лошото управление на горите.", "date": "2018.11.11", "title": "Броят на загиналите при пожара в Калифорния достигна 25"}
{"url": "https://www.novinite.bg/articles/167152/11112018-g-naj-moshtniyat-energien-den-ot-edin-vek-nasam", "text": "Отваря се мощен енергиен портал, именно на 11.11.2018 г., 11:11:11 часа. Тази дата ще промени генетичните кодове на онези, които са подготвени за това.Този портал носи освобождение, целта и посоката се изясняват. Искреност, щедрост, широта на ума, и  все пак ще трябва да внимаваме да не станем прекалено самодоволни и да пропуснем истинските мащаби на нещата в нас и срещу нас.11-ти ноември всъщност е съществен период на вибрации, защото е 11-ия ден от 11-ия месец. Ние също сме в 11-та година /2+0+1+8=11/, която се счита за най-мощните от повече от 100 години.Моделите от 1111 или 11/11 действително имат изключителна духовна значимост, защото се смятат за модел на духовно осъзнаване, както и за нови и мощни начала.Вселената,  духовете или ангелите също използват тези модели на числата, за да се свържат и да комуникират с хората. Божествените същества обикновено използват 1111, за да помогнат на хората да ги насочат към посоката, в която трябва да отидат, или да ги осветят по пътя им. От нумерологична гледна точка 1 е индикация за ново начало, но поредицата от това число, като например 11 ноември или 11/11, създават по-мощни енергии за дните, които ни позволяват да се събудим за нови възможности.11-ти ноември е активен период за промени в живота, както и за възможност да се открият истините. Нови нива на просветление, новооткрита информация или духовни пробуждания са възможни и през този период, поради енергията.Нумерологията казва, че това число всъщност е така нареченото Мастер число, като думата \"мастер\" означава, че има висока или интензивна честота на вибрации и работи в рамките на интелектуалната и магическата област на сътворението. Тези числа всъщност притежават отличен потенциал за растеж и могат да доведат до някои значителни трансформации в живота.", "date": "2018.11.11", "title": "11.11.2018 г. - най-мощният енергиен ден от един век насам"}
