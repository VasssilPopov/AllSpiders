{"url": "https://www.novinite.bg/articles/170333/API-Vsichki-vedomstva-rabotyat-za-razchistvaneto-na-Prevala", "text": "Екипите на всички ангажирани ведомства в област Смолян  са на терен и работят за разчистването на пътя през прохода „Превала”, съобщи за БНР инж. Дончо Атанасов, член на Управителния съвет на Агенция „Пътна инфраструктура”. Разчистването на пътя се затруднява от множеството паднали от тежкия сняг дървета. Групи на „Гражданска защита“ ги премахват, за да може след това пътят да бъде почистен от снега и движението да бъде възстановено.През прохода „Рожен“  е забранено движението на МПС над 12 т,  както и преминаването с ремаркета и полуремаркета. Леките автомобили задължително трябва да са с вериги. Пътят се уширява, за да може по-късно днес по него да се пътува без ограничение.Движението по пътищата около Пампорово е затруднено от множеството превозни средства, които са паркирани на пътното платно докато туристите са в курорта. Поради това са възможни задръствания и по-бавно предвижване от интензивния трафик в края на почивните дни.Продължава разчистването на падналите дървета и по третокласните пътища около Пампорово, по които движението е ограничено за всички превозни средства. Това са път ІІІ-861 от 31-ви км (граница с област Пловдив) до разклона за Национална астрономическа обсерватория и път III-8631 Момчиловци – Славейно – Момина вода.АПИ апелира шофьорите, на които им предстои пътуване да тръгват само с автомобили подготвени за движение при зимни условия. Да карат с повишено внимание и съобразена скорост, като не предприемат изпреварване на снегопочистващата техника. Блокирането на движението от автомобили, които не са с подходящи гуми, затруднява работата на снегорините и възпрепятства пътуването на всички останали шофьори.", "date": "2019.01.27", "title": "АПИ: Всички ведомства работят за разчистването на \"Превала\""}
{"url": "https://www.novinite.bg/articles/170320/Svetat-otbelyazva-Mejdunarodniya-den-v-pamet-na-jertvite-na-Holokosta", "text": "27 януари е обявен за Международен ден в памет на жертвите на Холокоста с резолюция 60/7 на Общото събрание на ООН от 1 ноември 2005 г. Датата е подбрана, тъй като на този ден през 1945 г. са освободени концлагеристите от лагера в Освиенцим (Аушвиц) в Полша. \"Споменът не трябва да умира. Той трябва да напомня дори и на бъдещите поколения. Затова е важно да се намери такъв подход, който да бъде ефективен и в бъдеще. Той трябва да изразява скръбта от страданието и загубата, да бъде посветен на паметта на жертвите и да предотврати всяка опасност от повторна поява.\" (Роман Херцог – президент на Германия между 1994 и 1999 г. – бел.ред.)Председателят на ЕК Жан-Клод Юнкер по повод Деня в памет на жертвите на Холокоста — 2019 г. споделя, че е много обезпокоен. „На 27 януари почитаме паметта на шестте милиона евреи — жени, мъже и деца — както и на всички останали жертви, убити по време на Холокоста. На този ден преди 74 години съюзническите сили освобождават концентрационния лагер „Аушвиц-Биркенау“, където се натъкват на неописуемо ужасяващи гледки. Омразата към „другия“, намерила израз в умъртвяването му. В днешния ден на почит към жертвите на Холокоста съм дълбоко обезпокоен. Дори не бих си помислил, че ще доживея до времена, в които евреите ще изповядват със страх вярата си в Европа. Натъжава ме фактът, че близо 40% от тях смятат да напуснат Европа. Холокостът продължава да се отрича в Европа. Всеки трети европеец заявява, че знае „съвсем малко“ за Холокоста, а всеки двадесети никога не е чувал за него. Незнанието е опасно. Времето тече и спомените избледняват и затова повече от всякога наше морално задължение е да помним. Не можем да променим историята, но можем да направим необходимото, така че бъдещите поколения да не преживеят същия непоносим ужас отново, подчертава Юнкер.Няма да толерираме никакви форми на антисемитизъм, било то ежедневни офлайн и онлайн изказвания, подбуждащи омраза, или физически нападения. Европейската комисия работи заедно с всички държави членки за преодоляването на тази заплаха и за гарантирането на сигурността на еврейските общности в Европа. Изграждането на Европейския съюз започна от пепелта на Холокоста. Наш дълг към еврейската общност е да го помним и да се борим срещу антисемитизма. Това е задължително, ако искаме да защитим нашите общи европейски ценности“, подчертава още Юнкер.", "date": "2019.01.27", "title": "Светът отбелязва Международния ден в памет на жертвите на Холокоста"}
{"url": "https://www.novinite.bg/articles/170321/Pone-19-zaginali-sled-atentat-v-carkva-na-Filipinite", "text": "Най-малко 19 души са загинали, а близо 50 са ранени при бомбени атентати край католическа църква на южния филипински остров Холо, предаде БНТ.Едното взривно устройство е било заложено близо до катедралата, където в момента на взрива е имало неделна литургия, а другото на паркинг край храма. Все още никой не е поел отговорност за атаката.", "date": "2019.01.27", "title": "Поне 19 загинали след атентат в църква на Филипините"}
{"url": "https://www.novinite.bg/articles/170326/Pusnaha-toka-na-Dospat-prodaljava-rabotata-i-po-ostanalite-avarii-v-Rodopite", "text": "Всички екипи на Електроразпределение Юг продължават възстановителните дейности за засегнатите населени места в Родопите. Основните аварии са скъсани електропроводи и счупени стълбове от разпределителната мрежа вследствие на множество паднали дървета. Дружеството възстанови електрозахранването за гр. Доспат. Допълнително чрез мобилни агрегати ще бъде подсигурено захранването с вода на Доспат и Борино. В събота, 26.01.2019 г., дружеството успя да възстанови захранването на гр. Сърница чрез мобилни агрегати. Днес ще бъде доставен още един мобилен генератор в града.Усложнена остава обстановката за селата в общини Доспат и Борино, като приоритетно се работи по отстраняване на повредите, а където е възможно се организира включване на мобилни агрегати. Същевременно продължават дейностите в засегнатите села в района на Смолян.В Електроразпределение Юг продължава да функционира Кризисен щаб за по-добра координация на възстановителните дейности. ", "date": "2019.01.27", "title": "Пуснаха тока на Доспат, продължава работата и по останалите аварии в Родопите"}
{"url": "https://www.novinite.bg/articles/170324/176-sa-spasenite-sled-srutvaneto-v-Braziliya-ima-nadejda-za-oshte-oceleli", "text": "Спасителните екипи се надпреварват с времето в опит да намерят оцелели под тоновете кал след скъсването на стена на хвостохранилище в Бразилия в петък, съобщава Би Би Си, предаде БГНЕС. \"Все още имаме надежди да намерим живи хора,\" каза пред репортери шефът на държавната пожарна служба, полковник Едгард Естава. Той обаче призна, че с напредването на времето шансът да бъдат открити още живи хора намалява. До момента са спасени 176 души, 23 от тях са хоспитализирани. Намерени са телата на 34 души, а близо 300 се водят за изчезнали. БГНЕС припомня, че инцидентът стана в петък в мината Вале близо до град Бело Оризонте в щата Минас Жерайс. Изхвърлени са няколко милиони кубика кална маса. В спасителната операция се включиха и хеликоптери, тъй като стичащата се кал е покрила с дебел слой сгради, превозни средства и пътища. Бразилският президент Жаир Болсонаро прелетя над опустошената зона, но отказа да говори пред репортери. Той обаче написа в социалните мрежи: „Трудно е да сдържиш емоциите си преди тази сцена. Прави се всичко необходимо за оцелелите, да се установят фактите, да се потърси справедливост и да се предотвратят нови трагедии\", добавя той. Армията обяви, че по заповед на Болсонаро е разположила 1000 войници, включително и специално обучени кучета, в засегнатата зона. Те са се включили в издирването на оцелели и в преодоляване на щетите. Бедствието е първата голяма криза, с която Болсонаро и неговото правителство се сблъскват след встъпването им в длъжност в началото на януари. Случилото се може да се окаже една от най-големите подобни трагедии в историята на Бразилия. Скъсалата се язовирна стена е висока 86 метра и е построена преди 42 години. Тя е била в процес на извеждане от експлоатация, а наскоро е преминала тестове за структурна безопасност.  ", "date": "2019.01.27", "title": "176 са спасените след срутването в Бразилия, има надежда за още оцелели"}
{"url": "https://www.novinite.bg/articles/170328/Voenen-parad-za-godishninata-ot-kraya-na-blokadata-na-Leningrad", "text": "В Санкт Петербург се проведе военен парад в чест на 75-тата годишнина от освобождението на Ленинград от блокадата на нацистка Германия. По Дворцовия площад преминаха около 2500 военнослужещи и 80 единици бойна техника. Въпреки мразовитото време - минус 12 градуса, освен официалните лица, много хора наблюдаваха парада, предаде БНТ.Блокадата на Ленинград е един от най-драматичните моменти по време на Втората световна война. Градът е бил под германска обсада 872 дни. Според различни източници там са загинали между 600 000 и 1 500 000 души.", "date": "2019.01.27", "title": "Военен парад за годишнината от края на блокадата на Ленинград"}
{"url": "https://www.novinite.bg/articles/170330/CNN-Ot-kraya-na-vojnata-v-Bosna-Prespanskoto-sporazumenie-e-naj-sashtestveniya-akt-na-Balkanite", "text": "В най-значимата дипломатическа крачка на Балканите след края на войната в Босна и Херцеговина, в петък в Европа беше поставен края на един ожесточен спор, продължил десетилетия. След 27 години взаимно недоверие, между Атина и Скопие бе сключено споразумение за промяна на името, пише в свой анализ американската телевизия CNN, предаде БГНЕС. Съгласно споразумението, съседът на Гърция ще спре да използва името \"Република Македония\", с което обяви независимостта си от Югославия през 1991 г. Вместо това страната ще се нарича \"Република Северна Македония\". След месеци на улични протести и разгорещени дебати и в двете държави, договорът за името преодоля и последната от многото пречки - в петък в Атина, 300-местният гръцки парламент подкрепи Договора от Преспа със 153 гласа, коментира CNN. Промяната е важна, тъй като Гърция, член на НАТО и на Европейския съюз, блокираше членството на Скопие в Северноатлантическия алианс и началото на преговорите за присъединяване с ЕС, докато спорът за името не бъде решен. По силата на споразумението, Гърция ще отмени възраженията си, отваряйки пътя на интеграцията на съседа си. И двете страни бяха подложени на натиск за разрешаване на спора, тъй като Западните държави смятат, че по-нататъшната интеграция на Балканските страни в ЕС и НАТО, е начин за подобряване на стабилността на региона. Този ход може би ще послужи като пример, който може да бъде следван за решаване и на други регионални спорове. Но Москва, която отдавна е основен играч в региона, открито се противопоставя на стремежите на Македония, коментира CNN. Споразумението, ратифицирано първо в Скопие, е в резултат на разгрома на консерваторите-националисти в Македония от социалдемократите. Договорът значително подобри климата между двете съседни държави след десетилетия на силна националистическа реторика и от двете страни на границата. От началото на 90-те години на миналия век в Гърция се разпространяват карти с границите на държавата, които се простират до пристанищния град Солун, което предизвика териториални страхове. Гигантска статуя на древния македонски крал Александър Велики, издигната на централния площад на Скопие, подхранваше още твърдения за плячкосване на културата. През лятото на 2018 г. нормализирането на на отношенията доведе до съвместна декларация между гръцкия премиер Алексис Ципрас и македонския му колега Зоран Заев, в която беше подчертано, че спорът за името е приключил. Край Преспанското езеро, където се срещат границите на Гърция, Албания и Македония, двамата министър-председатели подписаха знаково споразумение, а церемонията беше натоварена с голяма символика, пише CNN. „Договорът от Преспа“ беше подложен на критики и в двете страни още по време на етапите, водещи до ратифицирането му. Референдумът в Скопие показа ниска избирателна активност, а гръцкото правителство оцеля при два вота на недоверие за седем месеца, а след това премина и през загубата на по-малкия коалиционен партньор. Притесненията се основаваха на идентичността и как тя може да повлияе на бъдещата сигурност. Противниците на Договора казват, че добавянето на думата \"северна\" може да помогне да се определят географските термини, но не прави нищо за разделяне на националността и езика, което би могло да създаде основа за проблеми с малцинствата и териториални претенции. Последните проучвания показаха, че 6 на всеки 10 гръцки граждани се противопоставят на споразумението, а в деня на гласуването в гръцкия парламент демонстрации имаше в цялата страна. Гръцкият министър-председател използва политическия си капитал, за да прокара споразумението, описвайки го като \"патриотичен дълг\". Той също така призна, че сделката има \"политическа цена\". Неговата партия изостава с 10% зад основната опозиционна партия, която е основен противник на сделката. Лидерът на „Нова демокрация“ Кириакос Мицотакис, който говори в парламента преди гласуването в петък, определи ратифицирането на споразумението като \"национална грешка, която е оскърбление за истината и историята\". Малко след ратифицирането на сделката премиерът Ципрас написа в Туитър: \"Днес пишем нова страница на Балканите. Националистическата омраза, споровете и конфликтите предават мястото си на приятелството, мира и сътрудничеството\". Неговият македонски колега също изрази своята положителна оценка и поздрави Ципрас в Туитър, отбелязва CNN. “Поздравления на моя приятел @tsipras_eu, заедно с нашите народи постигнахме историческа победа. Да живее Договорът от Преспа! За вечния мир и прогрес на Балканите и в Европа!“ Европейските лидери също използваха социалните медии, за да отпразнуват споразумението. Председателят на Европейския съвет Доналд Туск похвали Ципрас и Заев за тяхната смелост в намирането на компромис, докато генералният секретар на НАТО Йенс Столтенберг приветства приемането на Договора от Преспа като \"важен принос за стабилността и просперитета на целия регион\". \"Те имаха въображение, рискуваха, бяха готови да пожертват собствените си интереси за по-голямото добро\", пише Туск в официалния си профил в Туитър, цитира CNN думите на председателя на Европейския съвет. ", "date": "2019.01.27", "title": "CNN: От края на войната в Босна Преспанското споразумение е най-съществения акт на Балканите"}
{"url": "https://www.novinite.bg/articles/170316/V-Blagoevgradsko-prodaljava-da-ima-selishta-bez-tok", "text": "В осем общини от Благоевградска област днес все още има населени места без ток заради падналия сняг. Продължава работата по възстановяване на електричеството в селища от общините Разлог, Белица, Якоруда, Банско, Петрич, Гоце Делчев, Гърмен и Хаджидимово, предаде БНР.Вчера екипите на електроразпределителното дружество реагираха на множество сигнали за паднали стълбове и скъсани кабели по мрежата.", "date": "2019.01.27", "title": "В Благоевградско продължава да има селища без ток"}
{"url": "https://www.novinite.bg/articles/170335/Prolivni-dajdove-dokaraha-nevijdani-navodneniya-v-Severoiztochna-Avstraliya", "text": "Рекордни наводнения, предизвикани от проливни дъждове, причиниха истински хаос в североизточната част на Австралия, съобщава АФП, предаде БГНЕС. Река Дейнтрий в щата Куинсланд повиши нивото си с близо 13 метра – равнище, което не е било отчитано от 118 години, и заля обширна територия. Синоптиците предупредиха, че условията в Северен Куинсланд ще са сравними с мусонните дъждове и времето ще остане лошо до края на седмицата.Жителите на тропическите части на Австралия са свикнали с проливните дъждове, но наводнения с подобни мащаби са нещо невиждано. Придошлите води прекъснаха единствената фериботна връзка за достъп до някои от по-отдалечените райони. Има и няколко градчета, откъснати от останалата част на света. Наводненията създадоха проблеми и на фермерите, като на места са унищожени не само посевите, но има и десетки удавени животни. ", "date": "2019.01.27", "title": "Проливни дъждове докараха невиждани наводнения в Североизточна Австралия"}
{"url": "https://www.novinite.bg/articles/170317/Dneven-horoskop-za-nedelya", "text": "Забравете за голямата картина за момента - трябва да пробиете в малките детайли. Това е страхотен ден за планиране на спецификата на пътуване или работа. Днес ще можете да се справите с много неща наведнъж.Още веднъж, умът ви е в света на финансите - и способността ви да виждате моделите зад числата и тенденциите се засилва! Може да сте в състояние да получите по-добра сделка или просто да си възвърнете контрола.Трябва да влезете в днешния бизнес, без да мислите твърде много за това - оставете това за в бъдеще. Ако сте напълно потопен в работата или семейния си живот, трябва да се справите добре и да се насладите на него доста.Представителите на останалите зодии могат да намерят дневния си хороскоп  ", "date": "2019.01.27", "title": "Дневен хороскоп за неделя"}
{"url": "https://www.novinite.bg/articles/170314/Leko-zatoplyane-temperaturi-do-4-9-gradusa", "text": "Днес над Западна и Централна България облачността ще се разкъса и намалее до предимно слънчево, в източните райони ще се задържи значителна. Вятърът ще се ориентира от юг и ще е предимно слаб. Максималните температури ще са между 4 и 9 градуса, в София - около 4, сочи прогнозата на НИМХ.Атмосферното налягане ще се задържи по-ниско от средното за месеца.Над планините облачността от запад ще намалява и след обяд над повечето масиви ще е предимно слънчево. Ще духа умерен западен вятър, който до края на деня ще се ориентира от югозапад. Максимална температура на височина 1200 метра – около 4 градуса, на 2000 метра – около минус 2.Над Черноморието облачността ще е предимно значителна, чак към края на деня ще се разкъса. Вятърът ще е до умерен от северозапад, в следобедните часове ще отслабне и ще се ориентира от юг. Максималните температури ще са от 4 до 7 градуса. Температурата на морската вода е 6-7. Вълнението на морето ще бъде около 2 бала. ", "date": "2019.01.27", "title": "Леко затопляне, температури до 4-9 градуса"}
{"url": "https://www.novinite.bg/articles/170322/Vidin-na-protest-iska-magistrala", "text": "Граждани на Видин излизат днес отново на протест с искане за строителство на магистрала до града, предаде БНР. Година след първите демонстрации организаторите твърдят, че сроковете по графика за изграждане на пътя Видин-Ботевград, за които има решение на Министерски съвет от март миналата година, не се спазват, а забавянето е с повече от 8 месеца. Протестиращите настояват виновните да понесат отговорност.Според Росица Кирова, председател на гражданско обединение „Единни за промяна“ не са направени предложения за промени в общите устройствени планове на общините Видин и Димово и затова се е стигнало до законодателна промяна. „Кой ще поеме отговорност затова, че резултата от желанието на видинските граждани и от желанието на българското правителство, до момента е нулев“, каза тя.Кметът на Видин Огнян Ценков бе категоричен, че не може да бъде упрекван. „Нито аз, нито община Видин не може да бъде обвинявана в някакви действия, с които е възпрепятствано или забавяне изграждането на магистралния път Видин-Ботевград“, смята той.„Причината да се стигне до промени в Закона за устройство на територията е правен казус, който досега не е имало за други отсечки в страната“, обясни министърът на регионалното развитие Петя Аврамова. „А дали промяната в закона, която направихме, е по дълга като процедиране в Народното събрание или промяната на общия устройствен план може да се окаже по дълго като процедура“, добави тя.Протестът ще започне в 11:00 часа с автошествие през града.   ", "date": "2019.01.27", "title": "Видин на протест, иска магистрала"}
{"url": "https://www.novinite.bg/articles/170327/Tarsim-po-lesno-rabota-chrez-byurata-po-truda", "text": "Търсещите работа вече не трябва да предоставят трудова книжка. Даните за професионалния им опит ще се събират по служебен път.Безработните, които се регистрират в бюрата по труда, трябва да носят само документ за самоличност, диплома за завършено образование и сертификати за придобити допълнителни квалификации. Представянето на трудова книжка вече не е задължително, предаде БНТ.„Има много хора, които са си загубили трудовите книжки. Освен това в нашата страна от 2002 година всичко е в електронен вариант - трудовият стаж на хората“, обяснява Лилия Тошева, директор на \"Бюро по труда\"-Възраждане.Трудовите посредници могат да проверят по електронен път професионалния опит на регистриращите се безработни. „Вземането на този трудов стаж за последните 10 години е необходимо с цел подпомагане на този човек да си намери работа“, отбелязва Тошева.Проверката няма да се отрази на времето за регистрация на безработния. „До 15 минути отнема регистрацията. Може да не се наложи тази проверка да се извършва. В случай, че се наложи, ние ще си я правим по служебен път. Така че ние няма да задържаме клиентите“, казва Юлияна Стефанова, началник \"Посреднически услуги\" в \"Бюро по труда\"-Възраждане. Проверка ще се прави само ако посредниците не получат достатъчно информация за професионалния опит на безработния. ", "date": "2019.01.27", "title": "Търсим по-лесно работа чрез бюрата по труда"}
{"url": "https://www.novinite.bg/articles/170318/Hvanaha-dvama-tijnejdari-troshili-koli-prez-noshtta", "text": "Столични полицаи задържаха двама тийнейджъри за увреждане на автомобили. Сигналът в полицията е подаден тази сутрин около 5:10 часа. По първоначални данни в столичния квартал „Младост“ 2 са увредени около 30 автомобила. Задържани са двама 19 – годишни, съпричастни към извършеното деяние.Работата на полицията по установяването на други участници в проявата продължава. ", "date": "2019.01.27", "title": "Хванаха двама тийнейдъри, трошили коли през нощта"}
{"url": "https://www.novinite.bg/articles/170332/Silistrenci-na-nereglamentiran-protest", "text": "В Силистра малко след обед започва граждански протест под надслов „Време за събуждане“ въпреки липсата на разрешение от кмета на Община Силистра Юлиян Найденов. Протестът бе планиран под формата на автошествие до сградата на общината и с настояване за пълна прозрачност и подробен отчет за парите на данъкоплатците, предаде БНР.В края на работния ден в петък кметът на община Силистра Юлиян Найденов не разреши провеждането му с мотив, че не е посочена целта на митинга, а инициаторите определиха заповедта като потъпкване на гражданските права.Деница Маринова и Свилен Димитров от Фейсбук групата „Протест-Силистра“ заявиха:„В момента сме се събрали около 30 души, облечени в жълти жилетки. В заповедта пише, че забранява само автошествието. Не е споменато нищо за митинг. Участниците в протеста решихме в три часа да отидем пред общината на Силистра да направим дарение“.„С една подробна фактура, където е описано абсолютно всичко, всяка стотинка, която е дадена за тези неща, за да им покажем всъщност как се прави отчет и как искаме ние да знаем къде отиват нашите пари“.Утре протестиращите ще пуснат жалба в административният съд във връзка с полученият отказ. ", "date": "2019.01.27", "title": "Силистренци на нерегламентиран протест"}
{"url": "https://www.novinite.bg/articles/170323/Voenni-i-dnes-razchistvat-patishtata-v-Smolyansko", "text": "Двадесет военнослужещи от състава на 101-ви Алпийски полк днес, 27 януари, продължават да оказват помощ на населението в област Смолян. В 7:30 ч. сутринта те напуснаха района на военното формирование, за да се включат в действията по разчистването на пътната инфраструктура в зимните условия. След заседанието на кризисния щаб на военнослужещите е възложено да осигурят проходимостта на пътя от гр. Смолян през прохода Превала, където снежната покривка е около 60 см. Те използват роторен снегорин и полева земекопна машина, за да разчистват снежните навявания и падналите дървета. Действията им се ръководят от командира на полка полковник Димитър Кацаров. През съботния ден до 20:30 ч. военните от Алпийския полк участваха в разчистването на пътя от манастира „Св. Пантелеймон“ край гр. Смолян до автогарата в курортния комплекс Пампорово. Те извличаха закъсали автомобили и разчистваха пътното платно от снега и падналите дървета. ", "date": "2019.01.27", "title": "Военни и днес разчистват пътищата в Смолянско"}
{"url": "https://www.novinite.bg/articles/170334/Georg-Georgiev-Svideteli-na-krajna-vojna-na-populizam-i-retorikav-Evropa", "text": "Преди 76 години България успява да изпише със златни букви спасяването на над 76 000 евреи. В момента сме свидетели на крайна война на популизъм и реторика, които застрашават демократичните ценности. Това заяви на брифинг заместник-министърът на външните работи Георг Георгиев по повод Международния ден в памет на жертвите от холокоста, предаде БГНЕС. Историята има навика да повтаря събития. Ние като наследници сме нагърбени с отговорността да не допуснем отново подобни режими като фашизма, националсоциализма, комунизма, отбеляза в изказването си Георгиев. Правителството е ангажирано да пресича всякакви вандалски актове в зародиш като издраскани паметници, изпочупени стъкла, като случая със Софийската синагога преди седмица, свастики, изрази и послания, които насаждат езика на омразата. Преди месец от Руската федерация отново излязоха със становище, че страната ни трябва да вземе по-строги мерки срещу поругаването на паметника на Съветската армия. Георг Георгиев заяви, че България винаги е чистела паметника и е реагирала своевременно след всяко надраскване на монумента в София.", "date": "2019.01.27", "title": "Георг Георгиев: Свидетели на крайна война на популизъм и реторикав Европа"}
{"url": "https://www.novinite.bg/articles/170315/V-Smolyansko-bedtvenoto-polojenie-ostava-patishta-prodaljavat-da-sa-blokirani", "text": "Все още има затворени ключови пътища. Проходите Превала и Пампорово продължават да са непроходим. Обстановката в Смолян вчера блокира туристи в курорта, предаде БНТ.Пътуващите шофьори чакаха с часове, докато пътят бъде разчистен. Въпреки предупрежденията, отново имаше шофьори без вериги.В останалата част на страната пътищата са мокри, в планините и частично заледени. Проходими са при зимни условия. Валежите от днес постепенно спират. ", "date": "2019.01.27", "title": "В Смолянско бедтвеното положение остава, пътища продължават да са блокирани"}
{"url": "https://www.novinite.bg/articles/170336/Bez-poveche-razkopavane-na-Graf-Ignatiev-obeshtava-Stolichna-obshtina", "text": "Всички ремонтни дейности по подмяна на стара и изграждане на нова подземна инфраструктура по ул. \"Граф Игнатиев\", ул. \"Солунска\" и ул. \"Ангел Кънчев\", които са в обхвата на ремонта на Зона 2, са завършени. Не отговарят на истината твърдения, че отново ще бъдат разкопавани участъци, на които ремонтът е завършил с полагане на настилки. Това казаха за БГНЕС от пресцентъра на Столичната община във връзка с появили се публикации, че след няколко месеца ще трябва централните части и улиците около \"Граф Игнатиев\" отново да бъдат разкопани, заради промяна в схемата за поставяне на подземни контейнери за битови отпадъци. А тези контейнери трябва да се поставят по ул. \"Граф Игнатиев\", \"Солунска\", \"6-ти септември\", \"Ген. Паренсов\", \"Цар Шишман\", площад \"Славейков\", пл. \"Гарибалди\", пл. \"Патриарх Евтимий\" и градината пред храма \"Свети Седмочисленици\", което налага да се изградят шахти на 18 локации в района и заради \"Топлофикация-София\", откъдето искат да подменят тръбите си в части от Зона 2. \"За ремонтите в Централна градска част Столична община предварително съгласува работата на всички експлоатационни дружества, която да върви непосредствено преди ремонта на пътните и тротоарни настилки\", заявиха от пресцентъра. От там увериха, че в ремонтираните участъци от Зона 2 е изградена цялата подземна инфраструктура, което включва подмяна на ВиК от началото на миналия век, стари топлопроводи, изграждане на нови тръбни мрежи на ЧЕЗ и за видеонаблюдение, както и подземни контейнери за изхвърляне на отпадъци. Проектът за обновяване на централна градска част ще продължи с ремонти на ул. \"Шести септември\" и ул. \"Шишман\", които до този момент не са ремонтирани. Там преди подмяната на настилките, ще бъде сменена канализация от 1920 г., топлопровод, който често аварира и ще бъдат изградени подземни контейнери. Тези улици до момента не са били ремонтирани и съответно няма \"отново да бъдат разкопавани\", твърдят от \"Московска\" 33.", "date": "2019.01.27", "title": "Без повече разкопаване на \"Граф Игнатиев\" обещава Столична община"}
{"url": "https://www.novinite.bg/articles/170331/Nyakoi-patishta-v-Smolyansko-veche-sa-otvoreni", "text": "Обстановката в Смолянско започна бавно да се подобрява, макар бедственото положение засега да остава. След като в някои населени места бе възстановено електроподаването, сега започна и отварянето на пътища.Малко след 13: 00 ч. бе възстановено движението по път III-864 Стойките – Пампорово. Остава обаче ограничено движението на МПС над 12 т. Леките автомобили трябва да се движат задължително с вериги.Приблизително по същото време бе възстановено и движението по път ІІІ-8681 Рудозем – Смилян, съобщиха от АПИ. ", "date": "2019.01.27", "title": "Някои пътища в Смолянско вече са отворени"}
{"url": "https://www.novinite.bg/articles/170325/198-katastrofi-i-73-zaginali-po-malko-po-patishtata-za-2018-g", "text": "Има идея МВР да закупи скоростни автомобили за контрол по магистралите у нас. Това съобщи пред БНР главният секретар на МВР Ивайло Иванов. Пътната безопасност е сред приоритетите на ръководството на министерството и заради това ще бъдат взети и още мерки допълни той.“Въпреки лошите данни искам да кажа, че през 2018 година регистрираните ПТП-та са минус 198, загиналите са минус 73, ранените са минус 207 – не е цифрата, която ние очакваме и искаме да постигнем, но все пак с мерките, които са предприемани досега и които смятаме да предприемем за в бъдеще има 73 човешки живота, които са спасени. Трябва да затвърдим тази тенденция. Много мерки сме набелязали“.„Въпреки че има увеличение на доверието в МВР, то не е на нивата, на които на мен би ми се искало да бъде. За да има доверие в служителите на МВР, това е един двупосочен процес. Както хората трябва да ни вярват на нас, така и колегите трябва да реагират адекватно, бързо на сигнал за извършено правонарушение. Аз като главен секретар ще се стремя това нещо да се изпълнява от всички служители“, каза той в интервю за предаването „Неделя 150“ на програма „Хоризонт“.„Такива действия са неприемливи за нас. Няма как да бъдат толерирани. Тук пак опираме до доверието, няма как когато има такива служители, да се повишава доверието“, каза Иванов, коментирайки последния случай с полицаи от 4-то РПУ в София, обвинени за участие в престъпна група.Ивайло Иванов заяви също, че “по никакъв начин няма да толерира посегателства срещу полицаи, които изпълняват служебните си задължения“.„Няма как да не следвам основните цели и приоритети на Министерството. Знаете, че това са: активното противодействие на битовата престъпност, противодействието на престъпленията срещу личността и собствеността на гражданите, опазване на обществения ред“.„Да не забравяме, че аз наследих поста от министъра на вътрешните работи Младен Маринов и тенденцията през последните две години е за ясно намаляване на регистрираните престъпления“.По отношение на набелязаните мерки срещу битовата престъпност той коментира :„Това е моят основен приоритет, защото, когато гражданите не се чувстват сигурни, съответно се намалява и доверието в нас. Ежемесечно докладите от областните дирекции пристигат при нас, те се анализират, вижда се къде има пропуски и също така се вижда и къде има добри практики, които се стремим да наложим навсякъде“.Според него наличието на повечето служители не е гаранция за решаване на проблема.“Наличието на полицейски служители в дадено населено място не е гаранция, че там не могат да бъдат извършени престъпления. И в големите градове има много полиция, но продължават да се извършват престъпления“.Знаете, че има сформирани мобилни екипи от областните дирекции, които извършват такива посещения, отделно се правят изненадващи полицейски операции, поясни Иванов.Той коментира още и скандала с фалшивите инвалидните пенсии.„Разследването продължава, защото то не е само на едно място, ние се насочихме първо към градовете, където процента на инвалидните пенсии е най-голям в сравнение с областни градове.  Това не е епизодична акция, тя ще продължи, ще обхванем всички области, просто трябва да се разбере, че има един финансов ресурс, който изтича не по направление“.„В никакъв случай не можем да говорим, че има такива групировки, както бяха познати преди години. Естествено има организирани престъпни групи. Аз смятам, че засега успешно успяваме да противодействаме, отговори той на въпрос свързан с наличието на организирани престъпни групи в страната“.", "date": "2019.01.27", "title": "198 катастрофи и 73 загинали по-малко по пътищата за 2018 г."}
{"url": "https://www.novinite.bg/articles/170329/Vlakovete-mejdu-Sofiya-i-Burgas-prez-Podbalkana-zakasnavyat-s-nad-chas", "text": "Със 70 минути закъснение се движат сутрешните бързи влакове от София за Бургас и Бургас-София по подбалканската линия, съобщиха от информационния център на „БДЖ-Пътнически превози“, предаде БНР.Причината за закъснението е повреденото железопътно трасе в района на жп гара Шивачево, където снощи дерайлираха два от вагоните на товарен влак.Пътниците се извозват с автобуси от гара Сливен до гара Твърдица и обратно.Все още няма яснота дали следващите влакове за деня ще се движат със закъснение, заради ремонта на линията край Шивачево.Гражданите може да се информират за предстоящото си пътуване по линията на телефон 070010200. ", "date": "2019.01.27", "title": "Влаковете между София и Бургас през Подбалкана закъснавят с над час"}
{"url": "https://www.novinite.bg/articles/170337/Vav-Velikobritaniya-mislyat-za-izvanredno-polojenie-pri-tvard-Brekzit", "text": "Британското правителство разглежда възможността за въвеждане на военно положение на Острова в случай на безредици при евентуален Брекзит без споразумение с Брюксел, предаде бТВ. Някои от вариантите предполагат извънредно или дори военно положение в съответствие със Закона за извънредни ситуации от 2004 г.Това ще позволи на британските власти да обявят комендантски час, да конфискуват имущество, да налагат забрани за пътуване и да използват войски, ако сметнат, че има заплаха за живота и здравето на населението.\"Министър-председателят заяви, че може да има сътресения в случай на напускане без сделка. Като отговорно правителство обаче ние вземаме всички съответни мерки да сведем тези сътресения до минимум и да се погрижим страната да е подготвена\", посочи правителствен говорител. ", "date": "2019.01.27", "title": "Във Великобритания мислят за извънредно положение при твърд Брекзит"}
{"url": "https://www.novinite.bg/articles/170319/Venecuela-skara-Saveta-za-sigurnost-na-OON", "text": "На извънредната си сесия, свикана по инициатива на САЩ, Съветът за сигурност на ООН не успя да постигне съгласие по съвместно изявление за ситуацията във Венецуела, предаде БГНЕС. Съединените щати свикаха извънредното заседание, въпреки възраженията на Русия и няколко други страни, според които събитията в латиноамериканската република са нейна вътрешна работа и затова не се налага да бъдат обсъждани в Съвета за сигурност. Постоянният представител на Руската федерация в ООН Василий Небензия изрази увереност, че единствената цел на срещата е да включи и Съвета за сигурност в по-нататъшно дестабилизиране на ситуацията във Венецуела и промяна на правителството на страната. Русия, както увери дипломатът, ще продължи да се противопоставя на страните, \"които тласкат венецуелското общество в бездната на кървави граждански борби\". За извънредното заседание на Съвета за сигурност в Ню Йорк пристигна специално американският държавен секретар Майкъл Помпео. \"Няма да спекулирам или да излагам хипотези. Знам само, че сме твърдо решени да подкрепим венецуелския народ, така че той в крайна сметка да получи демократичните институции, които заслужава\", каза Помпео. Държавният секретар изрази надежда, че \"международната общност ще подкрепи народа на Венецуела и преходното правителство начело с Хуан Гуайдо\". Той призова Русия да промени начина си на мислене спрямо Венецуела и да промени решението си да подкрепя Николас Мадуро.Помпео напусна заседанието без да изчака речта на венецуелския външен министър Хорхе Ареаса, изпратен за участие в заседанието на Съвета за сигурност на ООН от Николас Мадуро. Ареаса призова колегите си в Съвета за сигурност да \"проучат и накажат онези, които стоят зад опита за преврат\" в неговата страна. \"Има достатъчно доказателства за това\", подчерта той. ", "date": "2019.01.27", "title": "Венецуела скара Съвета за сигурност на ООН"}
