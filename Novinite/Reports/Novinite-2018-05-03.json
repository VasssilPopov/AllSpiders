{"url": "http://www.novinite.bg/articles/159385/Prezidentat-Avstrijskite-investicii-ni-nosyat-ne-samo-pari-no-i-progresiven-biznes-model", "text": "България не измерва присъствието на австрийския бизнес в България само със сухите цифри във финансово изражение. Това присъствие има много по-голям ефект, тъй като е дългосрочно и спомага за развитие на нова бизнес среда у нас. Това заяви държавният глава Румен Радев пред участниците в Българо-австрийски бизнес форум, който се състои днес в София. В проявата участва и президентът на Австрия Александър Ван дер Белен, който е у нас по покана на българския си колега.1.2 млрд. евро е стокообменът между двете държави за изминалата година. По думите на президента по-ценно от статистиката обаче е фактът, че голяма част от австрийските предприемачи у нас инвестират в „създаването реални работни места, както и във въвеждането на дуалното обучение“. Присъствието им спомага за развитие на нова бизнес среда в България, за налагане на един прогресивен бизнес модел, нов модел на обществени отношения, на много по-голяма административна ефективност, с което помага и на българското правителство, заяви Румен Радев.Държавният глава подчерта, че България и Австрия поддържат интензивен диалог и двустранните отношения стават все по-координирани и по-успешни, особено в рамките на ротационното председателство на Съвета на Европейския съюз. “Отношенията между Австрия и България винаги са почивали на приятелска основа и на взаимното доверие“, заяви Радев, като допълни, че присъствието на австрийския бизнес в България е доказателство за това.България е и ще бъде все по-атрактивна бизнес дестинация, посочи пред участниците във форума Румен Радев. Сред предимствата на страната ни президентът посочи геостратегическото положение, достъп до различни пазари, коректността като партньори. Фискалната и макроикономическата стабилност, високият кредитен рейтинг и квалифицираната работна ръка са също фактори, от които австрийският бизнес може да се възползва, посочи държавният глава.България се превръща в една от водещите държави в Европа в областта на информационните и комуникационните технологии и продължава да се развива изключително добре в това отношение, заяви Румен Радев. Президентът открои и възможностите, които страната ни предлага в сферата на строителството, селското стопанство, транспорта. „Не можем да говорим за „Европа на бъдещето“, ако нямаме адекватна свързаност – транспортна, енергийна, дигитална. В това отношение България полага огромни усилия и заедно с вас можем да направим още повече, заедно да бъдем много по-ефективни“, обърна се президентът към австрийските инвеститори.Австрийският президент също отчете положителното развитие у нас на сектора на информационните технологии. Австрия и България имат много интензивни дипломатически отношения и това не е необичайно предвид факта, че двете ни страни последователно поемат ротационното председателство на Съвета на ЕС, заяви Александър Ван дер Белен.", "date": "2018.05.03", "title": "Президентът: Австрийските инвестиции ни носят не само пари, но и прогресивен бизнес модел"}
{"url": "http://www.novinite.bg/articles/159359/Tragva-akciya-S-kolan-v-avtobusa", "text": "Българска асоциация на пострадалите при катастрофи (www.bazk.org) стартира информационна кампания \"С колан в автобуса\".Тя е провокирана от последните няколко трагични случая на загинали и ранени пътници в автобуси и цели да припомни на обществото безспорните ползи и защита, които ни дава предпазния колан в превозното средство.Непосредствено преди обичайните пътувания по официалните майски празници от асоциацията организират информационна кампания, насочена към пътниците в автобуси от междуградските линии. Реализирането ѝ включва предоставянето на образователни печатни материали на пътуващите с автобуси от Централна автогара в София и уведомяването за задълженията им от контролните органи.Утре от 11:00 ч. на Централна автогара в София доброволци на организацията заедно с полицейски служители от столичния КАТ ще уведомяват пътниците в автобусите да поставят предпазните колани. Ще бъдат раздавани и информационни листовки.", "date": "2018.05.03", "title": "Тръгва акция \"С колан в автобуса\""}
{"url": "http://www.novinite.bg/articles/159352/Mareshki-iska-referendum-za-izlizane-ot-NATO", "text": "Ще започнем лансирането на идеята за референдум за излизане на България от НАТО, заяви в ефира на БНР лидерът на партия „Воля“ Веселин Марешки.\"Това ще бъде една от големите ни инициативи в кампанията за европейските избори. Ние считаме, че НАТО на практика нищо не ни дава, а ни ограбва. В момента се говори за няколко милиарда, които трябва да се вземат от българския народ и да се дадат за безсмислена купчина желязо, от която българският народ нищо няма да види. Ние сме абсолютно против това. Ако НАТО иска да бъде наш партньор, те спокойно могат да ни подарят няколко самолета, а не последните български пари от най-бедната държава в Европа да ги изсмучат и на практика да хвърлят народа в още по-голяма бедност\".Според него една истински силна и обединена Европа може да бъде равностойна на САЩ, а не да сме нейна \"притурка\":\"В момента други държави правят проблеми по света, а Европа плаща сметката. Сметката за Турция защо не се плати от САЩ, а Европа трябва да плаща тези милиарди\".Според Веселин Марешки Европа е ограбила българския народ:„Те забраниха изграждане на нова АЕЦ, накараха ни да затворим предварително наши реактори, забраниха ни да участваме в „Южен поток“. В същото време се изграждат „Северен“, „Турски“ и всякакви други потоци. Германски, френски, американски фирми съвсем свободно си инвестират и сътрудничат с Русия, но това е забранено на Китай. Нас вместо да ни направят мост към Русия и Изтока, ни правят преграда към тях. На практика едва ли не насила ни вкарват в увеличаване на напрежението. Надявам се да не се стига до военни конфликти. Тези неща могат да бъдат променени, след като истински европейски патриотични формации застанат в управлението или начело на ЕС“.Веселин Марешки участва в среща на десни политически лидери, домакинствана от лидера на Френския национален фронт Марин Льо Пен, след като на 1 март \"Воля\" се присъедини към „Движение за Европа на нациите и свободите“. След срещата той каза:„Европа по този начин умира, обезкървява се, ограбва се. Трябва да бъде разтърсена отвътре. Да се опитаме чрез едно силно представяне на всички наши сродни партии да направим голяма група в Европейския парламент, с която да променим Европа отвътре. Явно е, че по този начин, хората, които в момента управляват Европа, които на практика не са се явявали на избори и не са избрани от никой, са по-скоро слуги на външни фактори“.Лидерът на партия „Воля“ е категоричен, че трябват силни държави за силна Европа:„В момента ЕС прилича по-скоро на Съветския съюз с един феодал отгоре, някакъв диктатор и отдолу послушни републики, послушни поданици. Идеята на нашето движение е точно обратното – силни европейски народи, които да образуват силна обединена Европа“.", "date": "2018.05.03", "title": "Марешки иска референдум за излизане от НАТО"}
{"url": "http://www.novinite.bg/articles/159362/Stroim-naj-evtinite-magistrali-v-Evropa-no-ne-za-smetka-na-kachestvoto", "text": "България строи най-евтините магистрали в Европа, каза министърът на регионалното развитие и благоустройството Николай Нанков по време на изслушване в парламента. Нанков обаче уточни, че въпреки ниските цени, качеството на аутобаните ни е добро.  Цените на магистралите у нас са сравнително по-ниски от останалите в Европа, обясни министърът на регионалното развитие Николай Нанков. Той отбеляза, че средната цена на километър автомагистрала у нас от 2000 година насам е 3,1 милиона евро, в Сърбия - 5,5 милиона евро, в Румъния - 6,3 милиона евро, а в Гърция малко над 10 милиона евро. Според Нанков обаче ниската цена у нас не е за сметка на качеството. Регионалният министър обърна внимание и на гаранционни срокове на построените магистрали. \"В момента променяме наредбата за гаранционните срокове, ще я подложим на обществено обсъждане, както е редно, за да увеличим срока на гаранциите не само за магистралите, но и за всички пътища. Гаранционните срокове на магистралите понастоящем са пет години, а за съоръженията - мостове, тунели, виадукти, е 10 години. Гаранционният срок за текущ ремонт е една година. Безумни, ниски гаранционни срокове в наредбата. Поех ангажимент и работим да увеличим гаранционните срокове\", каза министърът. От БСП обаче силно разкритикуваха политиката на кабинета по отношение на пътищата, строителството на магистрали и ремонти на пътната инфраструктура.От опозицията напомниха, че миналата година са поискали анкетна комисия в НС по \"въпроса за магистралите и корупционните обществени поръчки\". Таско Ерменков напомни, че през пролетта на миналата година прокуратурата влезе в АПИ, заедно с ОЛАФ и ДАНС. \"Поискахме тази комисия, за да видим кой носи политическата отговорност. Вие тогава се уплашихте, скрихте се, но проблемите лъснаха още повече. Днес пак слушаме за магистралите, които вече не са и скоростни пътища,имайки предвид ограниченията за движение по тях\", каза Ерменков. По думите му изслушването на министъра било \"еманация на перфектно подготвена и изпълнена кризисна пиар акция, уви, без съдържание\".   \"Днес вместо да ни анимирате с шарени трасета, трябваше с прости думи да ни кажете откъде ще вземете 600 млн. лв. за лот 3.2 на АМ \"Струма\". Трябваше да ни покажете колко дупки има по новопостроените пътища, защото се краде от строителството им. И поне едно нещо стана ясно: колкото и да е раздута администрацията в България, тя не стига, за да има до всяка дупка чиновник, както ни обеща премиерът\", каза Ерменков.Председателят на парламентарната група на ГЕРБ Цветан Цветанов защити Нанков от критиките на социалистите. \"Смятам, че с политиката, която правят правителствата на Борисов, направихме всичко възможно да се върнем към възможностите, които дава ЕС през годините, в които ние сме член\", каза Цветанов: \"Аз съм впечатлен от политическата воля, която имаше кабинетът Борисов още в първия мандат и тази последователност, която има във всички кабинети до сега. Защото знаем, че АМ Тракия беше финализирана от София до Бургас с европейски средства\", каза Цветанов. Той бе категоричен, че всички регионални министри в кабинети на Борисов са полагали усилия да не загуби страната ни нито един евроцент за инфраструктура. Министър Нанков отбеляза още, че е напълно реалистично в края на 2024 г. да имаме изцяло завършена магистрала „Хемус“.", "date": "2018.05.03", "title": "Строим най-евтините магистрали в Европа, но не за сметка на качеството"}
{"url": "http://www.novinite.bg/articles/159382/Zatrudneno-dvijenie-prez-noshtta-prez-ednata-traba-na-Vitinya", "text": "Довечера от 21:00 ч. до 5:00 ч. утре сутрин се ограничава движението в активната и изпреварващата лента в тръбата за Варна на тунел „Витиня“ на магистрала „Хемус“. Причината е в подмяна на ревизионни шахти. Трафикът ще се пренасочва в аварийната лента.От АПИ предупреждават шофьорите да карат внимателно и със съобразена скорост. Същият ремонт бе направен и в насрещната тръба в посока София преди два дни.", "date": "2018.05.03", "title": "Затруднено движение през нощта през едната тръба на „Витиня“"}
{"url": "http://www.novinite.bg/articles/159375/Mariya-Gabriel-predstavi-parvata-za-ES-programa-Cifrova-Evropa", "text": "Комисарят по цифровата икономика и общество Мария Габриел представи пред журналисти приоритетите на новата цифрова програма, която ЕС има за първи път в историята, в резултат на работата й в последните месеци. В новата многогодишна финансова рамка, представена вчера от председателя на ЕК Жан-Клод Юнкер, са отделени 9 милиарда евро конкретно за тази напълно нова програма. Така средствата общо в цифровата област се увеличават два пъти за следващия програмен период.\"С тази нова програма Европа изпраща силен сигнал, че за нас цифровизацията е дългосрочен приоритет, в основата на който стоят интересите на гражданите и предприятията. С нея казваме, че искаме Европа да се върне като лидер на световната сцена. Искаме цифровата трансформация да е процес, който не изключва никого\", заяви Мария Габриел.Тя разясни подробно петте основни направления в програмата.По отношение на киберсигурността акцент ще бъде опазването на критичната инфраструктура и центровете за компетентност в областта на киберсигурността, като е ключово да се засили доверието на хората.Инвестициите в суперкомпютри е друг приоритет и Европа е решена да възвърне лидерството си, като от няколко месеца амбициите са подплатени финансово с 1 милиард евро. Целта е до 2023 година европейският суперкомпютър да стане факт, а България е регионален лидер по темата, заяви Мария Габриел.Третият представен от нея приоритет на новата програма \"Цифрова Европа\" са инвестициите в изкуствен интелект. Тази свръхтехнология има потенциал да доведе до близо 30% добавена стойност в европейската икономика. Следващият акцент са цифровите умения за напреднали, които стоят високо в дневния ред на Мария Габриел. Европа изпитва недостиг на такива специалисти и трябва да направим всичко възможно да подкрепим цифровите умения на гражданите, тъй като и сега липсват около 350 000 добре подготвени специалисти в цифровата сфера.Петата област на действие е инвестиране в цифровизацията на публичната администрация.Извън новата програма \"Цифрова Европа\", българският еврокомисар допринесе с работата си за увеличение на средствата в допълнителни области от цифровия сектор. По механизма за свързване на Европа е заложено увеличение от 1 на 3 милиарда евро. \"Това означава повече средства за цифрова инфраструктура, което ще спомогне за намаляване на съществуващите различия между градските и селските райони – 76% свързаност в градовете и под 40% в селските райони\", посочи българският еврокомисар.Средствата за програма МЕДИА се увеличават с 30%, за да достигнат до 1,2 милиарда евро. Това е постижение, още повече на фона на преговорите по директивата относно аудиовизуалните медийни услуги, които приключихме преди няколко дни с предварително политическо споразумение\", отбеляза Мария Габриел.Тя информира още, че това е най-големия бюджет за научни изследвания и иновации, в който всичко свързано с цифровата трансформация е силно представено. Увеличението в това направление е с над 2,5 млрд за цифровизацията.\"Ако трябва да направя обща сметка на бюджета, свързан с цифровизацията – от научните изследвания, през новата програма \"Цифрова Европа\" до програма МЕДИА, и заедно с увеличените средства за Европейската агенция за киберсигурност и Агенцията на европейските регулатори, стигаме до 96% увеличение на бюджета за цифровизация за програмния период 2012-2027. Това се случва за първи път и е много силен положителен сигнал. Сега разчитам на държавите членки и Европейския парламент в следващите седмици и месеци, когато бъдат публикувани отделните регламенти, тази амбиция да инвестираме повече средства да направим цифровата трансформация печеливша за икономиката и обществото, да получи много конкретни измерения\", заключи българският еврокомисар Мария Габриел. ", "date": "2018.05.03", "title": "Мария Габриел представи първата за ЕС програма \"Цифрова Европа\""}
{"url": "http://www.novinite.bg/articles/159369/KaranikolovNapalno-gotovi-sme-za-chakalnyata-za-evrozonata", "text": "„Изпълнили сме всички изисквания за чакалнята на Еврозоната. Мисля, че е наше право да искаме да влезем в тази чакалня”. Такова мнение изрази пред бТВ министърът на икономиката Емил Караниколов.По думите му няма държава, която да е приела еврото като валута и сега да се оплаква. „Не считам, че животът ще поскъпне след въвеждане на еврото, ние сме вързани към него и сега. Ще има много повече ползи за нас”, категоричен е министърът. Той добави, че това ще бъде много положително и за големия бизнес, като по този начин ще бъдат привлечени повече инвестиции в страната.Караниколов посочи, че процентът на безработните продължава да спада. „Безработицата е 5,2%, това е рекорд”, каза министърът. Той цитира и данните, според които средната работна заплата в страната се е повишила с 11%, но борбата за квалифицирани кадри продължава. „Това ще го видят и всички други българи в чужбина, че нещата тръгват нагоре”, посочи Караниколов, макар и да не било много бързо.Министърът коментира, че правителството прави всичко възможно да елиминира дисбаланса в доходите в отделните региони на страната.", "date": "2018.05.03", "title": "Караниколов: Напълно готови сме за чакалнята за еврозоната"}
{"url": "http://www.novinite.bg/articles/159360/VIVACOM-otnovo-e-telekomat-s-naj-visoki-prihodi-u-nas", "text": "VIVACOM запазва лидерска позиция на българския телеком пазар, отчитайки най-големи общи приходи за първото тримесечие на тази година - 223 млн. лв.Компанията отбелязва 5.6% ръст спрямо същия период на 2017 г.Въпреки силно конкурентната среда, VIVACOM реализира стабилен ръст и в коригираната EBITDA от 11.6% до 86 млн. лв.Компанията увеличава приходите от мобилни услуги и в края на март 2018 г. постига близо 30% пазарен дял с общ брой клиенти на мобилни услуги над 3 048 000. От тях 89% са на абонаментен договор.Делът на приходите от мобилен интернет в общите приходи от мобилни услуги продължава да се увеличава, като през първото тримесечие на 2018 година достига 41% спрямо 34% за същия период на 2017 г. Принос за положителната тенденция има разширяването на покритието на 4G мрежата на телекома до 99% от населението, измерено от GWS.VIVACOM е оператор номер 1 в предоставянето на най-модерната телевизионна услуга – интерактивна телевизия (IPTV). 47% от общо 451 000 клиенти с абонамент за платена телевизия към края на първо тримесечие на 2018 г. са избрали интерактивната телевизия, което представлява ръст от 4 процентни пункта спрямо същия период на предходната година.", "date": "2018.05.03", "title": "VIVACOM отново е телекомът с най-високи приходи у нас"}
{"url": "http://www.novinite.bg/articles/159379/Radev-ES-shte-se-razdeli-oshte-poveche-bez-realna-ikonomicheska-i-socialna-konvergenciya", "text": "България и Австрия споделят общи приоритети в дневния ред на Европейския съюз, които ще бъдат отстоявани в последователните председателства на двете държави на Съвета на ЕС. Това беше общата позиция на президентите Румен Радев и Александър Ван дер Белен, които проведоха среща днес в София. По покана на българския държавен глава, президентът Александър Ван дер Белен е на официално посещение в страната ни. Това е третата среща между държавните глави на България и Австрия за последните седем месеца.Двамата откроиха европейската перспектива на Западните Балкани, миграционната политика и сътрудничеството в Дунавския регион, като теми от ключово значение за укрепване на стабилността и насърчаване на икономическия ръст в Централна и Източна Европа. Австрия цени високо постигнатото от България за охраната на външните европейски граници и подкрепя присъединяването на страната ни към Шенген, потвърди Александър Ван дер Белен. Двамата президенти бяха единодушни, че е необходима промяна в европейската миграционна политика, която да създаде повече възможности за икономическо развитие и социална интеграция в страните на произход на мигрантите и да ограничи миграционния натиск към Европа.Общата политика за сигурност и отбрана, Постоянното структурирано сътрудничество /ПЕСКО/ и Европейският фонд за отбрана бяха откроени като нови ефективни механизми за повишаване на сигурността на гражданите и европейската интеграция на България. Президентът Радев  призова и за пълноценното използване на потенциала на по-малките държави-членки в ЕС при изграждането на общата отбранителна индустрия.„Но без кохезия, без реална конвергенция ние рискуваме да се задълбочи разделението вътре в Европа. Това е недопустимо, защото в такава ситуация отбраната и сигурността губят своя смисъл. Затова България е на позиции, че последното нещо, което може да се намали, това са средствата за кохезия“, подчерта още Румен Радев. Президентът добави, че европейските средства имат своето дълбоко значение, ако наистина се изразходват по правилния начин. И ако бъдат въведени условия за обвързването на европейските фондове със спазването на принципите на правовата държава, трябва да има и критерии за обективността на оценката. Австрия подкрепя присъединяването на България към Организацията за икономическо сътрудничество и развитие, посочи на срещата  президентът Александър Ван дер Белен.Сътрудничеството на страните от Дунавския регион да бъде подкрепено с реално финансиране и създаването на необходимите механизми за реализация на общите проекти, призоваха двамата държавни глави. По думите на Румен Радев ЕС трябва да засили подкрепата си към по-слабо-развитите европейски региони, които са на територията на България, именно в региона на река Дунав. „Наш национален приоритет е да търсим механизми за тяхното развитие“, добави българският президент. Обща беше и позицията, че реализацията на Дунавската стратегия на ЕС е общ приоритет за всички държави-членки на ЕС от региона на река Дунав.Укрепвaнето на стабилността в Европа е немислимо без затвърждаването на европейската перспектива за всички държави от Западните Балкани, беше подчертано на срещата. ЕС трябва да продължи да подкрепя техните усилия за реформи, като отчита индивидуалните постижения на критериите за членство. Австрийският президент оцени високо конструктивната позиция на България в региона на Югоизточна Европа и особено постигнатия напредък в двустранните отношения на страната ни и Република Македония. Подписването на двустранния Договор за приятелство, добросъседство и сътрудничество между България и Република Македония е позитивен пример за целия регион. „България е в авангарда на общата европейска политика по отношение на Русия. С моето посещение в Русия през втората половина на май, с посещението на президента Макрон почти по същото време и посещението на руския президент във Виена в началото на юни, ние наистина провеждаме тази единна европейска политика по отношение на Русия – да се търсят всички възможности за поддържане на отворен диалог и за развиване на проекти от взаимноизгодно значение“, заяви на съвместната пресконференция държавният глава. „Необходимо е не само да продължим дипломацията на посещенията, но да продължим и диалога с Русия. Нашата позиция е много близка до тази на България. Президентът Радев ще посети Москва през тази година, а президентът Путин най-вероятно в началото на юни ще бъде във Виена“, посочи Александър Ван дер Белен.По-късно днес двамата държавни глави ще приветстват участниците в Българо-австрийския бизнес форум. Румен Радев и Александър Ван дер Белен откроиха позитивната тенденция на разширяване на двустранното партньорство в инвестициите и търговския обмен. Президентът Радев изрази готовността на страната ни да продължи да насърчава икономическия обмен с Австрия  и отбеляза приноса на страната за въвеждането на модела на дуално образование у нас.Церемонията по официалното посрещане на австрийския президент се проведе на площад „Св. Александър Невски“, след което двамата държавни глави проведоха среща на „четири очи“ на „Дондуков“ 2 и ръководиха пленарните разговори на официалните делегации на България и Австрия. Утре Румен Радев и Александър Ван дер Белен ще участват в неформалната среща на президентите на България, Румъния и Австрия в град Русе.", "date": "2018.05.03", "title": "Радев: ЕС ще се раздели още повече без реална икономическа и социална конвергенция"}
{"url": "http://www.novinite.bg/articles/159370/NAP-tragva-na-proverki-v-punktovete-za-GTP-za-ukriti-prihodi", "text": "НАП започва масови данъчни проверки в пунктовете за годишни технически прегледи (ГТП). Освен за издаването на касови бележки и отчитането на оборота, инспекторите ще следят и за спазването на осигурителното законодателство. Обобщените данни за извършените прегледи, които всички пунктове за ГТП подават към Министерство на транспорта, информационните технологии и съобщенията, са анализирани в приходната администрация, като са съпоставени с данните от фискалните им устройства.При 326 пункта са установени значителни разлики между подадената информация за прегледаните автомобили и отчетените приходи на касовите апарати. Първоначалните оценки сочат, че общата сума на укритите приходи е в размер на 19,4 млн. лв. Ако тези несъответствия се потвърдят, на фирмите, които стопанисват пунктовете, могат да бъдат възложени и ревизии, допълват от НАП.От приходната администрация напомнят на клиентите на пунктове за ГТП, че за всяка заплатена от тях такса за преглед задължително трябва да получат и касова бележка. За нарушения на данъчните изисквания могат да се подават сигнали на телефона на НАП 0700 18 700.", "date": "2018.05.03", "title": "НАП тръгва на проверки в пунктовете за ГТП за укрити приходи"}
{"url": "http://www.novinite.bg/articles/159372/KEVR-proveryava-izvanredno-ViK-Dobrich-zaradi-avariite", "text": "Във връзка с медийни публикации за зачестили аварии по водопроводната инфраструктура на „ВиК Добрич“ АД, в резултат на които голям брой жители на града, обществени и здравни заведения периодично са с нарушено водоподаване, председателят на КЕВР доц. Иван Иванов изиска от ръководството на ВиК дружеството да предостави на Комисията информация за причините за авариите и предприетите мерки. Съгласно Общите условия на дружеството, нарушеното водоподаване накърнява правата на потребителите за качество на предоставяните водни услуги и е предпоставка за възникване на социални и здравни рискове.В 3-дневен срок „ВиК Добрич“ АД следва да представи на Комисията анализ на причините за нарушеното водоснабдяване, информация за предприеманите мерки и точен разчет за сроковете, в които ще бъдат реализирани мерките за нормализиране на ситуацията. След получаване на цялата искана информация КЕВР ще изготви доклад за резултатите от извършената проверка, които ще бъдат публично обявени. При констатирани нарушения от страна на „ВиК Добрич“ АД, Комисията ще предприеме предвидените в нормативната уредба административно-наказателни мерки.", "date": "2018.05.03", "title": "КЕВР проверява извънредно ВиК-Добрич заради авариите"}
{"url": "http://www.novinite.bg/articles/159356/Ostaviha-v-aresta-maja-hvarlil-bobmichka-po-policai", "text": "Съдът остави в ареста 25-годишния Йордан Исаев, който хвърли бомбичка по време на вечното дерби между \"Левски\" и ЦСКА и рани двама служители на реда.И в съдебна зала, и извън нея Исаев каза, че съжалява и се извини на ранените жандармеристи. Още не е ясно обаче как 25-годишният мъж се е сдобил със самоделното устройство.", "date": "2018.05.03", "title": "Оставиха в ареста мъжа, хвърлил бобмичка по полицаи"}
{"url": "http://www.novinite.bg/articles/159363/Maj-e-zadarjan-za-ubijstvoto-na-priyatelkata-si", "text": "Мъж на 33-годишна възраст от село Браница, община Харманли е задържан за убийството на приятелката си, съобщи ОД на МВР – Хасково, предаде БТА.Сигналът за престъплението е бил получен вчера в 12,20 часа на спешния телефон в РУ Харманли.Очевидец е съобщил, че в местността \"Циганския гьол\" в землището на село Браница е открил тяло на жена със следи от насилие. Изпратената на място оперативна група е установила, че мъртвото момиче е на 27 години от симеоновградското село Тянево. Жертвата живеела с нападателя си от село Браница на семейни начала. От известно време били разделени, установило разследването.Мъжът я открил на нивата, където тя работела, и двамата се скарали. Според свидетели, конфликтът довел до ваденето на ножа, причинил фаталния край. Съдебният лекар е открил при първоначалния оглед прободни рани от нож по тялото на момичето.Незабавно е задържан мъжът, познат на органите на реда, който е направил пълни самопризнания, уточниха от пресцентъра на дирекцията на МВР.Той е задържан до 24 часа по образуваното досъдебно производство.", "date": "2018.05.03", "title": "Мъж е задържан за убийството на приятелката си"}
{"url": "http://www.novinite.bg/articles/159345/Desetki-postradali-pri-eksploziya-v-London", "text": "Около 30 души са пострадали след експлозия в запален на открито огън по случай еврейския празник Лаг БаОмер в Северен Лондон, съобщи в. \"Дейли експрес\", цитиран от Ройтерс.Експлозията е избухнала в квартал Стамфорд хил.\r\n \r\nСпоред еврейския информационен сайт Йешива, цитиран от вестника, взривът изглежда е бил предизвикан от горивото, с което е бил разпалван огънят, а не от смартфон, както беше съобщено по-рано, макар че в кладата, която трябвало да бъде запалена, били поставени много смартфони.Сайтът Йешива съобщава, че 10 от ранените са били откарани в болница.\r\n", "date": "2018.05.03", "title": "Десетки пострадали при експлозия в Лондон"}
{"url": "http://www.novinite.bg/articles/159347/Velikobritaniya-glasuva-dnes-na-mestni-izbori", "text": "Днес англичаните гласуват в местни избори. Те ще избират 4 000 съветници в 150 района. Управляващата Консервативна партия на Тереза Мей се очаква да загуби позиции в Лондон.Общински съветници могат да са представители на основните партии, както и независими кандидати. Ще се проведат и 6 избори за кмет - в четири лондонски квартала, както и за кметове на Уотфорд и Шефийлд.Предварителните прогнози са доста противоречиви за представянето на двете основни партии, но според анкета на YouGov в Лондон лейбъристите изпреварват значително консерваторите с 54 срещу 28 процента подкрепа.", "date": "2018.05.03", "title": "Великобритания гласува днес на местни избори"}
{"url": "http://www.novinite.bg/articles/159384/Bryuksel-Ikonomicheskiyat-rast-na-Balgariya-shte-e-38-na-Evropa-23", "text": "Българската икономика през 2018 г. ще расте с по-бързи темпове от общата на целия Евросъюз. А още по-добър ще е нашият показател по отношение на икономическото развитие на държавите от еврозоната. Това става ясно от пролетната икономическа прогноза на Европейската комисия. Според нея през настоящата година БВП на България ще се повиши с 3.8%. Доста по-слаб ръст – от 2.3 на сто, се прогнозира за 28-те държави-членки като цяло. Близо двойно по-бързо икономическо развитие пък ще отбележи нашата страна спрямо 19-те страни в еврозоната. За тях се прогнозира икономически растеж от 2%.В доклада на ЕК обаче тези цифри се определят като добри. Силният икономически растеж в ЕС се запазва на фона на нови заплахи като нестабилни пазари, риск от прегряване и последици от протекционизъм, отбелязва Еврокомисията, предаде БНТ.В доклада на Брюксел се отбелязва, че очакванията за България се повишават. Като главен двигател на растежа се посочва вътрешното търсене. Докато приносът на нетния ни износ се очаква да стане отрицателен.Рисковете за страната ни са външни заради отворената ни икономика. Повишената покупателна способност, ръстът на административните и енергийни цени ще ускорят инфлацията, посочва Еврокомисията. Тя очаква запазване на положителните тенденции на трудовия пазар, със силно повишение на заплатите и нарастване на заетостта. Според Брюксел държавните ни финанси ще останат стабилни при благоприятната макроикономическа среда и въпреки ръста на държавните инвестиции и заплатите.", "date": "2018.05.03", "title": "Брюксел: Икономическият ръст на България ще е 3.8%, на Европа - 2.3 "}
{"url": "http://www.novinite.bg/articles/159348/Devet-voenni-zaginaha-pri-aviokatastrofa-v-SASht", "text": "Девет американски военнослужещи загинаха при катастрофа на военен самолет, който се разби на летището в Савана, Джорджия.Самолетът е товарен С-130 „Херкулес“, който принадлежи на Националната гвардия на Пуерто Рико.Той се е разбил в непосредствена близост до международното летище Савана Хилтън Хед, уточниха американските ВВС в комюнике.Самолетът е извършвал тренировъчен полет.", "date": "2018.05.03", "title": "Девет военни загинаха при авиокатастрофа в САЩ"}
{"url": "http://www.novinite.bg/articles/159350/Avstralijska-banka-zagubi-dannite-na-20-miliona-potrebiteli", "text": "\r\nНай-голямата банка в Австралия призна, че е загубила данните на 20 милиона свои клиенти. \"Комън уелт банк\" твърди, че няма място за притеснение, защото данните не съдържат пароли или ПИН кодове, с които може да се злоупотреби. Изгубената информация е с имена, адреси, номера на сметки, както и сведения за извършени трансакции между 2000 и 2016 г.\r\n \r\n  ", "date": "2018.05.03", "title": "Австралийска банка загуби данните на 20 милиона потребители"}
{"url": "http://www.novinite.bg/articles/159351/17-godishen-obvinen-v-SASht-che-planira-masova-strelba-v-targovski-centar", "text": "Тийнейджър от предградие на Далас бе обвинен, че е планирал масова стрелба в мол, вдъхновена от терористичната групировка Ислямска държава. Младежът, който е на 17 години, бе обвинен в терористична дейност, предадоха Асошиейтед прес и Ройтерс.Матин Азизи-Яранд от Плано е планирал да разпространи и изявление, озаглавено \"Послание до Америка\", в което да обясни мотивите си за атаката.Според следователите той е похарчил над 1400 долара за закупуване на оръжие и бойна екипировка, с която да извърши атаката.Момчето се намира в ареста в окръг Колин. За да излезе на свобода до началото на делото, то трябва да плати 3 милиона долара гаранция.", "date": "2018.05.03", "title": "17-годишен обвинен в САЩ, че планира масова стрелба в търговски център"}
{"url": "http://www.novinite.bg/articles/159358/77-dushi-zaginaha-pri-pyasachna-burya-v-Indiya", "text": "Пясъчна буря, която се разрази в северните части на Индия, уби 77 души и рани 143-ма, след като силни ветрове събориха дървета и стени, предаде БТА.През нощта бурята се разразила в Утар Прадеш и Раджастан. Засега има потвърдени 46 смъртни случая в Утар Прадеш и 31 в Раджастан. Областта Агра, където се намира монументът Тадж Махал, е една от най-засегнатите.Повечето от пострадалите са били ударени от летящи дървета и отломки.", "date": "2018.05.03", "title": "77 души загинаха при пясъчна буря в Индия"}
{"url": "http://www.novinite.bg/articles/159344/Predstoyat-redica-promeni-vav-Facebook", "text": "Основателят и изпълнителен директор на Facebook Марк Зукърбър обяви, че ще добави към социалната платформа и функция за запознанства.По време на годишната конференция за разработчици на компанията F8 Зукърбърк обясни, че това нововъведение не е с цел улесняване на еднократните срещи, а за да се помогне изграждането на дълготрайни връзки чрез мрежата.Потребителите ще могат да си направят профил, който ще бъде видим само за хора извън тяхната приятелска листа, които също са решили да използват новата опция.Facebook ще свързва хора с близки интереси на базата на цялата си налична информация, а разговорите между тях ще стават през самостоятелно чат приложение.Според Марк Зукърбърг повече от 200 млн. потребители са необвързани.Ще има и други нововъведения.Facebook създава функцията Clear History, която дава възможност на потребителите да трият данни, които социалната мрежа е събирала извън собствената си платформа - например от посещението на различни сайтове и приложения.До този ход на социалната платформа се стигна, след като тя беше изправена пред много въпроси относно информацията, която събира от интернет, вследствие на последните скандали около продаването на лични данни на трети страни.Множеството нови функции в Messenger направиха ползването му дразнещо и понякога твърде сложно - дотолкова, че редица потребители избраха да ползват Messenger Lite. Затова Facebook се опитва да промени тенденцията, като обяви пълен редизайн на приложението. Ще бъдат намалени бутоните в основната страница, както и в чатовете, но това не означава, че ще трябва да се разделим с функции.Компанията обещава, че новото приложение ще работи по-бързо. Facebook ще направи и първи плахи крачки за въвеждане на функционалност за превод в Messenger, като се започне с англо-испанските разговори от територията на САЩ. Още една от новите функции е и добавянето на видеочат в Instagram. Приложението е най-популярните сред тийнейджърите, които го предпочитат пред Facebook.\r\nМеждувременно Facebook подобри защитата на личните данни на всички потребители, за да се съобрази с новите европейски правила. Всеки потребител ще трябва да реши дали да разреши опцията за лицево разпознаване, както и дали да използва личните му данни, за да предлага на всеки потребител персонализирани реклами.\r\nПриетият в ЕС Общ регламент за защитата на личните данни GDPR влиза в сила от 25 май. В него се изисква формулярите за даване на съгласие за ползване на лични данни да са написани на ясен и разбираем за всички език, а съгласието да може да се оттегли също толкова лесно, колкото е било дадено.Потребителите на Facebook в Европа и Канада за пръв път ще могат да се включат в системата за лицево разпознаване на мрежата, която е достъпна в повечето други части на света през последните шест години.\r\n ", "date": "2018.05.03", "title": "Предстоят редица промени във Facebook"}
{"url": "http://www.novinite.bg/articles/159364/Ruski-iztrebitel-se-razbi-v-Sredizemno-more-dvama-piloti-zaginaha", "text": "Изтребител Су-30СМ на Военнокосмическите сили на Руската федерация се е разбил в Средиземно море, а двамата управляващи го пилоти са загинали. Това съобщиха пред журналисти от Министерството на отбраната в Москва, предава TACC.„На 3 май около 9:45 московско време при набирането на височина при излитане от летище „Хмеймим“ над акваторията на Средиземно море претърпя катастрофа руски изтребител Су-30СМ. Двамата пилоти, до последните минути борили се за самолета, според доклад от мястото, са загинали“, поясниха от военното ведомство в Москва. От министерството отбелязаха, че „по предварителна информация причина за катастрофата би могло да е попадане на птица в двигателя“. Няма индикации, че машината е свалена в резултат на обстрел, увериха руските военни.", "date": "2018.05.03", "title": "Руски изтребител се разби в Средиземно море, двама пилоти загинаха"}
{"url": "http://www.novinite.bg/articles/159367/Maj-se-skri-v-damska-toaletna-zadushi-se-i-umrya", "text": "Полицията в Канада обяви, че смъртта на мъжа, чието тяло бе открито в стена в дамска тоалетна, е инцидент. Той пропълзял във вентилационната система по неясни причини и се заклещил вътре.Зловещото откритие беше направено по-рано тази седмица, след като работник бил повикан в търговски център в Калгари, за да поправи тоалетна, в която водата не можело да се пусне. След като отстранил панела от стената зад тоалетната, той открил тялото на мъж.В четвъртък полицията в Калгари не назова жертвата, идентифицирайки го като мъж между 20 и 29 години, уточнява в. \"Гардиън\".Той влязъл в дамската тоалетна миналия петък привечер - около три дни, преди тялото му да бъде открито. Бил сам през цялото време, смята полицията. Според разследващите мъжът вероятно се е покатерил на ниска, 2-метрова стена, която е била точно зад тоалетните. Махнал решетката на отдушника и влязъл. Вътре му прилошало и по-късно починал.Какво го е накарало да направи това е въпрос без отговор.", "date": "2018.05.03", "title": "Мъж се скри в дамска тоалетна, задуши се и умря"}
{"url": "http://www.novinite.bg/articles/159376/SASht-i-Kitaj-syadat-da-reshavat-targovskite-si-sporove", "text": "Американска правителствена делегация, оглавявана от министъра на финансите Стивън Мнучин, започва в четвъртък преговори в Пекин за уреждане на споровете в сферата на търговията между САЩ и Китай. Президентът на САЩ Доналд Тръм изпрати в Китай, заедно с Мнучин и министъра на търговията Уилбър Рос, представителя на САЩ в търговските преговори Робърт Лайтхайзър, председателя на Националния съвет по търговия към Белия дом Питър Наваро и ръководителя на Националния икономически съвет Лоурънс Кадлоу, предаде БГНЕС.Основните цели на делегацията са „ликвидация на бариерите“ от страна на Китай за американския износ и инвестиции, както и съкращаване на дефицита на САЩ в търговията с Китай. Ръководителят на американското министерство на търговията заяви, че в търговските спорове с Пекин, Вашингтон в краткосрочен аспект трябва да е готов за „икономически удари“. Ако човек, не рискува, то как да измени ситуацията, каза той на конференция в Лос Анджелис. „Ако не се прави нищо, то е известно докъ де ще се стигне, до ръст на търговския дефицит, а това е неприемливо за сегашната администрация“, подчерта министърът.На свой ред Мнучин потвърди в интервю за Си Ен Ен, че американската делегация планира да повдигне въпроса за търговския дефицит, защитата на американската интелектуална собственост и намерението на Тръмп да въведе допълнителни 25% мита за вносна продукция от Китай. Списъкът с въпросните китайски стоки бе публикуван на 3 април. Той изрази увереност, че по време на дискусиите ще може да бъде постигнат значителен напредък. ", "date": "2018.05.03", "title": "САЩ и Китай сядат да решават търговските си спорове"}
{"url": "http://www.novinite.bg/articles/159354/Simeonov-Kato-nepushach-sam-podlojen-na-neprekasnat-teror", "text": "Проектът на НФСБ за законови промени, който предвижда разрешаване на пушенето в обособени помещения в заведения за хранене и развлечения, ще бъде подкрепен от Обединените патриоти. Това каза вицепремиерът Валери Симеонов, който получил уверение за подкрепа от колегата сиКрасимир Каракачанов, който е лидер на ВМРО и съпредседател на ОП. Вече стана ясно, че ГЕРБ не подкрепя подобна либерализация на режима за тютюнопушене. Забраната за тютюнопушене в закрити обществени места беше въведена през 2012 година именно от партията на Бойко Борисов. Шест години по-късно коалиционният им партньор „Обединени патриоти” внася в парламента законопроекта за частична отмяна на забраната и иска да се върне разпределението в заведенията на зали за пушачи и зали за непушачи, каквито бяха въведени преди налагането на пълната забрана.След шест години и в ГЕРБ трябва да са осъзнали, че така приложена пълната забрана, не постига нищо, а точно обратния ефект, каза Симеонов. В ефира на БНТ той се оплака, че като непушач бил подложен на непрекъснат терор. „Пушенето е вредно и то трябва да бъде определено в конкретни места. Забраната остава - разрешаваме само в ресторанти, барове, кафенета и дискотеки. Само в тези места, които са свързани с туризма”, заяви той.Основният му аргумент за връщане на пушенето в заведения е, че така или иначе пълната забраната не се спазвала навсякъде. „Този законопроект го внасяме сега, за да можем да осигурим през предстоящия летен сезон да не бъдат ощетявани собствениците на заведения, занимаващи се с туристически бизнес”, каза Симеонов.", "date": "2018.05.03", "title": "Симеонов: Като непушач съм подложен на непрекъснат терор"}
{"url": "http://www.novinite.bg/articles/159377/Nevijdan-interes-kam-izlojba-na-balgarski-trakijski-cennosti-vav-Varshava", "text": "Дълга опашка се изви за изложбата „Инсигнии на властта на млад тракийски владетел”, която официално бе открита на 1 май 2018 г. в Кралския музей във Варшава. Националният исторически музей (НИМ) гостува с два великолепни златни експоната - венец и пръстен от Маламирово-Златиница край Елхово. Експозицията бе открита от директора на Българския културен институт във Варшава Калина Станчева, от зам.директора на НИМ- Павлина Илиева и от директора на Кралския музей проф. Збигнев Вавер. Той благодари на НИМ и предложи през месец юни следващата година Кралският музей да гостуват с подбрани картини от кралската колекция. На откриването присъства българският посланик във Варшава - Емил Ялнъзов, дипломати, шефове на големи полски музеи.В центъра на Златният венец от Маламирово е монтирана пластина с изображението на богинята на победата Нике, която държи в едната си ръката подобен венец, а в другата - фиала. Върху кожена лента около венеца са монтирани 29 златни розети. Златният венец е част от съкровището, намерено през 2005 г. в т.нар. Голяма могила намираща се край селата Маломирово-Златиница, Елховска община. Тогава бе разкрит непокътнат владетелски гроб от средата на ІV в. пр. Хр. Главата на погребания мъртви владетел бе увенчана със златен венец, а върху малкия му пръст на лявата ръка бе поставен масивен златен пръстен печат, представен във Варшава. Върху него е изобразена Великата богиня-майка, която поднася фиала на царя конник - митологична сцена, позната и от други тракийски паметници. Гостуването на Националния исторически музей - София се осъществява благодарение на подкрепата от  Министерството на културата на България и е важно събитие в културната програма на Българското председателство на Съвета на ЕС. Събитието минава под знака на Европейската година на културното наследство и слага началото на поредица от изложби, които  се посвещават на честването на 45 години от създаването на Националния исторически музей. Следващите прояви през май и юни ще бъдат в Братислава, в Москва и Париж - музей Лувъра.", "date": "2018.05.03", "title": "Невиждан интерес към изложба на български тракийски ценности във Варшава"}
{"url": "http://www.novinite.bg/articles/159342/Vremeto-dnes-goreshto-i-s-temperaturi-do-30-gradusa", "text": "Днес отново ще преобладава слънчево време. В източните райони и Горнотракийската низина преди обяд ще има ниска слоеста облачност или мъгла - това е прогнозата за времето на Националния институт по метеорология и хидрология (НИМХ) при Българската академия на науките (БАН). Временни увеличения на облачността ще има и над Западна България, но само на отделни места, след обяд в планинските райони ще превали и прегърми. Ще духа слаб до умерен вятър от изток-югоизток. Максималните температури ще са между 25° и 30°, по-ниски ще са по Черноморието 16° - 21°. Атмосферното налягане ще бъде близко до средното за месец май (946 хПа) и ще остане без съществена промяна. По Черноморието ще има ниска облачност или мъгла, които около обяд ще се разсеят и ще се установи предимно слънчево време. Ще духа слаб до умерен източен вятър. Максималните температури ще са 16° - 21°. Температурата на морската вода е 16° - 18°. Вълнението на морето ще е 1 - 2 бала. Над планините ще бъде предимно слънчево. След обяд ще се развива купеста и купесто-дъждовна облачност и на места, главно в Рило-Родопската област ще превали и прегърми. Ще духа слаб до умерен вятър от юг-югоизток. Максималната температура на височина 1200 метра ще е около 19°, на 2000 метра – около 12°.", "date": "2018.05.03", "title": "Времето днес - горещо и с температури до 30 градуса"}
{"url": "http://www.novinite.bg/articles/159368/Bezplatno-kastrirat-i-vaksinirat-domashni-dvorni-kucheta-v-Sofiya", "text": "От днес Столична община, чрез ОП „Екоравновесие“, стартира за трета поредна година кампанията си за безплатно кастриране на дворни домашни кучета. В рамките на инициативата, домашните животни ще бъдат кастрирани, чипирани, обезпаразитени и ваксинирани срещу бяс. За максимално улеснение на стопаните, ще бъде осигурен и безплатен транспорт за транспортирането на кучетата от и до общинската ветеринарна клиника „Връбница“. Лица на тазгодишната инициатива са актрисата Катерина Евро и певицата Анелия.„С тази кампания се обръщаме към собствениците на дворни домашни кучета, предоставяйки им една наистина уникална цялостна безплатна услуга. Ползите за домашните кучета – както здравословните, така и социалните - са безспорни. За нас като община и като институция, която се грижи за безстопанствените кучета, тази кампания е особено важна и поради това, че дворните домашни кучета са един от сериозните източници на нежелани популации от кученца, които след раждането са изоставяни на улицата“. Това коментира зам.-кметът по Околна среда в СО Йоана Христова.От 2016 г. през безплатната манипулация са преминали близо 1000 кучета. През 2018 г. кампанията ще продължи до края на годината. Всички желаещи да включат кучетата си, могат да заявят това на телефон 02/9314160 или в сайта на Информационните клиповете на кампанията можете да видите тук: ", "date": "2018.05.03", "title": "Безплатно кастрират и ваксинират домашни дворни кучета в София"}
{"url": "http://www.novinite.bg/articles/159346/Kilogram-chereshi-za-279-lv-Vazmojno-li-e-", "text": "Череши на космически цени на прага на сезона. Може ли килограм да струва 279 лв. и кой е готов да ги плати? Ще има ли достатъчно български плодове на пазара тази пролет? Отговорите на тези въпроси даде Георги Георгиев в рубриката „На твоя страна”.Все още по сергиите трудно можем да намерим български череши. Български и гръцки ягоди обаче вече има. Сезонът на черешите обаче започна с цени от 279 лв. за килограм. Или поне за такива космически цени сигнализират потребители в социалните мрежи.В началото на сезона миналата година килограм череши на едро се предлага на атрактивната цена от 10.80 лв. Ягодите тогава се продават на едро за 5.63 лв./кг.„Златните череши” от 279 лв. шокират както производителите, така и потребителите. Проверката на NOVA по пазарите обаче не откри от тях. Според производителите най-скъпите плодове в началото на сезона тръгват от Норвегия – на 25 евро за килограм. От Турция сладкият плод достига до борсите до 8-9 евро.Плодове, родно производство, все още са малко по пазарите. Затова често търговците предлагали гръцки ягоди и череши като български на по-високи цени.Ако все пак решим да купуваме, трябва да сме изключително внимателни с цените, тъй като често посочените на етикетите са за половин вместо за килограм, а стотинките са написани с малки цифри. Така първите сладки плодове за сезона могат да ни се сторят още по-солени. ", "date": "2018.05.03", "title": "Килограм череши за 279 лв. Възможно ли е ?"}
{"url": "http://www.novinite.bg/articles/159355/Zemetresenie-kraj-Topolovgrad", "text": "Земетресение от 2,2 по Рихтер е регистрирано близо до Тополовград.Трусът е регистриран в 9,40 ч. тази сутрин с епицентър на 13 км югоизточно от Тополовград, по данни на Европейския сеизмологичен център. Дълбочината на земетресението е 7 км.Според Геофизичния институт на БАН епицентърът на земетресението е южно от Тополовград, между селата Мрамор, Сакарци, Планиново и Костур, с дълбочина 4,8 км.", "date": "2018.05.03", "title": "Земетресение край Тополовград"}
{"url": "http://www.novinite.bg/articles/159361/8203Silni-buri-vrahletyaha-Harvatiya-i-Bosna", "text": "\r\nСилна буря връхлетя вчера Сараево и северните части на Босна и Херцговина, а вечерта стигна и до Хърватия, съобщи хърватският портал Индекс.\r\nПоройни дъждове и светкавици имаше в Горски Котар и в крайните северозападни райони на Хърватия. Към 19 часа и над Загреб надвиснаха черни облаци, мълнии пронизваха небето, съпровождани от силен вятър и дъжд.\r\n  ", "date": "2018.05.03", "title": "&#8203;Силни бури връхлетяха Хърватия и Босна"}
{"url": "http://www.novinite.bg/articles/159365/Maj-pochina-sled-poboj", "text": "54-годишен мъж е починал след като му е бил нанесен побой. За това съобщиха от Областната дирекция на МВР в Търговище.Снощи около 21 часа в село Любичево, община Антоново е възникнал скандал между двама мъже на 26 и на 54 години. По-късно разпрата е прераснала в побой, по време на който по-младият е нанесъл удари с юмруци и с твърд предмет в главата на по-възрастния си съселянин. Вследствие на саморазправата 54-годишният мъж е починал.Трупът му е откаран в областната болница в Търговище за аутопсия. 26-годишният мъж е задържан в Районното полицейско управление в Омуртаг.По случая е образувано досъдебно производство.", "date": "2018.05.03", "title": "Мъж почина след побой"}
{"url": "http://www.novinite.bg/articles/159378/Vhod-svoboden-vav-Voennoistoricheskiya-muzej-za-6-maj", "text": "Със специална програма и вход свободен за постоянната хронологична експозиция Националният военноисторически музей ще отбележи Деня на храбростта и Празника на Българската армия – 6 май. За пръв път на празника посетителите ще могат да разгледат безплатно най-новата изложба „Враг/Приятел“, която разкрива сложния пъзел на военните и политическите взаимоотношения между България и три държави, изиграли ключова роля в историята на Третата българска държава – Турция, Русия и Германия. В изложбата се преплитат експонати-уникати – притежание на царските фамилии, и такива, свързани със събития и хора, чиито съдби са белязани от междудържавните отношения. Посетителите ще имат възможност да видят фелдмаршалския жезъл на Фердинанд I, връчен му от германския кайзер Вилхелм II, сабя, подарена на престолонаследника Борис от неговия кръстник – руския император Николай II, знака на Временното руско управление и други.Само на 6 май гостите на музея ще разберат какво е усещането да влезеш в кабините за управление на едни от най-знаковите експонати във външната експозиция, както и да дегустират характерната за войнишката кухня боб чорба, приготвена от истински военен готвач. Посетителите ще се насладят на музикалните изпълнения на Представителния духов оркестър на Сухопътни войски и прожекцията на филма „Помни войната 1915 – 1918. I част“.С Ден на отворени врати празникът ще бъде отбелязан и във филиалите на НВИМ – Военноморския музей във Варна и Музея на авиацията в Крумово.", "date": "2018.05.03", "title": "Вход свободен във Военноисторическия музей за 6 май"}
{"url": "http://www.novinite.bg/articles/159380/Borisov-i-Van-der-Belen-obsadiha-shtafetata-na-evropredsedatelstvoto", "text": "Премиерът Бойко Борисов се срещна с президента на Австрия Александър ван дер Белен, който е на официално посещение в България. Двамата обсъдиха обстановката на Балканите и перспективата пред страните от региона за постигане на стабилност, транспортна и дигитална свързаност и икономически растеж. Темата е приоритет за българското председателство на Съвета на ЕС и е във фокуса и на бъдещото австрийско председателство.Министър-председателят Бойко Борисов информира австрийския президент за проведените срещи с лидерите от региона, както и с международните финансови институции, които се ангажират с реализацията на инфраструктурните проекти на Балканите. Обсъдени бяха и възможностите, които предоставя Дунавската стратегия като инструмент за насърчаване на икономиката и връзките между страните. Ван дер Белен приветства усилията на България за опазването на външната граница на Европейския съюз и задържането на миграцията до нулеви нива. Борисов подчерта, че една от причините да се запази добрият диалог с Турция е споразумението за мигрантите да остане работещо. „Това е беше и целта на лидерската среща във Варна на 26 март, когато се договорихме диалогът да се възстанови и споразумението за мигрантите да продължи действието си“, посочи българският премиер.Българският премиер и австрийският президент обсъдиха и развитието на двустранните търговско-икономически отношения, които оцениха като отлични. Отчетен беше ръст на износа за Австрия от близо 7% за последната година и доброто партньорство между български и австрийски компании в сферата на инфраструктурата и комуникациите.", "date": "2018.05.03", "title": "Борисов и Ван дер Белен обсъдиха щафетата на европредседателството"}
{"url": "http://www.novinite.bg/articles/159366/Avstrijskiyat-prezident-Usiliyata-na-Balgariya-po-patya-j-kam-Shengen-shte-badat-oceneni", "text": "Президентът на Австрия Александър Ван дер Белен пристигна на официално посещение у нас. То е по покана на българския му колега Румен Радев.Александър ван дер Белен беше посрещнат с тържествена церемония пред Паметника на Незнайния войн. След това започна и срещата му на четири очи с Радев.Двамата говорили за кохезионната политика на Европейския съюз, миграцията и сигурността. По темата за Западните Балкани австрийският държавен глава заявил, че очаква напредък по време на срещата на върха у нас този месец.„Що се отнася до приемането на България в Шенген, ние оценяваме усилията на страната ви за защита на външната граница на ЕС и се надяваме, че всички тези усилия ще получат съответното признание”, заяви Ван дер Белен.В рамките на визитата си той ще се срещне и с  премиера Бойко Борисов. ", "date": "2018.05.03", "title": "Австрийският президент: Усилията на България по пътя й към Шенген ще бъдат оценени"}
{"url": "http://www.novinite.bg/articles/159343/Prezidentat-na-Avstriya-pristiga-na-oficialno-poseshtenie-u-nas", "text": "По покана на държавния глава Румен Радев на официално посещение в България ще бъде президентът на Република Австрия Александър Ван дер Белен. На 3 май на площад „Св. Александър Невски“ в столицата от 10.00 ч. ще се състои церемонията по официалното посрещане на австрийския президент. Александър Ван дер Белен ще положи венец пред паметника на Незнайния войн, съобщиха от прессекретариата на държавния глава. После президентите на България и Австрия ще проведат среща на „четири очи“ на „Дондуков“ 2, след което ще се състоят пленарните разговори на официалните делегации на двете държави. Румен Радев и Александър Ван дер Белен ще дадат съвместна пресконференция. Двамата президенти ще направят изказвания пред участниците в Българо-австрийския бизнес-форум, който ще се проведе в зала „Средец“ на столичния хотел „Балкан“. На 4 май Александър Ван дер Белен ще участва в неформалната среща на президентите на България, Румъния и Австрия в град Русе. По време на срещата се очаква да бъде потвърдена политическата воля на трите държави, които последователно ще председателстват Съвета на Европейския съюз, за приемственост по ключови теми като европейската перспектива за Западните Балкани, бъдещето на кохезионната политика, енергийната и транспортна свързаност в Дунавския регион.В рамките на визитата си в България президентът Александър Ван дер Белен ще проведе среща и с министър-председателя Бойко Борисов.", "date": "2018.05.03", "title": "Президентът на Австрия пристига на официално посещение у нас"}
{"url": "http://www.novinite.bg/articles/159371/Remontat-na-Graf-Ignatiev-v-Sofiya-shte-trae-10-meseca", "text": "На 7 май започва цялостната реконструкция на столичната улица „Граф Игнатиев“. Той ще се реализира на три етапа и ще продължи 10 месеца, като през целия период в участъка няма да се движат трамваи и автомобили. Това обяви кметът на София Йорданка Фандъкова на пресконференция, като каза, че ремонтът ще струва 24 млн. лева, предаде БГНЕС.„Проектът за цялата реконструкция на „Граф Игнатиев“ се финансира по ОП „Региони в растеж“. Безвъзмездната помощ е в размер на 18 млн. лева, а останалите 6 млн. ще бъдат дадени от бюджета на общината“, заяви Фандъкова. Тя обясни, че ремонтът включва подмяна на канализацията, настилките, релсите на трамвая, които след реконструкцията ще станат по-тихи. Ще бъде изградено и ново осветление. Кметът обяви още, че зеленчуковият пазар при църквата „Св. Седмочисленици“ ще бъде премахнат, както и че настилката в градинката около църквата ще бъде подменена.„Книжният пазар на пл. „Славейков“ ще се завърне с нова визия на съоръженията и ще се обособи като културно пространство. Ще бъде намален броят на сергиите, като той си остава целогодишен“, коментира кметът. Фандъкова каза, че изпълнител на ремонта е „Джи пи груп“ и добави, че ще има строги санкции ако строителят се забави с изпълнението на ремонта или ако се появят дефекти. „По договор са заложени сериозни неустойки и санкции по отношение на сроковете и качеството.Гаранцията е 8 години. Тя е над 600 000 лева, която строителят трябва да внесе в общината. 300 хиляди лева от тях ще останат блокирани в общината до изтичането на гаранционния срок. При неспазен срок от страна на строителя той ще дължи неустойка в размер на близо 240 000 лева на ден за закъснение, при констатиране на некачествено изпълнение ще дължи 5% от стойността на целия проект или това са около 1 200 000 лева. А при отказ да отстрани появил се дефект, строителят ще дължи направените разходи по отстраняване на дефектите в троен размер“, каза Фандъкова. Тя допълни още, че фонтанът, който от години не работи ще бъде ремонтиран. Не се предвижда и изграждането на велоалея, тъй като е тясна.Зам.-кметът по транспорт Евгени Крусев обясни, че за времето на ремонта трамваите няма да се движат по ул. „Граф Игнатиев“, а след ремонта си той ще е изцяло пешеходен. „От 7 май трамвайна линия 18 се закрива, 10-ката се обединява с трамвай 12, броят на мотрисите по линия № 4 ще бъдат увеличени, тролей № 9 ще се движи двупосочно по бул. „Васил Левски“. По ул. „Гурко“ ще се движи автобус № 10, който ще замести трамвая и ще стига до Зоопарка“, уточни Крусев.Иво Панталеев, който е ръководител на проекта обясни, че по „Граф Игнатиев“, който ще е изцяло пешеходна зона до кръстовището с „Христо и Евлоги Георгиеви“ няма да има обособени тротоари, с малки изключения. „Идеята е улицата да придобие хомогенност, но въпреки това ще бъде разчертана, за да гарантираме сигурността на пешеходците, които ще съжителстват с трамваите. Нашият подход е да не правим драматични промени, в една консервативна, със собствен характер среда. След 4 години обсъждания най-накрая започваме работа“, уточни Панталеев.", "date": "2018.05.03", "title": "Ремонтът на \"Граф Игнатиев\" в София ще трае 10 месеца"}
{"url": "http://www.novinite.bg/articles/159373/Kejmbridj-Analitika-sama-zapochva-procedura-po-falit", "text": "Британската компания „Кеймбридж Аналитика“, която е в центъра на скандал с данни на потребители на „Фейсбук“, обяви, че започва процедура по несъстоятелност и „незабавно спира всички свои операции“. „Кеймбридж Аналитика“ и компанията майка SCL започнаха процедура по несъстоятелност във Великобритания, се казва в комюнике на компанията, които бе публикувано на интернет сайта й, предаде БГНЕС.Скоро ще бъде открита процедура за фалит на дружеството и в САЩ. То бе обвинено, че е събирало и използвало без разрешение лични данни на 90 млн. потребители на „Фейсбук“. След това британската компания е работила за предизборната кампания на настоящия президент на САЩ Доналд Тръмп.", "date": "2018.05.03", "title": "„Кеймбридж Аналитика“ сама започва процедура по фалит"}
{"url": "http://www.novinite.bg/articles/159353/Magistralata-ot-Kresna-do-Sandanski-shte-bade-gotova-predsrochno", "text": "От автомагистрала „Струма“ през тази година предсрочно ще завършим 24-те км от Кресна до Сандански с почти 8 месеца, но не за сметка на качеството. Това каза министърът на регионалното развитие и благоустройството Николай Нанков по време на изслушването си в парламента за напредъка на приоритетните пътни проекти, предаде „Фокус“.„За магистралата от Благоевград до Железница, почти 7 км, строителните дейности вървят изключително добре. Прекъснали сме ги в частта на откритото археологическо находище. Ще изчакаме мнението на експертите. Ще се съобразим, както досега, не само с екологията, но и с археологията“, изтъкна министърът.„За най-тежкият участък от АМ „Струма“- Кресненското дефиле тази година ще стартираме с тръжната процедура, ако Административният съд се произнесе в наша полза“, коментира Николай Нанков.„Вървим по график, целта ни е през май 2019 година да стартираме реалното строителство“, обясни регионалният министър и уточни, че стойността на най-скъпата отсечка от магистралата заради тежкия терен е около 800 млн. лева.По думите му е напълно реалистично в края на 2024 г. да имаме изцяло завършена автомагистрала „Хемус“. До края на годината ще се строят 77 км, нови 85 км ще се търгуват. „Остават само около 90 км, които през 2019 г. от Велико Търново до пътен възел „Буховци“, област Търговище.", "date": "2018.05.03", "title": "Магистралата от Кресна до Сандански ще бъде готова предсрочно"}
{"url": "http://www.novinite.bg/articles/159374/Bez-TIR-ove-po-patishtata-za-golyamoto-patuvane-za-Gergovden", "text": "По традиция, заради поредното голямо пътуване по случай струпването на почивни дни около Гергьовден, се забранява движението на тежки камиони по основните пътни артерии. Ограничението влиза в сила утре следобед и ще продължи до вечерта. В последния работен ден преди празника от 16:00 до 20:00 ч. се спира движението на камионите над 12 т по най-натоваренитe пътища, съобщават от Агенция „Пътна инфраструктура“.Целта на мярката е повишаване на безопасността при пътуване и увеличаване на пропускателната способност на инфраструктурата. От АПИ отново подчертават и призовават шофьорите, въпреки мерките, да карат внимателно и със съобразена скорост, спазвайки въведените ограничения, пътната сигнализация и указанията на „Пътна полиция“, която следи и предприема необходимите действия за организацията на трафика.Движението на МПС над 12 тона ще е ограничено по следните пътни направления:-автомагистралите;-път I-1 с. Ребърково - Ботевград, като движението се пренасочва по път II-16 Ребърково - Своге - София;-път I-1 - етапна връзка на лот 2 на АМ „Струма“ при Благоевград – ГКПП „Кулата“;-път I-4 п. в. „Коритна“ - Велико Търново - Шумен;-път I-5 Русе - Велико Търново;-път I-8 ГКПП „Калотина“ - София;-път I-9 Варна - Бургас;-път II-18 Околовръстен път на град София;-път II-99 Бургас - Царево.Тежкотоварните превозни средства ще бъдат спрени също така и в последния почивен ден - 7 май (понеделник). Тогава ограничението ще бъде в сила от 14:00 ч. до 20:00 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. На 7 май (понеделник) от 10:00 ч. до 20:00 ч. в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.По време на почивните дни ремонтни дейности няма да се извършват, за да не се затруднява трафикът и шофьорите да пътуват спокойно. Единствено, ако е необходимо ще се предприемат спешни и неотложни работи, свързани с безопасността на движение.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.05.03", "title": "Без ТИР-ове по пътищата за голямото пътуване за Гергьовден"}
{"url": "http://www.novinite.bg/articles/159383/BEH-tegli-nov-obligacionen-zaem-za-1-mlrd-lv", "text": "БЕХ тегли нов заем за 1 млрд. лева. Днес, в резултат на проведена процедура за избор на инвестиционен консултант по сделка за емитиране на облигационна емисия от „Български Енергиен Холдинг“ ЕАД (БЕХ), БЕХ подписа договор със Citigroup Global Markets Limited (CGML) и „Първа Финансова Брокерска Къща“ ЕООД (ПФБК) в качеството им, респективно, на водещ мениджър и ко-мениджър. В процедурата участваха седем кандидата.CGML и ПФБК ще съдействат на БЕХ за емитирането на облигации на Ирландската фондова борса и на Българската фондова борса (двойно листване) за рефинансиране на падежиращата през ноември 2018г. облигационна емисия на дружеството в размер на 500 млн. евро. С оглед оптимизиране на лихвените разходи за дружеството, консултантите ще организират провеждането на процедура за по-ранното обратно изкупуване (tender offer) на съществуващите облигации на БЕХ, пласирани през 2013 г. и 2016 г.", "date": "2018.05.03", "title": "БЕХ тегли нов облигационен заем за 1 млрд. лв."}
{"url": "http://www.novinite.bg/articles/159349/Deputatite-izslushvat-regionalniya-ministar-za-magistralite", "text": "Министърът на регионалното развитие ще бъде изслушан днес от депутатите за напредъка по приоритетните пътни проекти.Искането за изслушването на Нанков постъпи вчера и е внесено от депутати от ГЕРБ.Сред приоритетните пътни проекти са довършването на участъци от магистралите „Струма“, „Хемус“ и „Калотина – София“.Точката ще бъде втора в днешното пленарно заседание. Предложението за изслушването беше прието вчера от депутатите със 143 гласа „за“.", "date": "2018.05.03", "title": "Депутатите изслушват регионалния министър за магистралите"}
{"url": "http://www.novinite.bg/articles/159357/Nankov-Realistichno-e-prez-2024-g-da-imame-zavarshena-AM-Hemus", "text": "„Напълно е реалистично в края на 2024 г. да имаме изцяло завършена магистрала „Хемус“. Това може да стане с много добра организация”, заяви в парламента министърът на регионалното развитие и благоустройство Николай Нанков.„До края на годината ще се строят 77 км, нови 85 км ще се търгуват. Остават само около 90 км, които през 2019 г. от Велико Търново до пътен възел „Буховци“, област Търговище, отново ще търгуваме и 2019 г. ще започнем тяхното изграждане”, обясни Нанков.Той бе категоричен, че новата магистрала “Хемус“ ще отговаря на всички изисквания.„От 5 май правителството е дало старт на пътни проекти за около 1,4 млрд. лв. Сключихме договори за строително-монтажни дейности за почти 500 млн. лв. Ремонтират се второкласни, третокласни, а и общински пътища, мостови съоръжения, тунели и други съоръжения от техническата инфраструктура. Смея да твърдя, че всички обществени поръчки са публични, прозрачни и в пълно съответствие с нормативната уредба“, каза Нанков.Той подчерта, че големият брой кандидати за обществените поръчки е доказателство, че се работи \"на светло и под прожекторите\". Нанков обясни също, че критериите за участниците не са дискриминационни.„В този ракурс е и фактът, че броят на обжалванията е изключително нисък през последната година и половина, което отново доказва, че процедурата и работата на комисиите са без забележки“, допълни министърът.", "date": "2018.05.03", "title": "Нанков: Реалистично е през 2024 г. да имаме завършена АМ \"Хемус\""}
{"url": "http://www.novinite.bg/articles/159381/Sblasaci-mejdu-policiya-i-migranti-v-bejanski-centar-v-Germaniya", "text": "Германската полиция нахлу в центъра за бежанци, където преди три дни се опита насилствено да отведе гражданин на Того за депортиране. Няколкостотин тежковъоръжени полицаи претърсиха сградата в Елванген в източната част на областта Баден-Вюртемберг и арестуваха 23-годишния младеж, потърсил убежище, съобщиха властите, предаде БГНЕС.В началото на седмицата четирима полицаи се опитали да задържат западноафриканеца, за да го върнат в Италия, първата страна в ЕС, в която е потърсил убежище. Но те са били принудени да отстъпят, когато са се сблъскали с около 150 африкански мигранти с \"агресивно и заплашително поведение\", заяви говорител на местната полиция. Тълпата заобиколила двете полицейски патрулни коли и заплашила служителите на реда, докато не предали ключовете от белезниците на задържания.Директорът на регионалната полиция Бернхард Вебер заяви, че размириците в понеделник са \"безпрецедентни\" след масовия приток на повече от един милион мигранти в страната през периода 2015-2016 г. Ръководителят на германския полицейски синдикат Райнер Вендт призова за незабавно експулсиране на всеки бежанец, нападнал полицията, настоявайки, че \"те не трябва да се наслаждават дори на час свобода, докато не се върнат в страната, от която произхождат\".", "date": "2018.05.03", "title": "Сблъсъци между полиция и мигранти в бежански център в Германия"}
