{"url": "https://www.novinite.bg/articles/176209/Modernizaciya-na-sistemite-spira-onlajn-uslugite-na-Agenciyata-po-vpisvaniyata-za-3-uikenda", "text": "До края на годината Агенцията по вписванията ще извърши поетапно действия по оптимизация на хардуера и софтуера на информационните си системи, както и въвеждане на нови функционалности. Част от тях са ангажименти по проектите за надграждане на ТРРЮЛНЦ и Имотния регистър, по Оперативна програма „Добро управление“. Всички предстоящи активности целят модернизиране и обновяване на услугите, въвеждане на нов модел за постоянно наблюдение и контрол и повишаване сигурността на работата на информационните системи на Агенцията.Агенцията по вписванията уведомява всички потребители, че като първи етап от планираното оптимизиране, в периода  от 15:00 ч. до 18:30 ч. на 1 юни 2019 г. (събота), както и на 8-9 юни 2019 г. (събота/неделя) и 15-16 юни 2019 г. (събота/неделя) електронните услуги, предоставяни от Имотен регистър, Търговски регистър, Регистър БУЛСТАТ и Регистър на имуществените отношения на съпрузите няма да бъдат достъпни.Потребителите на електронните услуги ще бъдат допълнително уведомени на официалния сайт на Агенцията по вписванията за точното времетраене на спиранията, за датите 8-9 и 15-16 юни 2019г.Периодите и времетраенето на процедурите, в които ще се извършват действията по оптимизация, са съобразени с очакваните натоварвания на системите. Първият етап от планираното оптимизиране е предвиден непосредствено след края на кампанията за деклариране на действителните собственици – 31.05.2019г. и възможно най-отдалечен от пика на кампанията по подаване на годишни финансови отчети – 30.06.2019г.", "date": "2019.05.30", "title": "Модернизация на системите спира онлайн услугите на Агенцията по вписванията за 3 уикенда"}
{"url": "https://www.novinite.bg/articles/176207/Ot-Bryuksel-Dogovorat-sas-Sofiya-be-vizata-na-Skopie-za-pregovori-za-evrochlenstvo", "text": "Благодарение на договора за приятелство с България Македония получи шанс да бъде поканена за преговори с Европейския съюз за присъединяване. Това заяви в интервю за МИА еврокомисарят по разширяването Йоханес Хан, предаде БГНЕС.„С договора за приятелство с България, Македония стана идеален пример за помиряване и добросъседски отношения в целия регион. Това е от голямо значение, защото заема централно място в нашата стратегия за Западните Балкани“, каза той.„Интеграцията на Западните Балкани е инвестиция в стабилността на Евросъюза и укрепването на неговите политически, икономически и геополитически интереси“, подчерта еврокомисарят по разширяването.В своя годишен доклад, който беше представен от Йоханес Хан, Европейската комисия препоръча безусловното начало на преговори с Македония.", "date": "2019.05.30", "title": "От Брюксел: Договорът със София бе „визата“ на Скопие за преговори за еврочленство"}
{"url": "https://www.novinite.bg/articles/176216/Orban-ne-e-optimist-za-satrudnichestvo-s-italianskata-krajna-desnica", "text": "Управляващата партия ФИДЕС на унгарския премиер Виктор Орбан не вижда много шансове да работи с крайнодясната група на италианския вицепремиер Матео Салвини в Европейския парламент. Това заяви началникът на щаба на Орбан, Гергели Гуляс, цитиран от Юронюз.“Уважаваме италианския вицепремиер и италианското правителство, както и резултата, който отбеляза най-силната партия на Италия, Лига, в изборите за Европейски парламент”, заяви Гуляс на пресконференция. “Въпреки това не виждам много шансове за сътрудничество на партийно ниво или в съвместна парламентарна група”, каза Гуляс. ", "date": "2019.05.30", "title": "Орбан не е оптимист за сътрудничество с италианската крайна десница"}
{"url": "https://www.novinite.bg/articles/176217/Harvatiya-iska-da-zameni-kunata-s-evro", "text": "Хърватският финансов министър Здравко Марич и гуверньорът на централната банка Борис Вуич призоваха Хърватия да се присъедини към Единния механизъм за надзор на Европейската централна банка, което е първата стъпка към влизането на страната в еврозоната. Според медии в Загреб процедурата по замяната на хърватската куна с еврото може да се случи след пет години, съобщава БГНЕС, предаде Нова ТВ.Членството в Единния надзорен механизъм на ЕЦБ е задължително за всички членове на еврозоната, докато други страни от ЕС могат доброволно да се присъединят.„Това е една от последните стъпки, които Хърватия предприе преди официалното искане за въвеждане на еврото“, се казва в печата. Според наблюдатели евентуалната подмяна на националната валута с европейската през 2024 г. ще съвпадне с 30-годишния от въвеждането на хърватската куна.", "date": "2019.05.30", "title": "Хърватия иска да замени куната с евро"}
{"url": "https://www.novinite.bg/articles/176196/Ispaniya-ni-vrashta-i-Marinela-Arabadjieva", "text": "Съпругата на Ветко Арабаджиев - Маринела, ще бъде екстрадирана в България днес, предаде БНТ. Испанските власти я връщат у нас 25 дни след съпруга ѝ. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол.Семейството, заедно със сина им Вълчо, е обвинено за участие в организирана престъпна група за пране на пари и данъчни престъпления.Припомняме, че специализираната акция срещу тях се проведе в края на август миналата година. Тогава при претърсване на техен хотел в София бяха открити 10 млн. лева, а двамата съпрузи бяха обявени за издирване.", "date": "2019.05.30", "title": "Испания ни връща и Маринела Арабаджиева"}
{"url": "https://www.novinite.bg/articles/176206/Lavrov-Prodaljenieto-na-Turski-potok-shte-ukrepi-sigurnostta-na-Balgariya-mislim-varianti-i-za-Belene", "text": "Работните посещение на президента Радев и премиера Борисов активизираха политическия диалог с Русия. Продължаването на “Турски поток” през България ще укрепи нейната енергийна сигурност. “Росатом” обмисля възможни форми за участие в изграждането на АЕЦ „Белене“. Това заяви в интервю за списание “Международни отношения” руският външен министър Сергей Лавров, предаде БГНЕС.Според него независимо от усложняващата се ситуация в Европа, руско-българските отношения се развиват достатъчно динамично.“В последно време се активизира политическият диалог, най-вече на високо равнище. През месец май 2018 г. президентът Румен Радев и министър-председателят Бойко Борисов бяха на работни посещения в Русия. През месец октомври миналата година в рамките на срещата на върха Азия-Европа, проведена в Брюксел, се състоя среща на ниво министър-председатели. През месец март тази година Председателят на правителството на Руската Федерация Дмитрий. Медведев беше на официално посещение в България”, припомни ръководителят на руската дипломация.Той се надява, че тези срещи ще помогнат за засилването на практическото двустранно сътрудничество.“Ние очакваме, че положителната динамика на политическите контакти ще засили практическото сътрудничество, най-вече в областта на енергетиката и търговско-икономическата сфера, още повече, че тук потенциалът е значителен. Широки възможности за полагане на съвместни усилия предоставя проектът за газопровода „Турски поток”. Неговото продължаване на територията на България ще укрепи енергийната сигурност на вашата страна. Предвид на печалния опит с „Южен поток” е необходимо да се постигнат твърди гаранции от страна на Европейската комисия, че съществуващите планове няма да бъдат провалени, от произволно решение на Брюксел”, подчерта Лавров.Той вижда добри перспективи за задълбочаване на сътрудничеството и по линия на ядрената енергетика.“Добри перспективи за задълбочаване на сътрудничеството са свързани с решението на София да възобнови строителството на АЕЦ „Белене”. Русия разполага с всички необходими технологии и с дългогодишен опит за успешен рестарт на проекта. На този етап държавната корпорация „Росатом” обмисля възможни форми за участие в изграждането на атомната електроцентрала. Между другото ще отбележа, че в периода 2017-2018 година „Росатом” вече осигури възможност за удължаване с 30 години на срока за експлоатация на 5-ти и 6-ти енергийни блокове на единствено действащата в страната АЕЦ „Козлодуй””, каза Лавров.Според него проблем е слабият ръст на двустранния стокообмен, който е нараснал с едва 0,6% през 2018 г., на фона на ръст от 24% през 2017 г. Нарастването му се обсъжда в рамките на Междуправителствената комисия за икономическо и научно-техническо сътрудничество. На 25 октомври 2018 г. в Москва беше проведено ХVI-то заседание на Междуправителствената комисия, следващото е планирано за месец септември тази година в България. “Уверени сме, че активното сътрудничество между руските и българските експерти ще допринесе за същественото укрепване на търговско-икономическите връзки”, заяви Лавров.През миналата година българските курорти бяха посетени от над половин милион наши сънародници. Във фокуса на вниманието на проведения в София на 5 март 2018 г. Руско-български бизнес форум в областта на туризма беше създаването на предпоставки за по-нататъшното разширяване на туристическия обмен, посочи руският външен министър.“През тази година в повече от 30 града на България протече акцията „Безсмъртният полк”. Използвам случая, за да изразя искрена признателност към българските приятели за тяхното съдействие в опазването на историческата памет”, изрази благодарност Сергей Лавров. ", "date": "2019.05.30", "title": "Лавров: Продължението на „Турски поток“ ще укрепи сигурността на България, мислим варианти и за „Белене"}
{"url": "https://www.novinite.bg/articles/176218/Populyarnostta-na-Makron-se-srina-do-30", "text": "Рейтингът на френския президент Еманюел Макрон е паднал с 2%, сочи проучване, проведено след изборите за Европейски парламент от център „Odoxa“, съобщава БГНЕС, предаде Нова ТВ. Според даннните само 30% от респондентите смятат Макрон за \"добър президент\", а 70% (с 3 на сто повече, отколкото миналия месец) не подкрепят неговите дейности.Президентската партия „Напред, република” се класира на второ място в изборите за ЕП, проведени във Франция. Формацията спечели 22,41% от гласовете. Партията на Марин льо Пен застана начело.Изследването е проведено онлайн на 27 май. В него са взели участие 980 души на възраст над 18 години. ", "date": "2019.05.30", "title": "Популярността на Макрон се срина до 30%"}
{"url": "https://www.novinite.bg/articles/176193/Slanchevo-i-toplo-ot-sledobed-zapochva-zaoblachavane-ot-zapad", "text": "Днес ще преобладава слънчево време. Около и след обяд, и до полунощ, главно над Западна и Централна България ще се развива купеста и купесто-дъждовна облачност. На места там ще има краткотрайни валежи от дъжд с гръмотевици и временно усилване на вятъра. Има условия за градушки. Ще духа слаб до умерен вятър от запад-северозапад. Максималните температури ще са между 25 и 30 градуса, сочи прогнозата на НИМХ.Атмосферното налягане е малко по-високо от средното за месеца - няма да се променя съществено.Над планините преди обяд облачността ще е разкъсана. След обяд ще се развие купеста и купесто-дъждовна облачност и на много места ще има краткотрайни валежи от дъжд с гръмотевични бури. Ще духа до умерен югозападен вятър. Максималната температура на височина 1200 метра около 19 градуса, на 2000 метра – около 11.По Черноморието ще преобладава слънчево време. В след обедните часове ще се развива купеста и купесто-дъждовна облачност, на места с краткотрайни валежи от дъжд и гръмотевици. Ще духа слаб до умерен вятър от юг-югоизток. Максимални температури на въздуха: 22-25 градуса. Температура на морската вода е 16-20. Вълнението на морето ще е около 2 бала.  ", "date": "2019.05.30", "title": "Слънчево и топло, от следобед започва заоблачаване от запад"}
{"url": "https://www.novinite.bg/articles/176199/Policejsko-prokurorska-specakciya-v-Montana", "text": "Под ръководството на Специализирана прокуратура, съвместно са екипи на ГДБОП, в Монтана и региона се провежда мащабна операция. Целта е неутрализиране и разследване на дейността на организирана престъпна група за принуда и рекет чрез нанасяне на телесни повреди, палежи, взривявания, съобщиха от прокуратурата.", "date": "2019.05.30", "title": "Полицейско-прокурорска спецакция в Монтана"}
{"url": "https://www.novinite.bg/articles/176211/Dimov-Zapochvame-da-informirame-obshtestvoto-za-kachestvoto-na-vazduha", "text": "Министърът на околната среда и водите  Нено Димов участва в представянето на нова система за предоставяне на информация за качеството на атмосферния въздух (КАВ) в реално време, разработена от Изпълнителната агенция по околна среда (ИАОС). „Това е поредна стъпка, която предприемаме по най-важния приоритет, който поставих още преди две години, встъпвайки в длъжност – подобряване на качеството на въздуха и информиране на обществото. Защото качеството на въздуха е пряко свързано с качеството на живот и здравето на хората“, обясни министър Димов.Той напомни, че първата стъпка за по-добро информиране на обществеността за качеството на въздуха е направена през 2018 г., когато данните, които се получават от мониторинговата система в България, са свързани с Европейската агенция по околната среда. „Преминахме всички тестове и тази връзка вече работи много добре. Втората стъпка реализираме сега - да има онлайн информация на сайта на ИАОС в реално време от всички пунктове за данните, които замерваме“, подчерта Нено Димов.  „При разработване на информационната система е спазено европейското и българското законодателство, съобразили сме се с европейския индекс за качеството на атмосферния въздух. В системата се визуализират данни, които постъпват в реално време в националната система за мониторинг на околната среда. В графиката по подразбиране винаги се представят данните от последните 24 часа, а в системата са заредени и всички от 2015 г. насам. За всеки показател има въздействие върху човешкото здраве, като източник на тази информация е Министерството на здравеопазването“, допълни Росалина Инджиева, директор на Дирекция „Информационно обслужване, технологии, международно сътрудничество и връзки с обществеността“ в ИАОС.„За първите три месеца на 2019 г. най-много дни със замърсяване на въздуха с фини прахови частици са измерени в Смолян. Следват Горна Оряховица, жк „Тракия“ в Пловдив, Монтана, Никопол, жк „Надежда“ в София. Почти няма замърсявания в Сливен, Добрич, Пирдоп, Бургас, Девня, Стара Загора.  Единственият проблемен за България замърсител са фините прахови частици, като превишенията на нормите се отчитат почти изцяло през зимния сезон“, отчете Валери Серафимов, директор на Дирекция „Мониторинг и оценка на околната в среда“ в ИАОС.Министър Димов напомни, че с влезлия в сила в началото на 2019 г. Закон за чистотата на атмосферния въздух от местната власт и от всички ангажирани към опазване чистотата на атмосферния въздух се изисква постигане на конкретни резултати. Той уточни, че постигането на резултат не означава още на следващата година да бъдат изпълнени всички норми, но трябва да има тенденция към подобряване в тригодишен период.Министърът посочи още, че миналата година е била отворена процедура за подпомагане на 7 общини за предприемане на мерки за намаляване на вредните ефекти при битовото отопление. В допълнение на 28 май тази година Комитетът за наблюдение на ОП „Околна среда” (ОПОС) прие промени в програмата, с които е разширен обхватът на приоритетната ос „Подобряване качеството на атмосферния въздух“. Така е осигурен допълнителен ресурс от 390 млн. лв.  за 11 общини, които ще бъдат подпомогнати при закупуването и доставката на съвременни екологични транспортни средства, а целта е намаляване на вредните емисии във въздуха, на шума и вибрациите, както и значително спестяване на енергия. „Така ресурсът, който осигуряваме на местната власт за подобряване качеството на атмосферния въздух, е съществен и чакаме резултати“, подчерта министър Димов.Новата система за предоставяне на информация на обществеността за качеството на атмосферния въздух визуализира данни, събирани и обработвани от Националната автоматизирана система за мониторинг на КАВ. Информационната система използва географски карти за представяне на измервателните пунктове от Националната автоматизирана система за мониторинг на КАВ. Тя предоставя възможност за преглед на измерваните от даден пункт концентрации на съответните замърсители. Данните за измерените концентрации се визуализират с помощта на графики.Информационната система предоставя както възможността за преглед на данни в реално време, така и възможност за изготвяне на справочна информация за измерените средночасови, средноденонощни и средногодишни стойности на съответните замърсители. Показателите, за които може да бъде изготвена справочна информация чрез системата, са: фини прахови частици (ФПЧ10 и ФПЧ2,5), серен диоксид, азотен диоксид, озон и метеопараметри. В системата е достъпна информация от 2015 г. до момента. Визуализирането на информация за качеството на атмосферния въздух се извършва на базата на постъпващите в реално време данни от Националната автоматизирана система за мониторинг на КАВ. Тя е  публично достъпна на интернет страницата на ИАОС.", "date": "2019.05.30", "title": "Димов: Започваме да информираме обществото за качеството на въздуха"}
{"url": "https://www.novinite.bg/articles/176214/Preduprejdavat-ni-za-idvashti-buri-gradushki-i-opasnost-ot-navodneniya", "text": "От днес следобед с гръмотевични бури на места в Централна и Северна България над страната ще преминава циклон, който в следващите дни ще определя предимно дъждовното време у нас, предаде БГНЕС.Тази нощ и утре се очаква валежите да бъдат по-интензивни в западните и централните части от страната. На места количествата валежи ще са значителни. Температурите в петък ще се понижат предимно в Западна България и ще бъдат между 17 и 22 градуса. В източните райони ще бъде все още доста топло – до 29 градуса. Гръмотевични бури се очаква да обхванат почти цялата страна. През нощта срещу събота се очакват гръмотевични бури и валежи предимно в Източна България. Преди обед в събота не се очаква да вали, но в следобедните часове в западните и централните райони отново се очакват валежи. Температурите на 1 юни ще бъдат между 20 и 28 градуса, за София около 21 градуса.В неделния ден отново се очакват гръмотевични бури и значителни количества валежи в Западна и Централна България, а през нощта срещу понеделник и в Северна България.Новата седмица ще започне с предимно слънчево време сутринта в понеделник, но следобед отново се очаква да има гръмотевични бури и валежи предимно в западните и централните райони. И във вторник съществена промяна на времето не се очаква, сутрин ще бъде слънчево, следобед с гръмотевични бури. Температурите остават между 22 и 28 градуса. От сряда до края на седмицата се очаква валежите да спират и времето да се стабилизира, а температурите да се повишат с няколко градуса.От МОСВ предупреждават, че в Дунавския басейн от следобедните и вечерни часове днес и на 31.05, в резултат на валежи, ще има повишения на речните нива в целия басейн, от начало в планинските части от водосборите разположени западно от р. Искър, а в сутрешните часове и през деня на 31.05 – в целия басейн. Значителни ще са повишенията в сутрешните и обедни часове на 31.05 в планинските части от водосбора на р. Огоста и водосборите на реките западно от р. Огоста водосборите на р. Янтра и р. Русенски Лом (водосбора на р. Черни Лом). На 01.06 ще се понижават, като в резултат на оттичане ще има повишения на речните нива в долните течения на основните реки.В резултат на интензивни валежи има вероятност от възникване на поройни наводнения тази вечер и през нощта срещу 31.05 във водосборите на: р. Ябланица и р. Габерска, р. Тимок, р. Тополовец (в притока и р. Рабровска), р. Янтра (по основната река и във водосборите на притоците над гр. Велико Търново), р. Русенски Лом (средното и долно течение).Моделът за водосбора на р. Искър прогнозира, че днес, на 31.05.2019 и 01.06.2019 г. водните количества ще бъдат около и над средномногогодишните стойности. Днес речните нива във водосбора ще останат без съществени изменения. В резултат на валежи от 31.05 ще започне повишение на речните нива във водосбора. По-значителни ще са повишенията на водните нива на реките във водосборите на: над яз. Панчарево, р. Владайска, р. Малък Искър, р. Гостиля и в средното и долното течение на основната река. Водните количества ще бъдат под праговете за внимание.Моделът за водосбора на р. Янтра прогнозира, че водните количества за днес, 31.05 и 01.06.2019 г. ще бъдат около и над средномногогодишните стойности. Днес речните нива във водосбора ще останат без съществени изменения. Вследствие на валежи от тази вечер речните нива в басейна ще започнат да се повишават, като по-съществени ще бъдат те във водосбора над гр. Велико Търново. Водните количества ще бъдат под праговете за внимание, само водното ниво при гр. Габрово се очаква да премине жълтия праг за внимание.Моделът за водосбора на р. Русенски Лом прогнозира: Водно количество в долното течение на р. Черни Лом днес и 31.05 и на 01, 02 и 03.06.2019 г. ще бъде около и над средномногогодишната стойност. Днес нивата във водосбора ще останат без съществени изменения. В резултат на валежи в периода от тази вечер до 02.06 се очакват повишения на речните нива. По-значителни повишения се очакват във водосбора на р. Черни Лом през деня на 31.05. Водното количество ще бъде под прага за внимание.Очакват се по-значителни повишения на речните нива през нощта на 30 срещу 31.05 и през деня на 31.05 в горните части от водосбора на р. Тунджа (над яз. Жребчево), в притоците на р. Марица в средното й течение (р. Стряма, Рахмалийска, р. Омуровска, р. Сазлийка, р. Първенецка и р. Каялийска).В резултат на интензивни валежи има вероятност от възникване на поройни наводнения тази вечер и през нощта срещу 31.05 в горното течение на р. Тунджа (над яз. Жребчево), р. Марица (във водосбора на р. Рахманлийска, р. Омуровска, р. Сазлийка, р. Каялийска); В следобедните часове на 31.05 във водосборите на: р. Марица (р. Дормушевска притока във водосбора на р. Първенецка);В резултат на валежи, от вечерните часове на 30.05 до сутрешните часове на 01.06 ще има повишения на речните нива в басейна. По-значителни повишения са възможни през нощта на 30 срещу 31.05 и сутрешните часове на 31.05 в горните части от водосбора на р. Струма и притоците й р. Конска, р. Светля, р. Явор и р. Треклянска и във вечерните часове на 31.05 и през нощта срещу 01.06 – във водосборите на р. Места и р. Доспат.В резултат на интензивни валежи има вероятност от възникване на поройни наводнения в следобедните часове на 31.05 във водосборите на: р. Места (р. Глазнe, р. Ръждавица, р. Добринишка). /", "date": "2019.05.30", "title": "Предупреждават ни за идващи бури, градушки и опасност от наводнения"}
{"url": "https://www.novinite.bg/articles/176215/Blizo-160-hil-glasuvali-s-mashina", "text": "Малко под 159 000 души са използвали машинното гласуване на отминалия евровот, сочат данните на ЦИК, предаде БНР. С хартиена бюлетина са гласували 1 936 000, но недействителните бюлетини са над 80 000. На този етап е рано да се каже поради каква причина тези гласове не са отчетени, коментира говорителят на комисията Александър Андреев:\"Дали правилно е отбелязан гласът на избирателя, т. е. с хикс, или е в квадратчето, дали е отбелязана една преференция, дали са засегнати повече от едно квадратче на различни партии - всички тези възможности биха могли да доведат до недействителност на гласа и това, разбира се, е преценявано от СИК преди попълването на протоколите\".", "date": "2019.05.30", "title": "Близо 160 хил. гласували с машина"}
{"url": "https://www.novinite.bg/articles/176219/Telefonat-ni-kazva-kade-kameri-snimat-za-previshena-skorost", "text": "Камерите, които следят за скоростта, както и ограниченията по пътищата, вече са налични в картите на Google, предаде Нова телевизия. От услугата могат да се възползват потребителите, инсталирали последната версия на приложението. От компанията все още не са публикували официално съобщение за страните, в които услугата е активна.По данни на потребители на Google Maps от нововъведението могат да се възползват шофьорите в Австралия, Бразилия, България, Канада, Чехия, Финландия, Гърция, Унгария, Индия, Индонезия, Израел, Италия, Йордания, Мексико, Холандия, Португалия, Румъния, Русия, Саудитска Арабия, Словакия, Словения, Южна Африка, Испания, Швеция, Обединеното кралство и САЩ.Припомняме, че само преди няколко седмици Google Maps интегрира в платформата си възможността за навигация с използване на градския транспорт в София.", "date": "2019.05.30", "title": "Телефонът ни казва къде камери снимат за превишена скорост"}
{"url": "https://www.novinite.bg/articles/176200/Izraelcite-shte-izbirat-pak-novi-deputati", "text": "Израелският парламент гласува за провеждането на нови парламентарни избори само месец след вота през април – безпрецедентен ход по инициатива на премиера Бенямин Нетаняху, който се опитва да остане на власт въпреки неуспеха си да сформира коалиционно правителство, предаде БГНЕС.Депутатите гласуваха със 74 на 45 гласа „За“ в подкрепа на разпускането на парламента и насрочиха датата на изборите за 17 септември. Вотът беше провокиран от невъзможността на Нетаняху да сключи споразумение за коалиция, въпреки че собствената му партия „Ликуд“ – заедно с поддръжниците си от десните и религиозните политически формации, спечелиха мнозинство на изборите на 19 април.Бившият министър на отбраната Авигдор Либерман саботира споразумението като отказа да се включи в коалицията с неговата националистическа партия „Наш дом Израел“, която получи пет депутатски мандата.Това принуди Нетаняху да настоява за провеждането на нови избори, за да избегне най-големия си кошмар – израелския президент Реувен Ривлин да избере нов премиер, който да направи нов опит да сформира кабинет.", "date": "2019.05.30", "title": "Израелците ще избират пак нови депутати"}
{"url": "https://www.novinite.bg/articles/176195/Deputatite-na-BSP-se-vrashtat-v-plenarna-zala", "text": "БСП се връща в Народното събрание. След 3 месеца парламентарен бойкот, днес левицата отново ще влезе в пленарната зала, предаде Нова телевизия.Това идва на фона на загубата на евровота и подадената оставка на Корнелия Нинова. След изборния 26 май, БСП насрочи нов конгрес на 16 юни, на който ще бъде избран и новият лидер на социалистите. Дотогава Нинова ще продължи да изпълнява длъжността на председател на БСП.", "date": "2019.05.30", "title": "Депутатите на БСП се връщат в пленарна зала"}
{"url": "https://www.novinite.bg/articles/176220/3-4-ot-balgarite-jiveyat-v-golemite-gradove", "text": "\"Наша основна задача е да спрем обезлюдяването и да създадем добри условия за живот и в по-малките населени места. Да подобрим свързаността и възможностите за мобилност на населението.“Това каза министърът на регионалното развитие и благоустройството Петя Аврамова при откриването на Международната архитектурна конференция SHARE Sofia.„Предизвикателство пред всички, ангажирани в инвестиционния процес, е свръхурбанизацията и това се вижда не само в България“, каза още министърът и допълни, че към големите градове на Европа – както към София, продължават да прииждат все повече хора.Според официалната статистика 73,7 % от българите живеят в големите градове. В шест града с над 100 хил. души е съсредоточено 34,4% от населението на страната или малко над една трета от всички българи.Планирането на развитието на градовете трябва да бъде така, че териториите да бъдат полифункционални, като в тях да има едновременно жилища, офис площи и сгради за свободното време.Пред участниците във форума Петя Аврамова подчерта, че в страната се наблюдава стабилен растеж в строителството, като със средства от републиканския бюджет или по линия на европейската солидарност се обновяват градовете, подобряват се социалната и образователната инфраструктура, както и енергийната ефективност на хиляди обществени и частни сгради. Това открива нови, по-широки  хоризонти пред всички участници в инвестиционния процес – проектанти, архитекти, строители.Ускоряването на отчуждителните процедури, с промените в Закона за държавната собственост, които Парламентът прие, също ще имат положителен резултат за инвестиционните процеси. Пред журналисти министърът коментира, че измененията ще дадат възможност по-бързо да стартират строителни дейности за важни обекти като Околовръстното на София в участъка от ж.к. „Младост“ до АМ „Тракия“ и за участъка Буховци – Белокопитово на АМ „Хемус“, който се бави вече една година, за участъците от Видин до Враца и др.Вече е започнала проверката на състоянието на оградните съоръжения по магистралите, а докладът с резултатите трябва да бъде готов в понеделник. Издадено е разпореждане в момента, в който се констатира повредена мрежа, мантинела или оградни пана, те да бъдат незабавно възлагани и възстановяването им да стартира, обясни министър Аврамова.По отношение старта на тол системата министърът съобщи, че предстои среща с бранша, на която да бъдат обсъдени различни варианти за тарифите на тол таксите. Предстои да бъде свикан и Общественият съвет, конституиран с решение на Народното събрание.„Необходима е голяма обществена подкрепа за приемането на тарифите,  обхвата и въвеждането на тол системата, защото всички в България искаме да имаме добри пътища, а заради недофинансирането на сектора има такива, които са в много лошо експлоатационно състояние“, каза Петя Аврамова.По повод продължаването на Националната програма за енергийна ефективност на многофамилни жилищни сгради министърът заяви, че до сега Програмата дава добри резултати за хората и облика на градовете, като общото мнение е тя да продължи и се обмислят различни варианти за това.Обсъждат се получените предложения за промени в Закона за етажната собственост. Очаква се през есента да има готовност да бъде обявен вариант за неговата промяна.Промени ще претърпи и Наредбата за ВиК услугите, които също предстои да бъдат обявени за обсъждане.", "date": "2019.05.30", "title": "3/4 от българите живеят в големите градове"}
{"url": "https://www.novinite.bg/articles/176202/Cvetan-Cvetanov-podava-ostavka-ot-vsichki-rakovodni-postove-na-GERB", "text": "След разговор между председателя на ПП ГЕРБ Бойко Борисов и Цветан Цветанов, Цветанов подава оставка от всички ръководни постове в партията. Тя вече е депозирана и приета от Борисов. Председателят на ГЕРБ благодари на Цветанов за свършената работа през годините.", "date": "2019.05.30", "title": "Цветан Цветанов подава оставка от всички ръководни постове на ГЕРБ"}
{"url": "https://www.novinite.bg/articles/176203/Stanaha-yasni-imenata-na-novite-ni-evrodeputati", "text": "Късно снощи станаха ясни имената на всичките ни 17 нови евродепутати. От ЦИК обявиха официално резултатите от проведените в неделя евроизбори. Така 5 български партии и коалиции ще имат свои представители в новия Европейски парламент. Това са ГЕРБ, БСП, ДПС, ВМРО и Демократична България.Най-много евродепутати – 6, ще има партията на премиера Бойко Борисов в коалиция със СДС. За Страсбург заминават Мария Габриел, Андрей Ковачев, Андрей Новаков, Ева Майдел, Асим Адемов и Александър Йорданов. Евродепутатите на БСП ще са Елена Йончева, Сергей Станишев, Петър Витанов, Цветелина Пенкова и Иво Христов. ДПС изпраща трима в новия Европарламент - Илхан Кючук, Искра Михайлова, Атидже Алиева-Вели. Реално това са кандидатите от трето до пето място в листата, но поради отказа на първите двама – Мустафа Карадайъ и Делян Пеевски, за Страсбург ще заминат следващите трима.Двама евродепутати ще има ВМРО. Това са водачът на листата Ангел Джамбазки и режисьорът Андрей Слабаков. Вторият беше под №4 в листата за евровота, но поради преференциалния вот, който събира, измества двамата пред себе си Юлиан Ангелов и Александър Сиди. Последната коалиция, изпращаща евродепутат, е Демократична България. Неин представител в новия ЕП ще бъде Радан Кънев.По последни данни на ЦИК 31.07% от действителните бюлетини, пуснати в урните миналата неделя, са били за ГЕРБ. БСП събира 24.26 на сто от вота. За ДПС са гласували 16.55 на сто. ВМРО са избрали 7.36%, а Демократична България – 6.06%. Под минималния праг остават „Воля“ с 3.62 на сто от гласовете, независимият кандидат Десислава Иванчева с 1.55%, Минчо Христов с 1.18%, патриоти за Валери Симеонов събират 1.15 на сто от гласовете, коалицията „Път на младите“ с 1.09%, „Атака“ с 1.07%, ПП „Възраждане“ с 1.04 на сто и др.", "date": "2019.05.30", "title": "Станаха ясни имената на новите ни евродепутати"}
{"url": "https://www.novinite.bg/articles/176197/Dneven-horoskop-za-chetvartak", "text": "Прекарайте малко време насаме със себе си днес. Отдавна не сте го правили, а ви се отразява доста добре. Всичко ще се подреди и след това ще бъдете в доста добро настроение. Вашата положителна енергия ще прелива. Не сте точно разочаровани или отчаяни, но ви се иска да видите някои промени. Сега е моментът да мислите мащабно и да се опитате да начертаете бъдещето. Време е да преминете към следващ етап в живота си. Това не е най-подходящия момент за нови проекти- вашата енергия ще бъде по-добре изразходвана за довършителни работи, за да можете да започнете отначало в близко бъдеще. Нещата стават все по-добри за вас. Представителите на останалите зодии могат да намерят дневния си хороскоп ", "date": "2019.05.30", "title": "Дневен хороскоп за четвъртък"}
{"url": "https://www.novinite.bg/articles/176208/Djambazki-kani-novoizbranite-evrodeputati-za-obshti-dejstviya-otnosno-Paketa-Mobilnost-I", "text": "След като вчера вечерта ЦИК обяви резултатите кои партии изпращат представители в Европейския парламент, евродепутатът от ВМРО, който пръв поведе битката срещу Пакета „Мобилност“ – Ангел Джамбазки, отправи покана за среща към избраните за български представители в ЕП от ПП „ГЕРБ“ (и ПП „СДС“), „БСП за България“, ПП „ДПС“ и ПП „Демократична България“.В поканата Джамбазки посочва, че време за губене няма и трябва спешно всички 17 български евродепутати да предприемат общи действия относно т.нар. Пакет „Макрон“, който е символ на двойните стандарти и който цели да унищожи българския транспортен бизнес.Срещата ще се проведе на 17 юни (понеделник) от 14:00 ч. в гр. София, „Гранд Хотел София“, зала „Триадица“. На събитието е поканен и целия транспортен бранш, защото най-добрият начин да се брани българския интерес е чрез координация на действията между българските евродепутати и транспортния бранш, отбелязват от ВМРО.", "date": "2019.05.30", "title": "Джамбазки кани новоизбраните евродепутати за общи действия относно Пакета „Мобилност I”"}
{"url": "https://www.novinite.bg/articles/176213/Spirat-kamionite-v-naj-natovarenite-chasove-prez-cyaloto-lyato", "text": "Заради очаквания засилен трафик към морето през летния сезон ще бъде спирано движението на тежкотоварните автомобили по магистрали и натоварените пътища в пиковите часове в края на работната седмица и през уикендите. От 1 юни (събота) влиза в сила заповедта за движение на камионите над 12 тона през летните месеци. Целта е да се улесни пътуването, да се повиши безопасността и да се избегнат задръстванията. Това обявиха на съвместна пресконференция в Агенция “Пътна инфраструктура” (АПИ) Радослав Влахов, член на Управителния съвет на АПИ, инж. Иван Досев, директор на дирекция „Поддържане на пътната инфраструктура” в АПИ и главен инспектор Калоян Драганов от ГД „Национална полиция” на МВР.В петък и събота, когато се очаква интензивно движение в посока Варна и Бургас в участъците с ремонтни дейности на автомагистралите „Хемус” и „Тракия”, ще има две ленти за движение в посока морето, а в неделя и понеделник две ленти в посока София.Тази организация на движение сработи успешно в почивните дни около 24 май и бяха избегнати тапи по магистралата, отчетоха от АПИ и “Пътна полиция”.До края на юни ще приключат ремонтите по магистрала “Тракия”. Всички временни ограничения на движението ще бъдат премахнати и шофьорите ще пътуват без ограничения, съобщи инж. Иван Досев. По магистрала „Хемус” строителните работи в тръбата на тунел „Витиня” в посока София, на съоръжението край село Потоп и виадукта „Коренишки дол“ ще продължат и през летния сезон.Гражданите могат да сигнализират за нарушители, които не спазват правилата и организацията на движение, както и за всякакви други проблеми по пътя на номер 112 и в Ситуационния център на АПИ на денонощния телефон 0700 130 20.Г-н Радослав Влахов апелира всички водачи да спазват правилата, да са по-толерантни и да не използват аварийната лента за изпреварване или по-бързо предвижване. Главен инспектор Драганов посочи, че въпреки строгите санкции – глоба от 1000 лв. и лишаване от право за провуправление за три месеца за шофиране в аварийната лента, водачите продъжават да го правят.Влахов съобщи още, че до края на седмицата ще бъде направен обстоен обход на всички заграждения по магистралите и ще бъдат обобщени резултатите. Той подчерта, че такива се правят постоянно и част от тях с по-ограничен обхват се поправят на момента. През следващата седмица ще започне отстраняването на по-сериозните пробиви от служителите на областните пътни управления и пътноподдържащите фирми.По повод инцидента на „Тракия” с безстопанствен кон инж. Досев подчерта, че животното е излязло на магистралата през пътния възел, който е в близост до скоростното трасе и осигурява връзката с останалата пътна мрежа, а те е невъзможно да бъдат оградени. Той призова гражданите да сигнализират своевременно, а стопаните на животни да бъдат много по-отговорни, тъй като оставянето на животни край пътя без надзор застрашава пътуването на всички.", "date": "2019.05.30", "title": "Спират камионите в най-натоварените часове през цялото лято"}
{"url": "https://www.novinite.bg/articles/176212/Jandarmeristi-zapochvat-da-pazyat-nivite-i-v-Kyustendilsko", "text": "Специализирана полицейска операция за охрана и недопускане нарушения на обществения ред и предотвратяване на престъпления  по време на прибирането на селскостопанската реколта започва от 1 юни в Кюстендилска област. До пика  на кампанията по прибирането на черешите охраната ще се поеме от служители на ОДМВР – Кюстендил, като поетапно ще се включват и служители на РДГП – Кюстендил,  служители на  Дирекция „Жандармерия“ на МВР. Планирано е в рамките на операцията да се осъществяват обходи и в по-малките населени места, където обработваемите площи са по-малко, но присъствието на полиция  ще предотврати посегателства и ще пресече опити за извършване на битови престъпления. И тази година в осъществяването на охранителната операция маршрутите на екипите ще бъдат съгласувани с местната власт, поетапно ще бъдат увеличавани и екипите в районите с черешови насаждения, пунктовете за изкупуване на реколта, пунктовете за наемане на работна ръка. Традиционно общинската власт издава заповед за правилата, при които се наемат работници по прибирането на реколтата и извозването им от земеделските масиви и работното време в масивите и на пунктовете за изкупуване на черешите. Специализираната охранителна и превантивна операция  ще продължи до приключването на прибирането на селскостопанската продукция в областта.", "date": "2019.05.30", "title": "Жандармеристи започват да пазят нивите и в Кюстендилско"}
{"url": "https://www.novinite.bg/articles/176205/Blizo-30-rast-na-targoviyata-ni-s-Yaponiya-prez-2018-g", "text": "Министерството на икономиката ще подкрепи всички японски фирми, които имат интерес да инвестират в България или да търсят търговски и бизнес сътрудничества с български компании. Това заяви заместник-министърът на икономиката Лилия Иванов по време на бизнес форум Япония-България, който се проведе в Дюселдорф, град признат от много японски компании като център за бизнеса в Европа.Икономическият заместник-министър изтъкна, че доказателство за взаимния интерес към партньорство е ръстът в търговията между България и Япония през последните години, както и успешните примери за японски инвестиции в страната ни. „През 2018 г. отчитаме разширяване на двустранната търговия. Търговският оборот нарасна с близо 30% на годишна база, достигайки 214.7 млн. щатски долара. Износът нараства с 4,4%, и възлиза на 49,3 млн. долара, докато вносът се е увеличил с 39.8% до над 165 млн. долара.“, поясни Иванова.„Приоритетни сектори за сътрудничество, в които традиционно България има предимства са ИКТ и аутсорсинга, които са и сред основните движещи сили за създаване на работни места. В ИКТ секторът работят близо 57 000 специалисти, като очакванията са за 10% увеличение на заетите през 2019 г.“, поясни Иванова. Друг сектор със силен потенциал за партньорство е автомобилната индустрия – само през 2018 г. секторът е привлякъл инвестиции на стойност близо 100 млн. евро от водещи световни производители на автомобилни компоненти и са създадени 3200 нови работни места, посочи Иванова. Тя допълни, че успешно партниране може да има и в редица други сектори, като електроника, химическа и фармацевтична промишленост, земеделие и туризъм.По думите й форумът идва в момент след влизането в сила на Споразумението за икономическо партньорство между ЕС и Япония само преди 3 месеца. „Днес разглеждаме тази среща като чудесен шанс да отбележим, че България е добро място за осъществяване на бизнес, подчертавайки, че един от ключовите приоритети за Министерството на икономиката е да се развият най-добрите възможни условия за нови инвестиционни проекти в нашата страна“, изтъкна Иванова.На събитието участие взеха над 25 японски компании, а домакини на събитието бяха Н.Пр. Масато Ватанабе, Извънреден и пълномощен посланик на Япония в България, Японската търговско-промишлена палата в Дюселдорф и Японската организация за външна търговия.", "date": "2019.05.30", "title": "Близо 30% ръст на търговията ни с Япония през 2018 г."}
{"url": "https://www.novinite.bg/articles/176210/BDJ-podaryava-bezplatno-patuvane-na-decata-po-sluchaj-1-vi-yuni", "text": "По повод Международния ден на детето БДЖ и тази година ще спази добрата си традиция и ще подари безплатно пътуване на всички български деца на възраст до 14 години. Младите пътници могат да се възползват от тази възможност от 00:00 ч. до 24:00 ч. на 1-ви юни във всички пътнически и бързи влакове (2-ра класа). При условие, че пътуването започва с нощен влак, който заминава преди 24:00 ч. на 1-ви юни, безплатното пътуване важи до пристигането на влака в крайната гара на следващия ден.На празничния ден безплатното пътуване за децата до 14 години ще важи и за влака по маршрута Пловдив-Одрин-Пловдив.Възрастта на децата се удостоверява с копие на акт за раждане или друг документ доказващ възрастта, както и с железопътни карти „Дете” и „Учащ”. Запазените места за всички категории влакове и спалните места се заплащат. Децата на възраст до 10 години задължително пътуват с придружител.БДЖ поздравява своите най-малки пътници с предстоящия празник – Международния ден на детето, и им пожелава щастливо детство, усмивки и весели игри през лятната ваканция!", "date": "2019.05.30", "title": "БДЖ подарява безплатно пътуване на децата по случай 1-ви юни"}
{"url": "https://www.novinite.bg/articles/176204/Nalojenite-sankcii-po-PRSR-ostavat-za-smetka-na-narushitelite", "text": "Методика за определяне на санкциите след плащане по проекти по ПРСР 2007 – 2013г. е част от процедурата за мотивиране при налагане на санкции за извършени нарушения от страна на бенефициентите, но не и основание. Основанието за налагане на санкции е нарушение на договорни и нормативни задължения и произтича пряко от прилагането на Регламент 1306/2013 на ЕС. В тази връзка наложените санкции по проекти няма да бъдат отменени, същите остават за сметка на нарушителите. ДФ „Земеделие“ ще изпълни решението на ВАС, като приведе Методиката за определяне на санкциите след плащане по проекти по ПРСР 2007 – 2013 г. съобразно окончателното решението на петчленния състав на съда.", "date": "2019.05.30", "title": "Наложените санкции по ПРСР остават за сметка на нарушителите"}
{"url": "https://www.novinite.bg/articles/176201/Blizo-800-sa-veche-zabolelite-ot-morbili-u-nas", "text": "792 са регистрираните случаи на морбили в страната от 12 февруари насам, съобщи пред БНР проф. Тодор Кантарджиев – директор на Националния център по заразни и паразитни болести.„Днес ще бъде прекрачена психологическата бариера от 800 случая, което си е доста. 156 от случаите са в област Благоевград. Към вчерашния ден в София град и крайните квартали на столицата случаите са 272. Това огнище се оказва най-голямото в момента. 260 са случаите в Самоков и Ихтиман, като има тенденция за намаляване. Това, което плаши от вчерашните данни, са 76-77 случая в област Кюстендил, в региона на град Дупница. Някои от РЗИ-тата в страната взеха адекватни мерки“, посочи проф. Кантарджиев в интервю за предаването „Преди всички“.Той подчерта, че мерки срещу епидемията се взимат преди да настъпи такава, а след това всичко е кризисен пиар.Специалистът заяви, че активно трябва да се търсят децата до 8-годишна възраст, които по някаква причина не са ваксинирани за морбили, рубеола и паротит, което според него досега не е правено.По думите му изследваните серуми в Националната референтна лаборатория на над 30 болни от морбили деца са показали, че децата нямат антитела срещу тези заболявания, въпреки че е написано, че имат поставена ваксина.„Най-лошото за ваксините е ако пишеш, че си сложил ваксина, а не си ваксинирал – тогава нещата стават много трудни“.За да се преодолее проблемът с морбили, проф. Кантарджиев препоръча:„4 неща трябва да се спазват. Децата до 8-годишна възраст трябва да бъдат ваксинирани. Второ – всяко проветряване, чист въздух, стоене навън намаляват риска от заразяване. Трето – епидемично разпространение на морбили е най-опасно за хората, които са в имунен дефицит и децата, които по медицински показания не са ваксинирани. Четвърто – човек, върнал се от чужбина, първата седмица не трябва да се среща с всички племеничета и бебета, особено по-малките от 15 месеца и не са ваксинирани“.", "date": "2019.05.30", "title": "Близо 800 са вече заболелите от морбили у нас"}
{"url": "https://www.novinite.bg/articles/176198/Korabche-se-obarna-v-Dunav-v-Budapeshta-7-korejci-zaginaha", "text": "Седем южнокорейци са загинали, много са в неизвестност след инцидент в река Дунав в Будапеща, предаде БНТ.На борда са били 33 южнокорейски туристи и двама души екипаж. Лодката им е била ударена от друг плавателен съд, след което се е преобърнала и е потънала.Инцидентът е станал близо до сградата на парламента, по време на проливен дъжд и буря, а реката е била придошла и с много силни течения. 7 души са в болница. Водолази и спасители издирват оцелели. Движението по Дунав в района е спряно.", "date": "2019.05.30", "title": "Корабче се обърна в Дунав в Будапеща, 7 корейци загинаха"}
{"url": "https://www.novinite.bg/articles/176194/Nameriha-Stoyan-Zajkov-kraj-Dolna-Banya-zastrelya-se-predi-da-go-arestuvat", "text": "Издирваният за две убийства Стоян Зайков бе открит снощи, но преди да бъде арестуван се е самоубил. Той е бил засечен в района на Долна Баня. „При полицейска операция е бил обграден от сили на Специализирания отряд за борба с тероризма, Главните дирекции „Гранична полиция” и „Национална полиция”, Жандармерия и отряда „Кобра” при СДВР. При опит да бъде задържан е открил огън по полицаите. Те са отговорили с предупредителна стрелба, според инструкциите. Чул се е изстрел, с който най-вероятно Зайков е отнел живота си“, съобщи на извънреден брифинг вътрешният министър Младен Маринов.Искам да благодаря на колегите, които 20 дни не се прибираха и бяха в гората денонощно. Доволен съм, че в крайна сметка никой от тях не пострада. Разбирам, че гражданите бяха под страшен стрес, но вече могат да си отдъхнат, заяви министър Младен Маринов. Той уточни, че в операцията по издирването на заподозрения Стоян Зайков са били предприети различни издирвателни действия с технически средства, фотокапани, направен е бил анализ на движението на беглеца. На тази база са били предприети действия по отвличане на вниманието му.Акцията по издирването и залавянето на Зайков бе коментирана и от директора на ОДМВР-София старши комисар Николай Спасов. „От направените анализи и профила, изготвен от психолозите от Института по психология на МВР, беше установено движението на издирвания и изяснено, че през последните дни той е пребивавал в района от Горна Василица, Долна Баня, с.Костенец и Вили Костенец, Св.Спас, където в разбити къщи по безспорен начин бе доказано присъствието му. Снощи, при  скрито наблюдение и колеги на обход в района забелязаха лице, което отговаря на описанието на издирвания. Предприети са действия за заграждането му, когато от полето се чуват изстрели. Незабавно са сформирани екипи, присъединени са служителите от  оперативния щаб и са насочени към мястото. Дадени са предупредителни изстрели. Спрямо  издирвания не е употребявано оръжие или физическа сила. По случая е образувано следствено дело, в рамките на което ще бъдат изяснени обстоятелствата. Предстоят множество експертизи. Благодаря на всички служители на МВР, участвали в издирването“, заяви Спасов. ", "date": "2019.05.30", "title": "Намериха Стоян Зайков край Долна Баня, застреля се преди да го арестуват"}
