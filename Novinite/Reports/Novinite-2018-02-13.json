{"url": "http://www.novinite.bg/articles/156588/Otmeniha-otstranyavaneto-ot-posta-na-kmeta-na-Septemvri", "text": "Кметът на Септември няма да бъде отстраняван от длъжност. Апелативният специализиран наказателен съд отмени определението на по-долната инстанция и остави без уважение искането за отстраняване от поста Марин Рачев и служителя в общината Станой Милов, предаде БГНЕС. Днес Апелативният спецсъд заседава по жалба на двамата, след като миналата седмица Специализираният наказателен съд ги отстрани от длъжност.", "date": "2018.02.13", "title": "Отмениха отстраняването от поста на кмета на Септември"}
{"url": "http://www.novinite.bg/articles/156590/Ruskiyat-samolet-se-razbil-zaradi-zamraznali-datchici", "text": "Замръзнали датчици са една от възможните причини за катастрофата с руския пътрнически самолет миналата неделя. Това става ясно след разчитането на част от данните в черните кутии на разбилия се Ан-148 от Международния авиационен комитет (МАК).По-конкретно става въпрос за скоростомера на самолета, който по всяка вероятност е бил обледенен и не е предавал точно данни на пилотите, предаде РИА „Новости“. По този начин те не са могли да реагират адекватно и да управляват добре машината.Според обявеното от МАК на борда на самолета е настъпила „особена ситуация“ около 2 минути и половина след излитането. Тогава Ан-148 се е намирал на около 1300 метра височина и се е движил със скорост 465-470 км/ч. В този момент черните кутии са започнали да регистрират разминавания в показанията за скоростта. По-конкретно такива има от единия от модулите за въздушни параметри. Според експертите, анализиращи записите, до грешна информация на приборите може да се е стигнало заради датчика за въздушно налягане, който да се е обледенил заради изключени системи за подгряване.Засега обаче тази теория не е доказана. Възможно е тя да се потвърди след като експертите разчетат записите на гласовата комуникация между пилотите в кабината.Информация за странна флуктуация в скоростта на самолета точно преди да изчезне от радарите се появи минути след катастрофата. Данни за такива колебания показа сайтът ", "date": "2018.02.13", "title": "Руският самолет се разбил заради замръзнали датчици?"}
{"url": "http://www.novinite.bg/articles/156568/Vremeto-dnes-oblaci-i-dajd-sledobed", "text": "Днес от запад облачността ще се увеличава и привечер в западните райони ще започнат валежи от дъжд, които през нощта ще обхванат по-голямата част от страната. Ще духа умерен изток-югоизточен вятър. Максималните температури ще са между 5° и 10°. Това е прогнозата на Националния институт по метеорология и хидрология (НИМХ) при Българската академия на науките (БАН).По Черноморието ще има значителна облачност. Ще духа до умерен вятър от изток, югоизток. Максималните температури ще са 6-9°, температурата на морската вода е 5-7°. Вълнението на морето ще е 1-2 бала. Над планините облачността ще се увеличи, но през деня ще се задържи почти без валеж. Ще духа умерен юг-югозападен вятър, който привечер ще се усили. Ще е малко по-топло с максимална температура на височина 1200 метра около 3°, на 2000 метра – около минус 3°.Атмосферното налягане e по-ниско от средното за февруари и през деня още ще се понижи.", "date": "2018.02.13", "title": "Времето днес - облаци и дъжд следобед"}
{"url": "http://www.novinite.bg/articles/156567/Stolichni-zoozashtitnici-pribraha-pitbula-ubiec-ot-Mokrishte", "text": "Столична организация за защита на животни е поела грижите за питбула от Мокрище, който на 29 януари уби тригодишния племенник на стопаните си. Кучето е взето вчера следобед от представители на „Вотан – нов живот за питбула“, веднага след като изтече 14-дневната карантина за отхвърляне вероятността за бяс.През целия период животното не е проявило нито признаци на смъртоносната болест, нито агресия, казват от Агенцията по храните. Всеки ден е наблюдавано от специалисти, чието становище е, че няма никакви опасни симптоми. Стопаните, които са се грижили за него през това време, също свидетелстват, че се е държало кротко и дружелюбно. Междувременно е добре хранено и е наддало на тегло.До последно се говореше за три варианта за питбула, като след успешното преминаване на първите оценки от специалист по поведение – етолог, се знаеше, че няма да бъде умъртвен, поне заради това, че е нужен на следствието. Понеже предстоят етологични експертизи за нуждите на досъдебното производство, намеренията бяха да бъде настанен в приют за полицейски кучета. В последния момент обаче е избран третият вариант – предаване за отговорно пазене на осиновители или неправителствени природозащитни организации при условие, че поемат ангажимента да осигурят кучето, ако е необходимо на разследващите.През двете седмици карантина любители на животните не спираха да настояват кучето да не бъде убивано, явиха се и много кандидат-осиновители. В присъствието на ветеринар то бе посещавано от желаещи да го видят, които му носеха храна и постелки.Официално информация за предаването на питбула така и не беше оповестена. За това се разбра от постинг в социалните мрежи на „Вотан“, а ресорните институции се въздържаха от всякакви коментари. Не стана ясно подготвени ли са експертизите или предстоят, нито как ще се гарантира осигуряването на кучето, ако се наложи.От организацията потвърдиха, че питбулът е предаден на отговорно пазене, както и че това е свързано с някои ограничения. Ще бъде отглеждан, лекуван и обучаван, докато трае делото. След приключването му ще бъде преценено дали да бъде поверен окончателно на нови стопани. За момента е забранено да му се ходи на свиждания, да се извежда на публични места, да се разхожда където и да било без каишка и намордник.Днес ще му бъдат направени пълни изследвания. При преместването многократно е повръщал и се е изхождал, диша тежко. Предполага се, че това може да е заради рязката промяна от глад към прекомерно хранене. Благодетелите му пишат още, че няма нужда от финансова помощ за него.", "date": "2018.02.13", "title": "Столични зоозащитници прибраха питбула убиец от Мокрище"}
{"url": "http://www.novinite.bg/articles/156571/Vav-Velikobritaniya-tajno-obsajdat-koj-shte-nasledi-Elizabet-Vtora", "text": "Във Великобритания е започнало тайно обсъждане кой може да наследи кралицата. Титлата не се предава задължително по наследство и няма да бъде предадена автоматично на принц Чарлс след смъртта на кралица Елизабет Втора.През април кралицата навършва 92 години. Няма формална процедура, по която да се посочи неин наследник. Обсъждането на бъдещата промяна в монархията е започнало в така наречената \"Британска общност\" - международна организация, в която членуват 53 независими днес държави. В миналото те са били част от британската империя. ", "date": "2018.02.13", "title": "Във Великобритания тайно обсъждат кой ще наследи Елизабет Втора"}
{"url": "http://www.novinite.bg/articles/156570/Uchenicite-sred-osnovnite-klienti-na-dilarite-v-Burgas", "text": "Бум на употребата на наркотици в училищата в Бургас. Напоследък рязко пада границата на употребяващите дрога, отчитат органите на реда. Само за три дни полицията в черноморския град е арестувала трима младежи.Дилърите обикновено са ученици. Атакуват клиентите - техните връстници в голямото междучасие или след края на часовете. В последните месеци стават все по-изобретателни в стемежа си да пласират \"стоката\" без да се набиват на очи, разказват от полицията. \"Обикновено крият наркотичните вещества в бельото си.Много често и момичета биват залавяни като разпространители на наркотични вещества.Те използват сутиените, за да крият дрогата\", обясни Венелин Русинов от \"Криминална полиция\". След зачестилите случаи контролът край училищата е затегнат още повече.", "date": "2018.02.13", "title": "Учениците - сред основните клиенти на дилърите в Бургас"}
{"url": "http://www.novinite.bg/articles/156572/Zadarjaniyat-u-nas-marokanec-bil-na-visoko-nivo-v-Islyamska-darjava", "text": "Задържаният за тероризъм мароканец е бил във високите структури на „Ислямска държава“. Това каза говорителят на главния прокурор Румяна Арнаудова в интервю за предаването „Денят започва“ по БНТ.„Истината е, че още на 13 януари група от 27 чужди граждани са влезли на територията на България през определените за това места – през т.нар. зелена граница, преминали са границата ни с Турция между селата Сладун и Маточина. Патрулите са ги установили на сутринта и те са били задържани – 6 мъже, 6 жени и останалите са деца. Изпратени са в центъра в Харманли, където е започната проверка\", каза Арнаудова. \"Интересното в този случай е, че 26 от лицата, които са роднини, са подали веднага заявление и са поискали да получат хуманитарен статут. Само това лице, за което ще говорим, не е подало подобно искане. То е носило в себе си пет различни документа за самоличност – сирийска лична карта, сирийски паспорт, испанска лична карта, документ за семейно положение, както и сирийско свидетелство за управление на МПС\", каза говорителката на Цацаров.\"В момента, в който българските служби установяват, че сирийският паспорт е обявен за издирване от Интерпол, е изпратена снимка на лицето там. Установено е, че всички тези документи са фалшифицирани – бланките са оригинални, но снимката на лицето е различна от тази, която би следвало да се намира на тези документи. В рамките на това международно сътрудничество е направена и лицево-идентификационна справка и когато се установява категорично, че това лице се издирва от мароканските власти, е била издадена заповед за задържане, която е изпратена на българската прокуратура. В рамките на този месец лицето е било настанено в център от закрит тип за настаняване на чужди граждани“, каза още Арнаудова и припомни, че миналия петък Върховната касационна прокуратура разпореди задържането му до 72 часа.„Според заповедта, която ние сме получили, лицето се издирва за създаване на група и подготовка на издирване на терористични действия, притежаване на незаконно огнестрелно оръжие в рамките на организационен проект, целящ да засегне националната сигурност и обществен ред в Мароко, организиране масово присъединяване към терористична организация, получаване на обучения, набиране на средства, както и набиране на големи групи от хора, които да се присъединят към „Ислямска държава“. На 5 и 6 февруари тази година в съда в Ал Рияд са разпитани двама съмишленици на задържаното лице и те са потвърдили, че то е лоялен участник в „Ислямска държава“, като според тях е във високите ѝ структури. Съдът във вчерашния ден установи временно задържане на лицето до 90 дни и в тези рамки очакваме мароканските власти да изпратят същинското искане за предаване на лицето, за да бъде съдено за тези престъпления, за които е обявено за издирване“, обясни тя.", "date": "2018.02.13", "title": "Задържаният у нас мароканец бил на високо ниво в 'Ислямска държава'"}
{"url": "http://www.novinite.bg/articles/156574/Globyavat-sas-7-leva-vatman-pushil-v-tramvaya", "text": "Ватман, сниман да пуши в кабината си в трамвай номер 5 в столицата, ще бъде санкциониран със 7 лв. Той ще получи и административно наказание „забележка”. Това каза пред БТВ зам.-директорът на Столичния електротранспорт инж. Иво Василев. В социалните мрежи пътник в трамвая публикува видео, на което се вижда как ватманът пуши и въпреки направената забележка от страна на възмутения човек, той не гаси цигарата. По думите на Василев контролните органи месечно регистрират 10-12 да пушат в кабините. Почивките на водачите в трамвайния транспорт са достатъчно големи в разписанието и се спазват, така че ватманите могат да посетят тоалетна и да пушат и не е нужно да пушат в кабините, каза още Василев. „Клипът е застраховка, и преди съм подавал сигнали, но това не е водело до каквато и да било проверка или реакция от съответните органи, защото нямам доказателства”, заяви авторът на видеото Иван Деспов. Зам.-директорът на Столичния електротранспорт обаче беше категоричен, че всяка жалба се проверява достатъчно подробно и ако се докаже, че съответният служител е виновен, задължително се санкционира.Има месечен график за проверки и когато се установят нарушители, се санкционират. Отделно от това Регионалната здравна инспекция също прави проверки, праща ни писма и санкционираме тези ватмани или шофьори на тролеи, за който е упоменато, че са пушили в кабината, обясни Василев.", "date": "2018.02.13", "title": "Глобяват със 7 лева ватман, пушил в трамвая"}
{"url": "http://www.novinite.bg/articles/156579/Mashtabna-akciya-na-policiyata-v-Kazanlak", "text": "Мащабна акция на ГДБОП и жандармерията в Казанлък.  Според източници на NOVA акцията е насочена срещу организирана група, която се занимава с разпространение на наркотици. Има задържани. ", "date": "2018.02.13", "title": "Мащабна акция на полицията в Казанлък"}
{"url": "http://www.novinite.bg/articles/156580/Kola-padna-ot-most-v-Sofiya", "text": "Кола падна от мост в София. Инцидентът е станал близо до кръстовището на Околовръстното шосе с бул. „Александър Малинов”.При падането, автомобилът се е обърнал по таван. Жената, която е управлявала колата, е пострадала и е откарана в болница. В автомобила не е имало други хора, освен нея.", "date": "2018.02.13", "title": "Кола падна от мост в София"}
{"url": "http://www.novinite.bg/articles/156577/18-godishna-majka-na-sad-za-ubijstvoto-na-maloletnata-si-dashterya", "text": "Окръжна прокуратура-Пловдив внесе обвинителен акт срещу 18-годишна майка, убила малолетната си дъщеря, съобщиха от прокуратурата, цитирани от БГНЕС.Окръжна прокуратура – Пловдив внесе за разглеждане в съда обвинителен акт срещу Гергана Благоева за това, че на 16.07.2017г., в гр. Стамболийски, умишлено е умъртвила другиго – рождената си дъщеря, намираща се в безпомощно състояние, поради възрастта си от 1 година и 10 месеца, като убийството е извършено по особено мъчителен за убитото дете начин – престъпление по чл. 116, ал.1, т.3, т.5 и т.6, вр. чл. 155 от НК.Обвиняемата е с мярка за неотклонение „задържане под стража”.Най-тежкото предвидено от закона наказание за извършеното от обвиняемата Благоева престъпление е доживотен затвор без замяна.", "date": "2018.02.13", "title": "18-годишна майка на съд за убийството на малолетната си дъщеря"}
{"url": "http://www.novinite.bg/articles/156581/Belgijski-prepodavatel-Balgariya-strada-ot-nevijdana-kravozaguba", "text": "Един от водещите вестници в Белгия \"Либр Белжик\" помества днес мнението на белгиец, преподавател в Американския университет в Благоевград, за България и председателството на Съвета на ЕС.Авторът Жан-Франсоа Кромбоа преподава съвременна европейска история и е завършил Брюкселския свободен университет. Той отбелязва, че председателството дава повод за осветяване на нашата страна и за оценка на напредъка й от присъединяването към ЕС преди 11 години.Кромбоа отчита, че нашата страна и Румъния са влезли в ЕС с много условия, сред които и наблюдението на Европейската комисия над правосъдието. Допълва се, че за управляващите у нас в последното десетилетие оставането на България извън Шенген е несправедливост, свързана с нерешителността на някои европейски ръководители да се изправят срещу общественото мнение в техните страни.Отбелязва се, че предложението ЕС да се развива на няколко скорости е било възприето у нас като пореден опит за ново разделение между държавите в Общността. Кромбоа нарича \"достойни за похвала\" приоритетите на българското председателство, но изразява опасение, че по тях няма да бъде постигнат значителен напредък.Той допълва, че неизбежно до края на председателството ще има работа около напускането на Великобритания и преговорите за следващия многогодишен бюджет на ЕС. Авторът посочва, че управляващата коалиция в нашата страна включва крайни десни националисти, \"отчасти проруски\", с расистки и ксенофобски убеждения.Той добавя, че крехкото мнозинство зависи от един глас от тези среди, създаващи постоянна заплаха с небляскавите си идеи. Кромбоа разказва за взаимодействието между социалисти и крайната десница, подкрепени от Българската православна църква, в отричането на Истанбулската конвенция с неверните твърдения, че документът узаконява \"трети пол\".От гледна точка на състоянието на икономиката в статията се казва, че нашата страна \"на хартия\" предизвиква завист с данните за ръст и с ниските данъци. Същевременно авторът пише, че България, като най-бедната в ЕС, страда от \"невиждана в историята кръвозагуба\" заради отпътуването на много млади хора в чужбина.Въпреки че за десетилетие доходите в България се удвоиха, те са под половината от средноевропейските, без да взимаме предвид пенсионерите, които живеят със 78 евро на месец, пише авторът. Спазването на основните права буди тревога, особено заради медиите, чиято собственост е събрана в ръцете на няколко души \"с повече от съмнителна известност\".Българските правителства често пренебрегват изискванията на ЕС за опазването на околната среда, втурват се в бетониране на брега на Черно море и планините, особено Пирин, където се цели развитие на масов и евтин туризъм, посочва в статията преподавателят.", "date": "2018.02.13", "title": "Белгийски преподавател: България страда от невиждана кръвозагуба"}
{"url": "http://www.novinite.bg/articles/156584/Do-sedmica-zapochva-ukrepvaneto-na-svlachishteto-v-Bankya", "text": "Кметът на София Йорданка Фандъкова посети на място образувалото се свлачище в Банкя и разговаря с проф.д-р инж. Георги Франгов от ВСУ „Любен Каравелов“ и кмета на район Банкя Рангел Марков, с които уточниха предприетите действия. На срещата присъства и директора на Дирекция „Аварийна помощ и превенция“ Красимир Димитров.Кметът Фандъкова изиска екипите да работят бързо и в добра координация. До седмица екипът, ръководен от проф.Франгов, който е хидрогеолог, трябва да направи предписания за извършване на аварийно-укрепителни действия с цел стабилизиране на свлачищния процес. На базата на тези предписания ще бъдат предприети укрепителни дейности. Успоредно с това в рамките на около един месец ще бъдат направени хидрогеоложки и лабораторни проучвания, с които ще се установи какво е необходимо за проект за трайно укрепване.Според проф.Франгов най-вероятна причина за свлачището са подпочвени и повърхностни води, както и неправилни зауствания.Кметът Фандъкова поиска „Софийска вода“ да започне видеозаснемане и лабораторни изследвания на ВиК мрежата в района на свлачището. ", "date": "2018.02.13", "title": "До седмица започва укрепването на свлачището в Банкя"}
{"url": "http://www.novinite.bg/articles/156586/58-ot-balgarite-ne-odobryavat-Istanbulskata-konvenciya", "text": "Общественият ефект от дебата за Истанбулската конвенция е сериозен - огромната част от пълнолетните българи се оказват въвлечени в него. Сериозно е неодобрението към документа. Други теми от публичния дебат в последните дни обаче срещат одобрение – например, проверкитена компетентните органи в различни сектори. Това са част от изводитеотизследователската програма на „Галъп интернешънъл“, независима от външно финансиране.86% са чули за Истанбулската конвенция. Това на практика означава всички. Сред чувалите 58% не одобряват България да я приеме, а 19% одобряват България да приеме документа. Съотношението е приблизително три към едно. Останалите се колебаят. Във всички социални групи преобладава отрицанието. Известно изключение са привържениците на ГЕРБ, където близо една трета  приемат конвенцията, а две пети все пак я отхвърлят.Разбира се, по този въпрос едва ли има огромна запознатост, но в такива обществени дискусии е важно да се провери най-вече какъв образ се е създал. Общият имидж на конвенцията очевидно е негативен за българите. От темите от последните дни явно сериозно се подкрепят най-вече различните типове проверки на съответните контролни органи – проверки на имущество, проверки на кметове, проверките в железниците и т.н. Например, 78% споделят мнението, че никога не е късно да се проверява нечие богатство. 20% обаче смятат, че вече е много късно.По повод скорошните разкрития по отношение на железниците, респондентите бяха помолени да дадат цялостна оценка на БДЖ по скалата от 2 до 6. Средната оценка е 3.2. Тя е доста нисък атестат за общото състояние на железниците, макар и да не е безнадеждно лош. Обществото е безусловно съгласно, че положението с подобни системи като железниците е твърде тежко, но дава и шансове за поправяне.Изследване „лице в лице“ („Политически и икономически индекс на Галъп интернешънъл“) сред 776 души, проведено между 2 и 9 февруари, както и експресен сондаж, осъществен между 31 януари и 1 февруари сред 801 души по специалната панелна методика, която осигурява възможно най-висока представителност на данните Абсолютна максимална грешка е ± 3.5 при 50% дялове. 1% от извадката е равен на около 55 хиляди души. ", "date": "2018.02.13", "title": "58% от българите не одобряват Истанбулската конвенция"}
{"url": "http://www.novinite.bg/articles/156591/Dyado-Dobri-pochina-na-103-godini", "text": "Дядо Добри (Добри Добрев) – стогодишният старец, който обикаля улиците на София от години, събирайки пари за църквата, е починал. Тъжната вест се разпространи в социалните мрежи бързо във вторник следобед. За смъртта на 103-годишния старец, едно от лицата на столицата, съобщиха и в официалната „Фесбук“ страницата, посветена на дядо Добри, предаде БГНЕС.Няма човек в България, който да не е чувал за историята на дядо Добри. Столетникът се прочу с щедрите си дарения за храм-паметника „Александър Невски”. Неведнъж е попадал в телевизионните репортажи именно заради скромния си начин на живот и голяма щедрост. Дядо Добри бе вдъхновение както за професионални, така и за любители фотографи, които са го запечатвали на уникални фотографии, облечен с шаячна аба, дебела шапка, торба през рамо и свински цървули - облекло типично за 19-ти век.Историята за дядо Добри, който ежедневно изминава 10 км от дома си в село Байлово до София, за да моли минувачите за няколко монети, стигна дори до папа Франциск. Преди четири години светият отец разказа как бил развълнуван от факта, че мъжът с бавна походка и превит гръб е дарил над 50 000 долара, които събрал на улицата, за социални дейности. Дядо Добри даряваше дори социалните си помощи. Той сам е дал 11 хиляди лева за ремонта на покрива на селската църква в Байлово, за църквата в Горно Камарци пък е събрал 10 хиляди, за Елешница - 15 хиляди лева. ", "date": "2018.02.13", "title": "Дядо Добри почина на 103 години"}
{"url": "http://www.novinite.bg/articles/156575/Valeri-Simeonov-NFSB-shte-glasuva-protiv-Istanbulskata-konvenciya", "text": "Тази конвенция няма да бъде подкрепена от Националния фронт за спасение на България, от неговите депутати, но референдум няма да бъде подкрепен също. Защото това са 30 милиона лева, 30 милиона грешни пари, които ще бъдат изхвърлени, ще бъдат похарчени за една глупост. Това заяви в студиото на \"Денят започва\" вицепремиерът и председател на НФСБ Валери Симеонов. Той определи референдум по темата като \"абсолютно излишен\".Сериозни въпроси като ратифицирането на Истанбулската конвенция се разглеждат и обсъждат на политически съвет, а не в телевизионни студия. Такъв съвет не е имало, въпросът не е обсъждан, въпросът е изключително сериозен, коментира вицепремиерът Валери Симеонов.Симеонов отрече да е бил на тайна среща с Цветан Цветанов, за да уговаря поведението на депутатите от НФСБ, когато се гласува Конвенцията. През последните 14 дни двамата нито са се виждали, нито са се чували, обясни той.Симеонов коментира и отношенията в Обединени патриоти и обясни, че напоследък липсвала комуникация. Дали ще се \"изчистят\" взаимоотношенията зависи от Каракачанов, заяви Симеонов.Вицепремиерът Валери Симеонов коментира и темата Пирин - не се излиза на един сантиметър от зоната, не се слага една тухла, нищо абсолютно не се прави освен един втори кабинков лифт, с който да отпушим тези опашки, обясни той. И добре е хората, които протестират да го знаят. Трябва да се назовава истината и никакво застрояване на Пирин няма да има, допълни той. ", "date": "2018.02.13", "title": "Валери Симеонов: НФСБ ще гласува против Истанбулската конвенция"}
{"url": "http://www.novinite.bg/articles/156578/Fandakova-Shte-dadem-pari-za-kameri-na-vsyaka-detska-gradina", "text": "Всяка детска градина в София, в която родители и персонал постигнат съгласие за поставяне на камери, ще получи пари за това от Столична община. Това заяви кмет Йорданка Фандъкова по Нова тв. Няма оправдание за насилие над деца, категорична бе тя. И допълни, че хора, които упражняват физическо или психическо насилие над подрастващи, нямат място в подобни институции.Кметът коментира, че видеонаблюдението е възможност „не само да се контролира, но и да се превентира” насилието над деца.По думите й в такива случаи трябва да се реагира бързо.", "date": "2018.02.13", "title": "Фандъкова: Ще дадем пари за камери на всяка детска градина"}
{"url": "http://www.novinite.bg/articles/156582/Iskat-legitimen-prevod-na-Istanbulskata-konvenciya-predi-sadat-da-vzima-reshenie", "text": "Ние от ВМРО – Българско национално движение припомняме, че именно несъстоятелността на българския превод беше използвана като мотив в основната битка на поддръжниците на Конвенцията на Съвета на Европа за превенция и борба с насилието над жени и домашното насилие, известна като Истанбулската конвенция. Именно мандатоносителят – ПП ГЕРБ, още в началото на годината, след гласуването на 03.01.2018 г. на документа в МС, изрази своите притеснения, че проблемът в неразбирането на текста идва от некоректния превод и заяви, че ще поиска официален такъв от Съвета на Европа. До този момент обаче, вече месец и половина по-късно, такъв няма.Ето защо ние от ВМРО – Българско национално движение питаме по кой текст Конституционният съд на Република България ще направи своето тълкувателно решение – по българския, обявен от сезиращия субект (ПП ГЕРБ) за несъстоятелен, или по английския и/или френския, на които е подписана конвенцията, и които са официални по силата на международното право.Преди да отделим внимание на двете възможни хипотези – нека обърнем внимание на още един детайл. Текстът, с който ще се съобразяват българските съдилища, респективно е преводът на български, който е подписан първоначално от Министерство на правосъдието, след което е приет от Министерския съвет на Република България, след това е внесен в Народното събрание и (евентуално) ратифициран някой ден. От това следва именно този текст да бъде публикуван и в „Държавен вестник“, което вече го прави официален документ, релевантен към правната система на Република България. Нещо повече – наддържавен документ, който има по-висока правна сила от българското законодателство (дори по-висока от Конституцията!), а това ще доведе до промени в редица закони, включително Основния закон на държавата.Ето оттук следват вече и нашите съществени въпроси. Текстът, който е подписан от Министерство на правосъдието, приет от МС и внесен в НС на Република България, и който е меродавен към настоящия момент ли е текстът, по който уважаемите конституционни съдии от КС на Република България ще се произнесат? Ако това е текстът, който е спорен дори според радетелите на Конвенцията, то не е ли противоконституционно Конституционният съд да се произнесе по нелегитимен текст?Ето защо ние от ВМРО – БНД призоваваме конституционните съдии да не дават ход на делото, преди да бъде изчистен въпросът с легитимността на текста на Конвенцията. Призоваваме Външното министерство на страната ни да спази процедурата, като направи нов превод, който да изпрати за одобрение в Съвета на Европа, и едва след това т.нар. Истанбулска конвенция да бъде гледана по същество от Конституционния съд.Припомняме също така, че в началото на миналата седмица, след консултация с водещи юристи, ние от ВМРО изказахме своите аргументи и обърнахме внимание, че при ратифициране на документа ще се наложат не само законодателни промени (в над 20 закона), но и на фундаментални текстове от Конституцията на Република България, чиято промяна може да направи само ВНС (според чл. 6 от КРБ). Също така припомняме още няколко притеснителни факта около легитимността на Конвенцията на Съвета на Европа за превенция и борба с насилието над жени и домашното насилие, известна като Истанбулската конвенция. А именно – още при самото обсъждане на документа в Съвета на Европа са възникнали сериозни противоречия. Даже от българска страна са направени забележки относно спорните и днес дефиниции за джендър и социален пол. Те не са взети под внимание. Нещо повече – всеки пробен документ, който се приема от Съвета на Европа, се гласува от Съвета на министрите на СЕ с консенсус. Т.нар. Истанбулска конвенция обаче не минава през тази съгласувателна процедура. Тя не е била гласувана, точно заради скандалите, които я съпровождат още при създаването. Направо се пристъпва към нейното подписване в Истанбул.А що се отнася до това дали в документа съществуват или не понятия, различни от традиционните и общоприети за българските нрави, морал и правна система – нужен е обикновен прочит, както и запознаване с , който представлява инструментариум за защита правата на ЛГБТ общността. В него ясно и точно се посочват механизмите за въвеждане на терминологията и специалното отношение на държавите към тази общност. На стр. 13 (абзац предпоследен) дори има специални препоръки тези права нарочно да бъдат вкарани в подготвяната Конвенция на Съвета на Европа за превенция и борба с насилието над жени и домашното насилие. ", "date": "2018.02.13", "title": "Искат легитимен превод на Истанбулската конвенция преди съдът да взима решение"}
{"url": "http://www.novinite.bg/articles/156583/Krajba-na-kopachki-za-bitkojni-v-Blagoevgrad", "text": "Голям обир на машини за \"копаене\" на криптовалута беше извършен в Благоевград. Задигнати са компютри на стойност над 200 000 лева.Компютрите се намирали на петия етаж в сграда в индустриалната част на града. Обирът станал в събота, но не е отразен в полицейския бюлетин.Във времето след 17 ч. крадците задигнали 21 машини. Преди това заглушили СОТ-а и спрели тока в сградата. Тя се охранява от частна охранителна фирма, като до 22 ч. има жива охрана.По това време обаче охранителят не бил на работното си място и вече е уволнен. Въпреки че полицията реагирала бързо след подадения сигнал и блокирала всички пътища наоколо, крадците избягали.", "date": "2018.02.13", "title": "Кражба на \"копачки\" за биткойни в Благоевград"}
{"url": "http://www.novinite.bg/articles/156585/Obmislya-se-otkrivaneto-na-poleti-Sofiya-Pekin", "text": "Разкриването на директна авиолиния между София и Пекин е една от водещите теми на провеждащата се днес в НДК неформална среща на министрите на туризма от ЕС. Друг акцент е развитието на балкански туристически маршрути, както и отношенията между Европа и Турция.\"Най-важното нещо е нивото на финансиране, защото туризмът е много, много деликатен сектор. Той е свързан с много други сектори. Транспорт, например - да, различно звено е, но без транспорт до дадена страна просто няма туризъм\", каза еврокомисарят по вътрешен пазар, индустрия, предприемачество и малки и средни предприятия Елжбета Бенковска, цитирана от Нова телевизия.\"Говорейки за Турция - тя е изключително важна за България. Знаете, че процесът на диалог между Турция и ЕС е много сериозен. През май под шапката на България ще има и среща във Варна. Ще се разбере доколко Турция се доближава. За нас това е важно\", заяви министърът на туризма Николина Ангелкова. ", "date": "2018.02.13", "title": "Обмисля се откриването на полети София-Пекин"}
{"url": "http://www.novinite.bg/articles/156587/Franciya-vrashta-redovnata-voenna-slujba", "text": "Две десетилетия, след като Париж отмени задължителната военна служба, тя ще бъде въведена отново във Франция, заявиха от правителството във вторник. Това означава, че френският президент Еманюел Макрон ще спази едно от обещанията в предизборната си кампания, предаде Нова ТВ, позовавайки се на БГНЕС. Макрон изненада всички в страната, след като преди година заяви, че ако бъде избран, ще направи задължително младите хора да прекарат поне един месец в армията „и да имат пряк досег с изискванията на военната служба“. Той оправда тази своя идея с нуждата от социално обединение в общество, където младите хора имат множество различия в представата си за света.Но тези предложения доведоха и до негативни реакции в армията, която вече има достатъчно сериозни ангажименти с изпълнението на антитерористични мисии в Близкия изток и Западна Африка, както и да следи за потенциални джихадисти у дома. Опозиционни партии и експерти предупредиха и за евентуалните разходи по обучението на около 800 000 младежи годишно. Миналата седмица министърът на отбраната Флоранс Парли заяви, че „военната служба все пак може и да не е задължителна.“Но говорителят на правителството Бенжамен Гриво потвърди, че планът на Макрон е за задължителна военна служба и президента не се е отказал от идеята си. През януари Макрон - който е първият френски президент, който не е служил във войската - настоя, че не се опитва да съживи традицията. А тя беше отменена от бившия президент Жак Ширак. Президентът заяви, че главната цел е да се създадат за младите мъже и жени „общи социални, културни и природни каузи, които да бъдат защитавани по всяко време.“ Правителството планира да изпробва плана през 2019 г. ", "date": "2018.02.13", "title": "Франция връща редовната военна служба"}
{"url": "http://www.novinite.bg/articles/156576/Zapochva-naj-prestijnoto-izlojenie-na-kucheta-v-SASht", "text": "Близо 3000 хиляди кучета от най-различни породи си дават среща в нюйоркската зала \"Медисън скуеър гардън\" за най-престижното киноложко изложение в страната - \"Уестминстър кенъл клъб дог шоу\", предава Ройтерс. Тази година ще се състезават домашни любимци от 50 американски щата и от 16 страни, сред които Канада, Мексико, Япония, Русия, Австралия, Китай и др. Мнозина определят шоуто като кучешката версия на Олимпийските игри. По ирония на съдбата тази година Зимната олимпиада в южнокорейския град Пьончан съвпада с провеждането на \"Уестминстър кенъл\". В двата дни на състезанията ще участват 2882 кучета, като през 2017-а техният брой беше 2798. На изложението са представени 201 породи, които по традиция са разделени в седем групи. Победителите във всяка от категориите след това се срещат на финала, за да бъде определено четириногото, носител на голямата награда, трофея \"Най-добър в шоуто\". Миналата година победител стана женската немска овчарка Румър.", "date": "2018.02.13", "title": "Започва най-престижното изложение на кучета в САЩ"}
{"url": "http://www.novinite.bg/articles/156589/Predlagame-na-Evropa-karta-sas-100-turisticheski-obekta", "text": "Малта подкрепя идеята на България да се създаде карта на 100-е европейски туристически обекта. Предложението бе направено от министъра на туризма Николина Ангелкова по време на срещата на високо равнище на ресорните министри от ЕС, събитие от клас „А“ в календара на Българското председателство на Съвета на ЕС. Идеята за картата на европейските обекти възникна след диалог с неправителствения сектор. На работна дискусия министър Ангелкова и Конрад Миззи, министър на туризма на Малта обсъдиха предложенията на съвета, както и възможностите за общи инициативи в сектора. Министър Миззи посочи, че одобряват и идеята да се направи Европейски фонд за туризъм.Министър Ангелкова представи пред колегата си постиженията на българския туризъм през миналата година. Тя съобщи, че чуждестранните туристи посетили страната са повече от 8,8 млн. и са се увеличи с 7,6 на сто спрямо година по-рано. Прогнозите са тази година също да има нарастване, допълни министърът.Двамата коментираха и възможността за откриване на директна авиолиния между Малта и България. Министрите се обединиха около мнението, че директната транспортна връзка ще подпомогне туризма в двете държави и ще допринесе за повече пътувания на българи в Малта и на малтийци у нас. През 2016 г. е отбелязан висок ръст от над 118% на малтийските туристи в България., нараствайки до близо 5000. При пътуванията на българите зад граница Малта се нарежда сред водещите 50 дестинации.През миналата година те са се увеличили с над 38 на сто и достигат близо 13 хил. Министър Ангелкова покани колегата си Миззи за участие във втория Международен конгрес на световните цивилизации и древните маршрути. Събитието се организира съвместно от българското Министерство на туризма и Световната организация по туризъм. Форумът ще се проведе в средата на ноември в София.", "date": "2018.02.13", "title": "Предлагаме на Европа карта със 100 туристически обекта"}
{"url": "http://www.novinite.bg/articles/156569/Tramp-dava-nad-2-mlrd-dolara-za-nova-sgrada-na-FBR-vav-Vashington", "text": "Администрацията на президента Доналд Тръмп поднови подкрепата си за изграждане на нова сграда за централата на ФБР и посочи, че смята да поиска тази годна от Конгреса 2,175 млрд. долара за целта, предаде Ройтерс.Това искане е част от обявената вчера от президента на САЩ програма за обновяване на инфраструктурата на страната, предвиждаща разходи за около 1500 млрд. долара.Поисканите специално за ФБР пари ще отидат за събарянето на огромната стара сграда на федералното бюро на Пенсилвания авеню във Вашингтон, построена през 1970-те години. На редица места около нея са поставени заграждения за предпазване от паднали отломки.Досега ФБР търсеше терени за постройка на нова сграда в щатите Мериленд или Вирджиния около Вашингтон. Общата цена на новата постройка се изчислява на 3,3 млрд. долара. ФБР вече е заделило 1,125 млрд. за новото строителство. \"Добавката\" на Тръмп ще позволи проектът да бъде стартиран.", "date": "2018.02.13", "title": "Тръмп дава над 2 млрд. долара за нова сграда на ФБР във Вашингтон"}
{"url": "http://www.novinite.bg/articles/156573/Zelena-zona-v-oshte-chetiri-rajona-na-Sofiya", "text": "Разширяването на зелената зона за платено паркиране в София влиза в комисията по транспорт към СОС утре. Предложенията са на кметовете на \"Оборище“, „Лозенец“, „Възраждане“ и „Красно село“. Обществените обсъждания и в четирите района са преминали, това бе необходимото условие, за да бъдат внесени проектите за още платени паркоместа в столицата. По лев на час или по 100 лв. за годишен стикер за жителите на район \"Оборище\" ще се плаща и по \"Христо и Евлоги Георгиеви\", \"Ген. Данаил Николаев\", \"Ситняково\", \"Черковна\" и \"Султан тепе\".В \"Красно село\" платената зона ще обхване Кривата река - улиците между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\".В район \"Възраждане\" зелената зона ще е между \"Сливница\", \"Константин Величков\", бул. \"Ген. М. Д. Скобелев\" – ул. \"Опълченска\", ул. \"Димитър Петков\" и др. От октомври нови платени места за паркиране бяха създадени в районите „Средец“ и „Лозенец“. В „Средец“ бяха разкрити 1193 паркоместа между булевардите \"Цариградско шосе\", \"Евлоги и Христо Георгиеви\", \"Михай Еминеску\" и улиците \"Мизия\" и \"Хан Омуртаг\". В „Лозенец“ въведоха 3500 места за платено паркиране. Новата платена зона обхвана участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\".Сега предстои разширение на зелена зона и в Горни Лозенец. ", "date": "2018.02.13", "title": "Зелена зона в още четири района на София"}
