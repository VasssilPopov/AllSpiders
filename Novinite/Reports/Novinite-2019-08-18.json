{"url": "https://www.novinite.bg/articles/179297/Amazon-vnedri-licevo-razpoznavane-tragnaha-i-konspirativni-teorii", "text": "Експерти на Amazon, занимаващи се с лицево разпознаване, се похвалиха с пробив - техният софтуер с изкуствен интелект вече разчита и \"страх\", разказва Wired.Засичането струва по 0,001 долара на изображение, а може и по-малко, ако ви трябва да обработите над 1 млн. снимки.Rekogservation вече се ползва от различни клиенти - както полицейски управления, така и частни компании. За какво вторите използват подобен софтуер, не е ясно, а и Amazon отказва да сподели.Софтуерът Rekogservation разпознава скала от 7 емоции - \"щастлив\", \"тъжен\", \"ядосан\", \"изненадан\", \"отвратен\", \"спокоен\" и \"объркан\". Вече и осма - \"страх\".Въпреки това в описанието на програмата пише изрично:\"Този продукт не определя вътрешното емоционално състояние на човека и не трябва да се използва по такъв начин.\"Amazon не е единствената компания, която предлага такъв продукт - Google има от 2016 г., Microsoft - от 2015 г., въпреки че Бил Гейтс и наследникът му в компанията са искали регулации.Според множество специалисти четене на емоции само от снимка е фундаментално грешно.", "date": "2019.08.18", "title": "Amazon внедри лицево разпознаване, тръгнаха и конспиративни теории"}
{"url": "https://www.novinite.bg/articles/179291/Prezidentat-Ne-biva-da-preinachavame-istoriyata-daljim-go-na-geroite-ot-minaloto", "text": "Нека не се крием зад \"дълбока политика\" на \"благоразумие\", защото е въпрос на национално достойнство да не позволим да бъде преиначавана историята, нито да бъдат забравени справедливите искания на тракийци и да бъдат отлагани за някой следващ ден. Това заяви президентът Румен Радев на тържественото отбелязване на 116-ата годишнина от Илинденско-Преображенското въстание в местността Петрова нива, което се проведе под негов патронаж. Държавният глава подчерта, че българите не търсят отмъщение, но не могат да забравят пепелищата, които погълнаха не само домове и имане, а хиляди човешки съдби.В словото си на церемонията президентът припомни думите на един от ръководителите на въстанието Михаил Герджиков, че на Преображение през 1903 г. тракиецът въстана, \"за да изпълни своя дълг като човек и като българин пред своя род и към себе си\". Страница, написана с кръвта на шепа юнаци, изправили гордо вдигнати глави в една отчаяна, но достойна битка за справедливост.\"От Илинден, през Преображение, до Кръстовден, македонските и тракийските българи водят борба за свобода, избирайки смъртта пред скотския живот\", припомни държавният глава. След конгресите в Смилево и Солун, на легендарното тракийско Оборище, делегатите от Одринския революционен окръг решават да застанат рамо до рамо с братята си от Македония, за да принесат и своя дан пред олтара на революцията.Отговорност на всеки български държавник е да бъде редом с наследниците на изстрадалите, призова още Румен Радев и добави, че това е единственият цивилизован и европейски начин да постигнем завета на революционери като геройски загиналия във въстанието войвода Георги Кондолов.Президентът и върховен главнокомандващ на въоръжените сили Румен Радев прие почетния строй на представителните роти на Българската армия и присъства на отслужването на заупокойна молитва в храма \"Света Петка”. В тържественото отбелязване на 116-ата годишнина от Илинденско-Преображенското въстание участваха кметът на Община Малко Търново Илиян Янчев, председателят на Съюза на тракийските дружества Красимир Премянов, народни представители, представители на изпълнителната власт и хиляди граждани.", "date": "2019.08.18", "title": "Президентът: Не бива да преиначаваме историята, дължим го на героите от миналото"}
{"url": "https://www.novinite.bg/articles/179293/Vadyat-jlachkata-na-Yunker-po-speshnost", "text": "Председателят на Европейската комисия Жан-Клод Юнкер се е върнал в Люксембург за спешна операция на жлъчката, предаде \"Политико\". Той е прекъснал лятната си ваканция в Австрия и се е върнал в родния си Люксембург.Петгодишният мандат на Юнкер изтича в края на октомври.Очакваше се идната седмица той да участва в срещата на Г-7 - седемте най-развити индустриални страни в света - в Биариц, Франция.\r\n\r\n\r\n\r\n", "date": "2019.08.18", "title": "Вадят жлъчката на Юнкер по спешност"}
{"url": "https://www.novinite.bg/articles/179288/Franciya-ni-prashta-za-poslanik-jena-bila-e-rektor", "text": "Новият посланик на Франция у нас ще бъде преподавателка с дълъг стаж в образованието, доскорошен ректор на  и дебютант в дипломацията, по информация на бТВ. Флоранс Робин трябва да поеме поста в началото на септември след приключването на мандата на сегашния посланик Ерик Льобедел.Това е станало ясно от изказване по време на церемония за връчването ѝ на френския Орден за заслуги в Нанси, отбелязва седмичникът „Ла Семен”. Макар да няма официално съобщение на френското външно министерство, Флоранс Робин вече е попълнила новата си длъжност в профила си в linkedin. Новината за смяната на кариерното поприще на Робин и преминаването ѝ от сферата на образованието към екипа на френското външно министерство е съобщено от АЕФ Инфо, но не се уточнява в коя мисия ще бъде назначена.Флоранс Робин е била ректор на академията на Нанси-Мец. Оглавявала е и академиите в Гвиана, Руан и Кретьой. Три години е генерален директор, отговарящ за училищното образование във Франция, като е първата жена, назначена на този пост. В периода между 2004 и 2009 г. е главен инспектор за националното образование. Завършила е физика в Кашан, има докторат по епистемология и история на науките от университета „Дени Дидро” - Париж VII. Досега единствената жена посланик на Париж в България е била Кристиан Малишенко, която ръководи дипломатическата мисия по времето на соца от 1975 до 1980 г., отбелязва бТВ.", "date": "2019.08.18", "title": "Франция ни праща за посланик жена, била е ректор"}
{"url": "https://www.novinite.bg/articles/179289/Choveshki-cherep-be-nameren-do-vodoem-kraj-Negovan", "text": "Разчленен човешки труп беше открит край водоема до софийското село Негован. Местен жител е подал сигнал за открит череп в близост до водоема на селото, съобщават от МВР. Веднага са организирани и към мястото са изпратени екипи от криминалисти и експерти на СДВР. При извършения първоначален оглед е установено, че намереният череп е човешки, открити са и останки от тяло.Процесуално-следствените действия продължават и в момента, в рамките на които ще се установява самоличността и всички обстоятелства около случая.", "date": "2019.08.18", "title": "Човешки череп бе намерен до водоем край Негован"}
{"url": "https://www.novinite.bg/articles/179285/Slanceto-dominira-no-sledobed-moje-da-se-poyavyat-oblaci", "text": "Атмосферното налягане днес е малко по-високо от средното за месеца и ще остане без съществена промяна.Ще е слънчево, след обяд с временни увеличения на облачността. Ще духа слаб до умерен вятър от север-североизток. Максималните температури ще са между 27° и 32°, сочи прогнозата на НИМХ.В планините ще е предимно слънчево, след обяд с временни увеличения на облачността. Ще духа слаб, по високите и открити части – умерен вятър от север-северозапад. Максималната температура на височина 1200 метра ще е около 19°, на 2000 метра - около 13°.По Черноморието ще е предимно слънчево. Ще духа слаб до умерен вятър от изток-североизток. Максималните температури ще са 26-28°. Температурата на водата е 26–27°. Вълнението на морето ще е 1-2 бала.На 18.08.2019 слънцето ще изгрее в 06:36 часа и ще залезе в 20:24 часа. Продължителност на деня 13:48 часа.На 18.08.2019 луната ще изгрее в 22:07 часа и ще залезе в 09:06 часа. Осветеност на диска в 0h UT 94 %. Фаза на луната: след пълнолуние преди последна четвърт.", "date": "2019.08.18", "title": "Слънцето доминира, но следобед може да се появят облаци"}
{"url": "https://www.novinite.bg/articles/179286/Minorite-imat-profesionalen-praznik-pochitame-Sveti-Ivan-Rilski", "text": "На 18 август Българската православна църква чества успението на един от почитаните български светци - Иван Рилски - Свети Йоан Чудотворец. Той е покровител на българския народ и основател на Рилския манастир.Смятан е за покровител на миньорите, затова денят е определен за техен професионален празник. Свети Йоан Рилски се родил в края на IX в. в село Скрино в Осоговската планина. Живял е по времето на княз Борис и сина му Владимир, на цар Симеон и на сина му Петър, когато християнството широко се разпространявало по българските земи. Като младеж той решил да се посвети в служба на Бога и постъпил в манастир. Скитал се много и накрая се установил в Рила, където основал Рилския манастир. Наречен от народа Чудотворец, защото славата му, че помага на хората в беда и изцерява от тежки болести, се разнесла из целия Балкански полуостров. Легендата разказва, че цар Петър I е отишъл от столицата Велики Преслав до Рила, за да се срещне с него, но заради смирението си монахът не пожелал да се запознае с владетеля. Приел плодовете и храната, но не и златото, което царят му дарил. Жестът му спечелил още уважение и увеличил броя на учениците, които идва ли при него. Издъхнал през 946 г. и бил погребан в малката манастирска църква на Светата Рилска обител. Около 980 г. мощите му били открити и пренесени в София, а той бил канонизиран за светец. Църквата ни почита Св. Йоан Рилски на три дати - 18 август, 19 октомври и 1 юли.На 18 август се почита Успението на Св. Йоан Рилски - денят на неговата кончина. На 19 октомври - пренасянето на мощите на светеца от София във Велико Търново. Този празник е наречен от местните хора Ден на отеца. На 1 юли се отбелязва връщането на мощите на Св. Иван Рилски от Велико Търново в Рилската обител през 1469 година. И на трите празника почит към светеца отдават хиляди богомолци, които се покланят пред чудотворните му мощи, съхранявани в манастирската черква.", "date": "2019.08.18", "title": "Миньорите имат професионален празник, почитаме Свети Иван Рилски"}
{"url": "https://www.novinite.bg/articles/179296/Martin-Trifonov-razkaza-s-podrobnosti-za-zverstvoto-v-Sotirya", "text": "Заподозреният за убийството на 7-годишно дете в сливенското село Сотиря Мартин Трифонов е признал вината си пред служебния си защитник. Това се е случило в болницата в Сливен, твърди bTV, като се позовава на адвоката, който държавата е осигурила на 21-годишния младеж.Трифонов беше настанен в лечебното заведение в петък, след като беше прострелян в краката при залавянето му. Прокуратурата вчера повдигна три обвинения на 21-годишния мъж – за убийство по особено жесток начин на непълнолетно лице, за изнасилване и за блудство.Мартин Трифонов е разказал с подробности извършеното от него и какво точно се е случило. Адвокатът призна, че става въпрос за смразяващи детайли за престъплението и отказа да ги коментира. Мартин казал, че осъзнава какво е направил, че съжалява.Той изтъкнал, че по време на престъплението бил пиян – първо пил ракия, после бира. Всичко, което заподозреният е разказал, тепърва ще бъде проверено. За целта ще бъде проведен следствен експеримент на мястото на престъплението.Според неговия служебния защитник в подобни случаи едва 70% от думите на задържаните за тежки престъпления могат да бъдат приети като истина и се потвърждават в хода на следствието.", "date": "2019.08.18", "title": "Мартин Трифонов разказа с подробности за зверството в Сотиря"}
{"url": "https://www.novinite.bg/articles/179292/Vadyat-jlachkata-na-Yu", "text": "Председателят на Европейската комисия Жан-Клод Юнкер се е върнал в Люксембург за спешна операция на жлъчката, предаде \"Политико\". Той е прекъснал лятната си ваканция в Австрия и се е върнал в родния си Люксембург.Петгодишният мандат на Юнкер изтича в края на октомври.Очакваше се идната седмица той да участва в срещата на Г-7 - седемте най-развити индустриални страни в света - в Биариц, Франция.\r\n\r\n\r\n\r\n", "date": "2019.08.18", "title": "Вадят жлъчката на Ю"}
{"url": "https://www.novinite.bg/articles/179295/Majkata-na-ubitata-Kristi-kaza-kakvo-iska-da-se-sluchi-s-izverga-Martin", "text": "Никой не ѝ е оказал първа помощ. Дори капка въздух никой не ѝ е дал. Това заяви в ефира на Нова тв майката на жестоко убитата в сливенското село Сотиря 7-годишна Кристин - Гергана Драгиева.\"Човекът, извършил убийството, не трябва да умира. Той трябва да се мъчи доживот\", категорична е майката на убитата Кристин. \"Не ѝ пипнаха ръчичката, дори не ѝ пипнаха гърлото. Не ѝ пипнаха сърчицето, а тя дишаше и викаше: \"Бабо, гушкай ме”.До последно бяхме сами в линейката и виках, но те дори не спряха линейката, някой да се качи до мен\", разказа бабата Милка Георгиева. И показа снимка на внучката си: \"Това е нашата внучка, това е нашето слънце, което няма да се върне\".Предстои в понеделник Окръжният съд в Сливен да разгледа мярката за неотклонение на Мартин. Ако той не може да стане от болничното легло, магистратите са готови да отидат при него.", "date": "2019.08.18", "title": "Майката на убитата Кристи каза какво иска да се случи с изверга Мартин"}
{"url": "https://www.novinite.bg/articles/179287/Simeonov-Maj-se-razdelyame-s-GERB-stranata-e-v-politiko-ikonomicheska-kriza", "text": "На честванията по повод 116-ата годишнина от избухването на Илинденско-преображенското въстание Симеонов намекна, че е много вероятно да се разделят с ГЕРБ, ако големият коалиционен партньор не промени принципите си на правене на политика.\r\nВалери Симеонов започна разговора с думите, че снощи, на фестивала в Жеравна, се е срещнал с доскорошния втори човек в ГЕРБ Цветан Цветанов, но не пожела да конкретизира какво точно са говорили.\r\n\"Ще имаме Коалиционен съвет с Красимир Каракачанов и смятам, че предстоят доста сериозни промени в отношенията ни с ГЕРБ, тъй като държавата не върви в правилна посока. Намираме се в икономическо-политическа криза. Ще извадим на масата тежките въпроси пред г-н Борисов още през септември, защото в последните месеци България получава много сериозни икономически удари. На първо място - състоянието на българската енергетика. Още не е решен проблемът с високите цени на тока, вследствие на борсовите спекулации. За съжаление продължава и финансирането на ТЕЦ-Варна на Ахмед Доган с държавни пари и отстраняването на шефа на НЕК въобще не е решение\", коментира Симеонов.\r\nСлед това той продължи с тема \"Животновъдство\". По думите му на фермерите бил нанесен смъртоносен удар с мерките за африканска чума. Валери Симеонов разкри, че още в началото на избухването на епидемията лично е разговарял с вътрешния министър Младен Маринов и го е призовавал да изолират напълно първите огнища в Русенско, но нищо не било направено, вследствие на което заразата плъзна в цялата страна. \"Доживяхме до момента на пълно унищожаване на българското свиневъдство! Честито! Загубихме 2 млрд.лева\", допълни Симеонов.\r\nТретият удар за българската икономика бил в сектор \"Туризъм\", който бил тотално съсипан, смята Симеонов. \"Плажовете на България са оглозгани от мутрите като кочан варена царевица. Изгонихме си и българските туристи и ще става все по-зле\", предупреди лидерът на НФСБ.\r\nВалери Симеонов повдигна и темата за програмата \"Плод и мляко\" – социален инструмент за здравословно хранене в училищата, финансиран от ЕС. По думите му от септември в училищата нямало да се получава нито мляко, нито кашкавал, защото \"фирми на ГЕРБ бяха натъпкани да поемат всички поръчки на училищата\". \"Мога да говоря и с имена! Измениха се наредби само и само на хранилката да се наредят известни фигури от хранителния бранш\", коментира по тази тема Валери Симеонов.\r\nЛидерът на НФСБ смята, че кабинетът е изпаднал в тежка политическа криза, защото ДПС през последните месеци са възвърнали позиции, които загубили точно по времето на Цветан Цветанов.\r\n\"Интересно какъв ще е резултатът на местните избори от смесените райони, където Цветан Цветанов беше пробил със създаването на силни организации на ГЕРБ. Тежко и горо на тези хора!\", коментира Симеонов.\r\nНа въпрос: Означава ли това, че Цветан Цветанов ще помага на НФСБ, или ще прави собствена партия, Симеонов отсече: \"Попитайте го него, не мога да говоря от негово име\".\r\nПри всички положения Валери Симеонов намекна, че предстоят сериозни промени в отношенията на малкия коалиционен партньор с ГЕРБ. На няколко пъти тази вечер се създаде усещането, че той говори и от името на ВМРО, което показва, че действията му са внимателно прецизирани.\r\nСимеонов бе категоричен, че не можели да гледат как икономиката на България се сривала в последните шест месеца и не смятали да поемат отговорност за грешките на големия коалиционен партньор.\r\n\"Очаквайте възраждане на патриотичните сили в България, след като се освободихме от един тежък камък. Сега ще има нова коалиция и това ще се случи още в близките дни\", каза още той.\r\n", "date": "2019.08.18", "title": "Симеонов: Май се разделяме с ГЕРБ, страната е в политико-икономическа криза"}
{"url": "https://www.novinite.bg/articles/179298/VMRO-zove-za-himicheska-kastraciya-i-premahvane-na-sakratenoto-sadebno-sledstvie", "text": "ВМРО искат премахване на съкратеното съдебно следствие, което водело до намаляване на присъдите при тежки престъпления. Също така поставят на фокуса на обществото и химическата кастрация като наказание при изнасилване, педофилия и други сексуални извращения.Позицията на ВМРО - Българско национално движение идва след поредното брутално престъпление, извършено от човек, който не се вписва в нормите на нормалното съвременно българско общество.\"Случаят с жестокото изнасилване и последвало убийство на 7-годишната Кристин в село Сотиря не бива да остане просто поредният абзац от дългата сводка с престъпления извършени от маргинални субекти. Това е симптом за сериозността на проблема, за който ние от ВМРО говорим от години\", настояват войводите.От ВМРО припомнят и десетките известни случаи на възрастни жени, с които не веднъж са \"се гаврили подобни изверги\", както и изнасилванията на момчета, последното от които беше в квартал \"Секирово\" на Раковски, където \"непълнолетни цигани се гавриха, блудстваха и изнасилиха 12-годишно момче\".\"Нечовешки акт, ненормално и подчертаващо сериозността и мащабите на проблема деяние, свързано с несоциализираните маси от обществото. А всъщност това съвсем не са всички безчинства, побоища, размирици и убийства, които скандализираха България последните месеци\", посочват войводите.От ВМРО са категорични, че подготвените от тях промени в НПК за отпадането на съкратеното съдебно следствие, с което се намаляват присъдите с до 1/3, трябва да бъдат приети, особено при подобни тежки престъпления. Според тях това само води до регресия при престъпниците, които след 10 години се озовават на улицата и изнасилват и убиват пак.\"Категорични сме, че института на неизбежната отбрана също трябва да бъде разширен и внедрен в наказателната юриспруденция максимално бързо и отваряме за дебат въвеждането на химическата кастрация при изнасилвания, блудства и други сексуални посегателства - практика, която отдавна се прилага в други държави\", настояват още от управляващата партия.Също така повдигат отново и темата за правомощията на органите на реда. Полицаите и военнослужещите трябвало да имат самочувствието, че са защитени от държавата и гражданите при изпълнението на служебните си задължения.\"С риск да бъдем отново охулени от пролибералните среди и защитниците на човешките права от средите на НПО-сектора, ние няма да отстъпим от исканията си, които отстояваме от години и за които днес сме категорични, че българското общество е узряло и ги подкрепя\", посочват още войводите.", "date": "2019.08.18", "title": "ВМРО зове за химическа кастрация и премахване на съкратеното съдебно следствие"}
{"url": "https://www.novinite.bg/articles/179294/Vtora-zloveshta-nahodka-kraj-Negovan-otkrit-e-oshte-edin-trup-Parviyat-e-obezglaven", "text": "Втори труп е намерен до софийското село Негован, наблизо до първото разфасовано тяло, за което вече съобщихме в предишна публикация през деня. Според полицията става въпрос за един и същ криминален случай. Вече е установено, че първият труп е на млад мъж, който е бил разстрелян и след това натъпкан в бидон с отрязани глава и крайници. Вероятно и при втория случай се касае за насилствена смърт. Убийствата са извършени преди около месец, защото телата са силно разложени. В момента полицията извършва проверка на всички сигнали за изчезнали хора. Останките от първия труп, които са намерени близо до езерото край Негован са събрани и откарани за експертизи днес около 12 часа.От Спешна помощ потвърдиха, че са получили сигнал да приберат второ полуразложено тяло, намерено до водоема край Негован.", "date": "2019.08.18", "title": "Втора зловеща находка край Негован, открит е още един труп! Първият е обезглавен"}
{"url": "https://www.novinite.bg/articles/179290/Brekzit-bez-sdelka-shte-postavi-Velikobritaniya-na-kolene-v-redica-otrasli", "text": "Ако Великобритания излезе от ЕС без споразумение, ще страда от недостиг на горива, хранителни продукти и медикаменти, пише в-к \"The Sunday Times\" с позоваване на секретни правителствени документи, носещи кодовото име \"Овесарка\".Кодовото название \"Овесарка\" (вид птица) се използва от британското финансово министерство за координиране на действия с други правителства при непредвидени обстоятелства след излизането на кралството от общността.В документите се казва, че Брекзит без сделка означава риск от криза в работата на пристанищата, твърда граница с Ирландия, нарастване на социалните разходи, подчертава изданието.Безпрецедентното изтичане на документи, съставени от британското правителство, разкрива конкретни пропуски в планирането на реакциите при непредвидени обстоятелства, които биха възникнали при хипотезата за твърд Брекзит.Например, 85% от товарните коли, прекосяващи Ламанша, \"може да се окажат неподготвени\" за преминаването на френската митница. Това може да доведе до прекъсвания в работата на пристанищата. Има опасност те да продължат до три месеца - докато се регулира транспортният поток.Британското правителство смята също, че при липса на споразумение с Европейския съюз планираните мерки за избягване на проверките по границата между Ирландия и Северна Ирландия ще се окажат невъзможни за осъществяване - това вероятно ще доведе до твърда граница.", "date": "2019.08.18", "title": "Брекзит без сделка ще постави Великобритания на колене в редица отрасли"}
