{"url": "https://www.novinite.bg/articles/178773/Blokadata-na-patya-Yambol-Sliven-prodaljava", "text": "Близо 40 души са нощували на пътя Сливен-Ямбол край с. Крушаре в знак на протест срещу взетите мерки за ограничаване на африканската чума по свинете.Крушаре стана знакова точка в борбата с правителствените мерки и на място са пристигнали хора от цялата страна.Пътят Сливен – Ямбол продължава да бъде затворен и в двете посоки, съобщава БГНЕС. Обходният маршрут е през селата Камен, Жельо войвода, Кабиле.Правителството даде срок до 2 август включително за доброволно заколване на прасетата, което ще даде възможност за използване на месото след термична обработка. В противен случай започва принудителната им евтаназия и загробване. ", "date": "2019.08.04", "title": "Блокадата на пътя Ямбол-Сливен продължава"}
{"url": "https://www.novinite.bg/articles/178783/Strelecat-ot-El-Paso-bil-izbuhliv-gledal-zmii-vkashti", "text": "Стрелецът, който уби най-малко 20 души в Ел Пасо е публикувал в интернет свой манифест, малко преди да извърши нападението, който бе определен от властите и някои политици като расистки и пълен с омраза. Това пише в първите редове на статия, отнасяща се до стрелбата в щата Тексас, американският вестник LA Times, предаде \"Фокус\".Нападателят е идентифициран от медиите като 21-годишният Патрик Крусис, макар властите да не разкриха официално неговата самоличност или съдържанието на съобщението му.   Знае се обаче, че час и половина преди инцидента, на уебсайт в интернет, е качен текст, в който се говори за \"инвазия\" на латински емигранти. Документът е публикуван анонимно, от чийто IP адрес обаче по-рано е качен друг документ, носещ името P._Crusius. Малко по-късно обаче текстът е свален от платформата, предава Блиц.Тиутър акаунт пък, за който се вярва, че е принадлежал на Крусис, е бил свален. Бивш съсед на Крусис – Лий Ан Локасио, каза пред вестника, че нападателят е бил изключителен самотник, който винаги се движел самостоятелно.Говорил е дръпнато с останалите младежи в училището, което е посещавал. Тя описа Крусис като \"много самотен, много странящ\" човек, и такъв, който не обича да контактува с никого. Нейният син, Тони Локасио, който е посещавал същото училище като Крусис, сподели, че техният съсед винаги е ходел преди или след него, и никога не е спирал да поговори с него или сестра му. Според него, \"никой не го е харесвал\", макар Крусис да е харесвал животни и да е имал змии за домашни любимци.   Бивш съученик на Круси – Джейкъб Уилсън, разкри, че той е бил \"добре осъзнат\" и винаги се е опитвал да поеме ръководната роля по време на задачи в клас. Никога обаче не е искал да работи с никога, тъй като според Уилсън, той е бил \"лесно раздразнителен\". Често е понасял подигравки, тъй като носел дрехи втора употреба.", "date": "2019.08.04", "title": "Стрелецът от Ел Пасо бил избухлив, гледал змии вкъщи"}
{"url": "https://www.novinite.bg/articles/178779/Otslujiha-liturgiya-v-Potopenata-carkva-56-godini-po-kasno", "text": "На седмата неделя след Петдесетница, Негово Високопреосвещенство Старозагорският митрополит Киприан отслужи Божествена св. Литургия в църквата \"Св. Йоан Рилски Чудотворец\", по-известна като Потопената църква.Църквата е съградена през 1891 година в село Запалня, което се заличава с указ през 1965 г., заради строежа на язовир \"Жребчево, припомня БГНЕС. Последната служба там е на 28 април 1963 година, когато се венчава синът на поп Драган Стойков, Стойко Стойков, който днес не скри вълненията си, че храмът оживява след 56 години.\"Ние дължим огромна благодарност и поклон пред паметта на всички онези хора, които положиха душата си за този храм, които дадоха своята мъдрост и живот, на енорийския последен свещеник, който обслужваше това село, което вече е запустяло. Много от тях вече са покойници, но са и много тези, които все още помнят извършеното за защита на православната ни вяра. Как да я съхраним? Само тогава, когато ние я съхраняваме в себе си, може да я предаваме на идното поколение, което ще продължи делата на нашите предци, в устоите на вярата, надеждата и най-вече в любовта. Така, както този храм толкова години не се поддаде на водите, беше ожитворен от хора и от богослужение, нека нашата вяра бъде толкова силна и вдъхновяваща, та да ни укрепва, да бъдем ревностни православни християни, пазейки своя бит, своята вяра, съхранявайки народа ни като православен. Бъдете благословени!\", каза на стотиците миряни митрополит Киприан. Той благодари на всички, които помогнаха това историческо събитие да се случи.На въпрос дали службите в Потопената църква ще бъдат традиция владиката сподели, че се надява това да продължава да се случва с Божията помощ и подкрепата на св. Йоан Рилски.\"Процесът е дълъг, за собствеността на църквата, за нейната реставрация, евентуално за проект, по който може да се кандидатства. Обетът, който съм дал пред себе си и пред св. Йоан Рилски е всяка година, на този ден, на седмата неделя след Петдесетница, да отслужваме св. Божествена Литургия, в този прекрасен храм, който остава спомен на нашите вяра и българщина, съхранени през вековете\", каза старозагорският митрополит. ", "date": "2019.08.04", "title": "Отслужиха литургия в Потопената църква 56 години по-късно"}
{"url": "https://www.novinite.bg/articles/178781/Zaplahi-za-paleji-na-ogromni-stopanstva-zaradi-chumata-po-svinete", "text": "Желязко Христов от сливенското с. Крушаре, който притежава свинеферма с около 2000 прасета заплаши, че ще си подпали стопанството, ако се стигне до умъртвяването на животните му, предаде Булфото.Протестът на свиневъдите в село Крушаре продължава трети ден. Протестът в село Крушаре продължава трети ден и пътят към автомагистрала \"Тракия\" остава блокиран. Протестиращите ще останат там, докато не бъдат изпълнени исканията им, а именно отмяната на заповедта на Министерство на земеделието и храните.Междувременно от БАБ уточниха, че хората, които са заклали превантивно домашните си прасета, ще получат обещаните от правителството 300 лева, за да дезинфекцират стопанствата си. Това каза д-р Дамян Денев от Българската агенция за безопасност на храните, цитиран от БНР пред протестиращи от село Мрамор срещу унищожаването на животни заради чумата.Уточнението бе направено в отговор на изразени съмнения, че парите ще се насочат към фирми, които ще правят дезинфекция, а не към самите стопани. Д-р Денев каза още, че тепърва ще се изработят правила за получаване на тези пари, защото са възможни спекулации, тъй като домашните прасета не са регистрирани и е трудно да се докаже техният брой.\"Има недобросъвестни хора. От кметовете трябва да се водят регистри кой какви животни отглежда. Отделно трябва и регистриран ветеринарен лекар, който също обслужва, специален ветеринарен лекар, така че доста са институциите, които трябва да знаят кои хора отглеждат животни и ще бъдат разписани ясно правилата как точно ще се доказва всичко това нещо, за да няма спекулации и да може наистина всеки, който е усвоил и е спазил тази мярка, да получи необходимото обезщетение\", допълни служителят от БАБХ.", "date": "2019.08.04", "title": "Заплахи за палежи на огромни стопанства заради чумата по свинете"}
{"url": "https://www.novinite.bg/articles/178771/Slanceto-si-propravya-pat-nad-Balgariya", "text": "Днес атмосферното налягане слабо ще се повишава, но ще остане по-ниско от средното за август. Ще е предимно слънчево, с временни увеличения на облачността, но само на отделни места, главно в източните и планинските райони ще превали и прегърми. Ще духа слаб до умерен вятър от запад-северозапад. Максималните температури ще бъдат между 24° и 29°, сочи прогнозата на НИМХ.Над планините ще преобладава слънчево време. След обяд ще се развива купеста облачност и на отделни места ще превали и прегърми. Ще духа силен северозападен вятър, който по-късно през деня постепенно ще отслабва. Максимална температура на височина 1200 метра около 18°, на 2000 метра – около 10°.Над Черноморието ще преобладава слънчево време с временни увеличения на облачността, на отделни места с превалявания от дъжд. Ще духа слаб до умерен север-северозападен вятър. Максимални температури на въздуха: 26°-27°. Температурата на морската вода е 26°- 28°. Вълнението на морето ще бъде около 2 бала.На 04.08.2019 слънцето ще изгрее в 06:21 часа и ще залезе в 20:44 часа. Продължителност на деня 14:23 часа.На 04.08.2019 луната ще изгрее в 10:08 часа и ще залезе в 23:08 часа. Осветеност на диска в 0h UT 12 %. Фаза на луната: след новолуние преди първа четвърт.", "date": "2019.08.04", "title": "Слънцето си проправя път над България"}
{"url": "https://www.novinite.bg/articles/178774/Karvav-ad-v-SASht-strelec-ubi-20-dushi-v-targovski-centar", "text": "20 души са убити при стрелба в търговски център американския град Ел Пасо, съобщи на пресконференция губернаторът на щата Тексас Грег Абът. \"20 невинни граждани от Ел Пасо загубиха живота си. Ние като щат се обединяваме в подкрепа на жертвите и техните семейства. Искаме да направим всичко възможно, за да им помогнем и да ги подкрепим. Молим се Бог да бъде с тези, които са пострадали по някакъв начин и да се погрижи за раните им.\"26 души са ранени, обявиха от полицията. За стрелбата е задържан един заподозрян, бял мъж, на възраст между 20 и 30 години: \"Знам, че има един задържан, нямам информация къде е станало задържането. Първоначалните данни за използваното оръжие при стрелбата са за пушка, но все още не мога да ги потвърдя. Все още нямаме и информация и представа какъв е мотивът зад случилото се. Работим по това\", каза говорителят на полицията в града Робърт Гомес.По-късно от силите на реда уточниха, че задържаният е на 21 години и е от предградие на Далас. Разследването проверява възможността да става въпрос за престъпление от омраза, тъй като е бил открит манифест от мъжа, който сочи в тази посока. В него се заклеймява \"нашествието\" на латиноамериканци в Тексас и се прави препратка към нападението срещу две джамии в новозеландския град Крайстчърч, където бяха убити на 15 март 51 души. Ел Пасо е на границата с Мексико и 80 процента от 680-хилядното му население са латиноамериканци. Вероятно той не е действал сам и се издирват още поне двама стрелци.Американският президент Доналд Тръмп заклейми в Туитър \"ужасната стрелба\" в Ел Пасо. Президентът на Мексико Мануел Лопес Обрадор информира, че са били убити трима мексиканци. Според външния министър Марсело Ебрард сред ранените има шестима граждани на страната, включително момиче на 10 години.", "date": "2019.08.04", "title": "Кървав ад в САЩ, стрелец уби 20 души в търговски център"}
{"url": "https://www.novinite.bg/articles/178776/Plamen-Georgiev-se-pritesnyava-smyata-che-e-mishena-na-zasegnati-oligarsi", "text": "Сбърках в комуникацията с медиите, но в работата си не съм допускал грешки. Вероятно трябваше още в началото да изляза и да обясня за всички лъжи, които се изговориха. В морален план не мисля, че съм бъркал. Това заяви в ефира на Нова тв Пламен Георгиев, след като хвърли оставка като шеф на КПКОНПИ. Случаят с терасата Георгиев определи като \"безумно внушение\". \"Архитектите през 2005 г. са конструирали така, че изходът й е само от моя част. Тя е обща. Аз плащам данъци – нещо, което вероятно почти никой друг не прави от тези, които притежават такива тераси\", заяви той.\"Разбира се, че когато човек има нужда от такова жилище, си го купува. Точно в тази година - 2017-та, ми се роди малкият син. Имам тийнейджър и двамата няма как да съжителстват. Когато си продал наследствен имот и изтеглиш кредит – какъв е проблемът да си купиш жилище. Дори съседите дойдоха на другия ден, след като го купих, понеже навсякъде им тече и започнаха да ме молят да се правят спешни ремонти.\", обясни Георгиев.Запитан за заплахите бившият шеф на КПКОНПИ заяви: \"За последните 2 години комисията е отнела 40 млн. лева имущество с влезли в сила решения на съда. Това няма как да няма отговор. Имаме искове за над 3 млрд. лева, внесени в съда. За мен ще издържат в съда. Ние сме убедени в това. Съдът е допуснал обезпечителни мерки. Толкова лъжи се изговориха по време на този скандал. Аз съм прокурор. Има заплахи, които не съм ги оценил аз. Имена не мога да назова. Като кажа конкретно име без да имам доказателства, това означава клевета\", добави той.На въпрос, като се върне в Спецпрокуратурата, няма ли да е мишена на заплахи отново, Георгиев отвърна: \"Разбира се, че ще съм мишена, но няма как да е в такава степен. Тук интересите бяха много големи и работата, която се свърши, беше много сериозна. От април до април комисията има десетки случаи на корумпирани служители, предадени до прокуратурата\".Запитан какъв човек трябва да го наследи, той каза: \"За мен човекът, който ще ме на следи, трябва да е решителен и да продължи да надгражда това, което вършим, защото това са успехи. Колкото и да опитват да омаловажат нашия труд, България вече има антикорупционна организация, която е член на антикорупционните органи в Европа\". На въпрос говорил ли е с Борисов преди да подаде оставка, Георгиев обясни: \"Не, разбира се, това е поредната глупост, която четох по медиите. Няма причина да коментирам с премиера как ще постъпя. Не знам защо се замесва името на премиера\".", "date": "2019.08.04", "title": "Пламен Георгиев се притеснява, смята, че е мишена на засегнати олигарси"}
{"url": "https://www.novinite.bg/articles/178775/Verijno-mele-na-magistrala-Trakiya-vze-2-jertvi", "text": "Тежка верижна катастрофа е станала тази нощ на АМ Тракия. Няколко коли са се нанизали на 154 км в района на село Белозем в посока Бургас. Малко след полунощ са се ударили три автомобила на турски гастарбайтери и един български.На място е загинала 56-годишна жена, която е била в един от турските автомобилите. Сутринта в болница е загинал и 62-годишен българин. Ранените при мелето са осем, като двама от тях са с опасност за живота.Една от версиите е, че причините за тежкия сблъсък е заспиване на един от турските водачи.Няколко пожарни, полиция и линейки са се отзовали тази нощ на местопроизшествието. Наложило се е пожарникари да режат някои от автомобилите, за да изкарат пострадалите.Първо са се ударили два леки автомобила в района на 154 км, като водачът на единия е починал в болницата. Пострадала е пътничка с него и мъж от другия автомобил. Веднага след тази катастрофа е настъпила втора - БМВ намалило скоростта и в него се ударило пежо, в което на място починала жена, а други двама са пострадали. С опасност за живота е и водачът на БМВ и негова спътничка . В образуваната тапа настъпил трети инцидент между два фолксвагена, с общо 4 пострадали.", "date": "2019.08.04", "title": "Верижно меле на магистрала Тракия взе 2 жертви"}
{"url": "https://www.novinite.bg/articles/178772/Erdogan-dade-start-na-gradeja-na-hristiyanska-carkva-nasred-Istanbul", "text": "Турският президентът Реджеп Ердоган положи основния камък на първата църква, която ще се строи в модерна Турция, създадена през 1923 година.Храмът в истанбулското предградие Йесилкой ще обслужва сирийската християнска общност в страната, наброяваща 17 000 души. Общността също финансира строителството на църквата.\"Задължение на турската република е да осигури пространство за поклонение на сирийската общност, които са древните деца на тази география”, каза Ердоган по време на церемонията по полагане на камъкаСирийските християни са част от източнохристиянската традиция и се молят на арамейски, на който се смята, че е говорил Исус.Ердоган заяви, че се надява изграждането на сирийската православна църква \"Мор Ефрем” да приключи до две години.Той беше наредил на столичната община Истанбул да намери място за сградата през 2009 г., когато беше премиер.", "date": "2019.08.04", "title": "Ердоган даде старт на градежа на християнска църква насред Истанбул"}
{"url": "https://www.novinite.bg/articles/178777/Nova-drama-v-SASht-strelec-izbi-9-dushi-v-Ohajo", "text": "Поне 9 души девет души са убити при стрелба, случила се град Дейтън, щата Охайо (САЩ), съобщиха от местната полиция, предава AFP. \"Стрелецът е ликвидиран. Други девет души също са мъртви. Най-малко още 16 са настанени в местни лечебни заведения с огнестрелни рани\", съобщават властите.По-рано бе съобщено, че полицията в града е получила сигнал за ужаса в центъра на населеното място, но не бе дадена повече информация.   Стрелбата е станала в района на Източна Пета улица в града. Според властите, най-вероятно има още един замесен нападател. Издирва се мъж с маска, който е бил въоръжен с пушка. Нападението е извършено с автоматично оръжие. Това е втори инцидент само 24 часа след смъртоносната стрелба в Ел Пасо, при която загинаха 20 души, а десетки други бяха ранени.", "date": "2019.08.04", "title": "Нова драма в САЩ, стрелец изби 9 души в Охайо"}
{"url": "https://www.novinite.bg/articles/178778/Ubiha-zverski-albanski-politik-v-Holandiya-imal-lichna-armiya", "text": "43-годишният албански политик Фестим Лато беше намерен застрелян и хвърлен в канал в Амстердам на 21 юли, пише холандският всекидневник „Телеграф“. Според изданието той е разполагал със собствена армия в имот в село Герделанд в Холандия. Според вестника, фермата прилича на военна казарма, а членовете на т. нар. Освободителна армия на Чемария обучават войници от Косово.Лато беше самопровъзгласилият се президент на Чемария, район на гръцко-албанската граница, откъдето бяха прогонени хиляди албанци и според албанските медии е поддържал добри отношения с Рамуш Харадинай.Властите в Холандия бяха наясно с факта, че Лато е организирал частна армия в частния си имот, но по все още неясни причини не са предприели никакви действия.На 28 ноември – албанският национален празник, в този имот е организиран „военен парад“, като Лато по този повод посочва: „Това е армията, която създавам“. Организацията е наречена „Армия за освобождение на Чемария“ с абревиатура, подобна на тази, използвана в Косово, Македония и Южна Сърбия.„Телеграф“ публикува снимки и видеоклипове на парада на частната армия на албанския политик, както и изявления на някои холандски депутати, които определят Фестим Лато като „опасен“.„Този човек беше потенциално опасен и наруши многобройни закони. Искам да чуя от министъра дали той е знаел какво става. Искам също така да знам къде е отишла тази частна армия и особено къде са оръжията ѝ. Как е възможно измамник от неизвестна страна да сформира армия тук“, отправи обвинения към полицията, съда и общинските власти холандския депутат.Медията също така твърди, че Лато е измамил редица бизнесмени с вземането на седем милиона евро и че смъртта му е по всяка вероятност е „отмъщение“ за „жертвите“, обещани от държавата Чемария, която е оставила семействата им в мизерия. ", "date": "2019.08.04", "title": "Убиха зверски албански политик в Холандия, имал лична армия"}
{"url": "https://www.novinite.bg/articles/178780/Facebook-smenya-imenata-na-Instagram-i-WhatsApp", "text": "Най-влиятелната социална мрежа в света -Facebook, ще промени имената на Instagram и WhatsApp. Това съобщи Бърт Томпсън, представител на платформата, пише Фокус, цитирайки The Wall Street Journal.\r\n„Смятаме, че щом тези приложение са наши, това трябва да си личи“, каза той. Според неговите думи, името на двете апликации ще бъде променено навсякъде, включително в Google Play и Apple store. На началния екран на смартфоните обаче ще бъдат запазени досегашните изображения на приложенията.\r\nКомпанията на Марк Зукърбърг купи Instagram през 2012 г., а WhatsApp – през 2014 г.\r\n", "date": "2019.08.04", "title": "Facebook сменя имената на Instagram и WhatsApp"}
