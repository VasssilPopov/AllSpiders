{"url": "http://www.novinite.bg/articles/160003/Kompensirat-rozoproizvoditelite-zaradi-niskite-izkupni-ceni", "text": "Регистрираните розопроизводители ще бъдат компенсирани заради ниските изкупни цени тази година със субсидия \"де минимис\", каза в Карлово министърът на земеделието, храните и горите Румен Порожанов. В подбалканския град той се срещна с недоволните земеделски производители, като бяха обсъдени наболели проблеми в сектора.Министърът поясни, че тази година реколтата е много добра - и като качество, и като количество, а това доведе до ниските изкупни цени. Друг съществен въпрос е нарастването на розопроизводството - през последните две години то се увеличава с по 10 процента на година, като в момента се обработват над 400 000 дка розови насаждения. В предишните години изкупните цени за килограм розов цвят са били много добри: през 2017 г. килограм розов цвят е изкупуван над 4 лева, а през 2016-та - до 5 лева, и затова сега производителите са недоволни от цени около 2 лева за кг, които не им покриват разходите.Също така през последните години са засети розови площи, които не са от сорта Роза Дамасцена, и те не могат да се използват за производство на българско розово масло. По думите на министър Порожанов България произвежда розов цвят за малко над 3000 кг розово масло, а реално страната продава два пъти повече на базата на вносни продукти от Иран, Тунис и Турция, с химически добавки, които компрометират качеството на българското розово масло.Министър Порожанов каза още, че ще бъдат предприети законови мерки срещу дестилерии, които компрометират качеството на българското розово масло, като го произвеждат без вложен български розов цвят.Необходим е закон за розата, който да регулира отношенията в отрасъла, да се работи само със сертифициран посадъчен материал, само от регистрирани розопроизводители, а производители и преработватели да работят в симбиоза, заключи земеделският министър.Преди срещата в Карлово розопроизводители излязоха по главните пътни артерии в Розовата долина и блокираха движението. Големи колони от чакащи автомобили се образуваха на пътя Пловдив-Карлово, при разклона за с. Войнягово, където над сто земеделски производители протестираха заради ниските изкупни цени. Движението е спирано още на подбалканския път София-Бургас близо до Калофер, до с. Каравелово и Калояново.", "date": "2018.05.19", "title": "Компенсират розопроизводителите заради ниските изкупни цени"}
{"url": "http://www.novinite.bg/articles/159987/Vav-Varna-oficialno-beshe-otkrit-letniyat-turisticheski-sezon", "text": "\r\nКурортите по Северното Черноморие вече посрещат първите туристи. \r\n\r\nС 5 до 10% е повишена цената на морската почивка у нас тази година. За нощувка „ол инклузив“ цените започват от 40 и достигат 180 лв. в зависимост от от категория на хотела. Ако не искате да се възползвате от такава услуга, цената на нощувката започва от 20 лв.\r\nРанните резервации показват, че тази година се очертава много добър сезон, заяви Димитър Дичев от Варненската туристическа камара. Той предвиди, че за район Варна резултатите таи година ще надминат тези от миналата.\r\n\r\nПрез миналата година във Варненско са почивали туристи от над 60 страни, но основните пазари са Германия, Полша, Украйна, Русия, Румъния и още няколко, допълни Дичев. С изключение на руските туристи, се очаква ръст на всички чуждестранни туристи.\r\n", "date": "2018.05.19", "title": "Във Варна официално беше открит летният туристически сезон"}
{"url": "http://www.novinite.bg/articles/159977/Jalt-kod-v-17-oblasti-zaradi-silni-valeji", "text": "Жълт код е обявен в 17 области на страната заради очаквани обилни валежи, а на места - и гръмотевични бури. Жълт код за обилни валежи е обявен за областите София-град, София-област, Ловеч, Габрово, Велико Търново, Търговище, Шумен, Добрич, Варна, Бургас, Ямбол, Сливен, Пловдив, Стара Загора, Хасково, Кърджали и Смолян. Предупреждение заради очакваните гръмотевични бури е издадено за Търговище, Варна, Шумен, Добрич, Бургас, Ямбол, Сливен, Хасково, Кърджали и Смолян. Атмосферното налягане ще се повиши, ще бъде малко по-високо от средното за месеца.През нощта облачността ще е значителна с превалявания от дъжд, по-интензивни и на повече места в Стара планина и районите разположени около нея. Ще има временни усилвания на вятъра при гръмотевична дейност. Утре главно в югоизточната половина на страната ще се развива мощна купесто-дъждовна облачност, ще има гръмотевични бури и на места валежите ще са интензивни и значителни по количество. Има условия за градушки.След обяд от запад валежите ще спират и облачността ще се разкъсва и намалява. Вятърът ще е слаб до умерен от север-северозапад. Ще е по-хладно, с максимални температури в повечето места между 20° и 25°, сочи прогнозата на Националния институт по метеорология и хидрология към БАН.Над планините облачността ще е предимно значителна, с валежи от дъжд и гръмотевична дейност. Около и след обяд от запад валежите ще започнат да спират. Вятърът ще е слаб до умерен от югозапад, през деня ще се ориентира от северозапад, а по време на гръмотевична дейност ще се усилва и променя посоката си. Максимална температура на височина 1200 метра – около 15°, на 2000 метра – около 8°.По Черноморието ще е предимно облачно. Главно в следобедните часове ще има валежи от дъжд. Ще има гръмотевична дейност, на места с обилни валежи и силни пориви на вятъра. Ще е по-хладно, с максимални температури на въздуха между 18° и 22°. Температурата на морската вода е 17-21°. Вълнението на морето ще е 1-2 бала.", "date": "2018.05.19", "title": "Жълт код в 17 области заради силни валежи"}
{"url": "http://www.novinite.bg/articles/160005/Shindzo-Abe-se-nadyava-na-napredak-po-patya-kam-miren-dogovor-s-Rusiya", "text": "\r\nЯпонският премиер Шиндзо Абе планира да обсъди с руския президент Владимир Путин изпълнението на план за сътрудничество от осем точки между Япония и Русия и да постигне напредък по пътя към сключване на мирен договор между двете страни. Абе заяви това в ефира на руската телевизия „Русия 1“, предаде ТАСС.\r\nСпоред японския държавник неговото предложение за сътрудничество във вид на план от осем точки, отправено преди две години, вече става реалност. Кремъл съобщи вчера, че японският премиер ще посети Русия на 25 и 26 май по покана на Путин и като почетен гост ще присъства на Петербургския международен икономически форум, а след преговори с държавния глава на Русия ще участва в церемония за откриването на Годината на Япония в Русия и Годината на Русия в Япония.\r\nАбе заяви в телевизионния ефир, че „разчита да постигне напредък в решаването на една крайно важна задача - сключване на мирен договор“ между Япония и Русия, какъвто не е подписан след края на Втората световна война. По думите му на предишната си среща в Япония през декември двамата са формулирали „нов подход към решаването на проблема“.\r\n  ", "date": "2018.05.19", "title": "Шиндзо Абе се надява на напредък по пътя към мирен договор с Русия"}
{"url": "http://www.novinite.bg/articles/159979/Bojidar-Dimitrov-Ilindenska-Makedoniya-ne-e-udachno-za-novo-ime-predlagam-Iliriya", "text": "Името Илинденска Македония не е удачно, защото не отразява историческата същност на земите, които си търсят име, заяви за \"Фокус\" историкът Божидар Димитров по повод обсъжданото ново име на Македония.Това е едно от имената, обсъждани между македонския премиер Зоран Заев и гръцкия му колега Алексис Ципрас, които след срещата си в София обявиха, че преговорите са постигнали напредък, но всеки от тях трябва да обсъди резултата и в държавата си.„Илинден е въстание, което е избухнало на 2 август, но само в един от седемте революционни окръга. По принцип на 4 януари 1903 г. е решено това въстание да избухва през две седмици във всеки един от седемте революционни окръга на ВМРО. Въстанието в 7-и революционен окръг избухва на 19 август, както ви е известно, в Странджа и Горноджумайското избухва на 1 септември. Какво ще ги правим тези окръзи? Ще ги отпишем от историята?“, коментира историкът.Проф. Димитров обърна внимание, че въстание е избухнало и в Скопско, но там не е масово, а с чети.„Така е решено поради огромния брой мюсюлманско население, не само турско, но и албанско“, допълни той.Според Димитров и гърците няма да се съгласят с името Илинденска Македония, защото една от най-активните части на въстанието са в районите на Леринско и Костурско.\"Именно там населението въстава най-масово, водят се най-тежки сражения и се дават най-тежки жертви. След товаобезселването към България, Канада и САЩ е най-голямо. Затова не бива да бъде Илинден. Гърците просто няма да се съгласят, сигурен съм в това. Леринско и Костурско сега са в Гърция. Пак криви индикации към определени райони на Гърция\", подчерта Димитров.Досега предлагах на шега Македония да се казва Югозападна България, но сега сериозно им предлагам името Илирия, подчерта Димитров.  Той обясни, че Илирия в древността е била огромна територия, обхващаща целите Западни Балкани, включително Хърватска и Словения. „В 16 век, когато тези народи започват да се озъртат какво да правят след като се освободят от турско и австрийско владичество, решават, че са потомци на илирите, живеещи там и издигат така наречената илирийска идея. Това е обединение на всички народи в една държава, наречена Илирия. За това работят както хървати като Рафаел Левакович, така и българи като Петър Богдан и Петър Парчевич“, обясни историкът.„Когато Кипър получи независимост, получи това си име, но хората, живеещи там са гърци и се наричат такива. Следователноне е важно името, а същността на населението, което живее там. Същото е и с Австрия, тя се нарича Австрия, но в нея живеят немци. Същото и с Молдова, където 4, 5 млн. души са румънци. Следователно ние за това се съгласяваме с името Македония. Не е важно как ще се казва държавата, а каква ще бъде същността на населението и неговата национална идентичност. 10 % от македонците са вече българи, дори по паспорти. Това е хубаво, те ще стават все повече и повече“, коментира още той.", "date": "2018.05.19", "title": "Божидар Димитров: Илинденска Македония не е удачно за ново име, предлагам Илирия"}
{"url": "http://www.novinite.bg/articles/159982/Otbelyazvame-Evropejskata-nosht-na-muzeite-i-galeriite", "text": "Близо 50 музея и галерии в София, както и много други в цялата страна, ще се включват в Европейската нощ на музеите и галериите. Тя ще се проведе тази вечер, а входът ще е свободен. Европейската нощ на музеите е организирана за първи път през 2005 г. във Франция и само за няколко години се разпространява из цяла Европа. В тазгодишното, 14-то издание на Нощта на музеите и галериите гостите на Националния археологически музей ще могат да разгледат изложбата „Спортът в Антична Тракия“. Националният исторически музей ще предложи различни изложби, игри, занимания за деца и концерт на група „Оратница“.Посетителите в Националния политехнически музей ще се запознаят с робота Санбот, който говори, пее и танцува. Виртуална интерактивна изложба, наречена „Моите предци на война“, създадена от ученици, може да бъде разгледана в Националния военноисторически музей. Тази година организаторите са подготвили и игра, наречена „Снимай се и спечели“, свързана с девет експоната от участващите в Европейската нощ музеи. Подробности за регламента й, както и програмата на събитието и работното време на музеите и галериите може да видите на сайта на Френския културен институт.", "date": "2018.05.19", "title": "Отбелязваме Европейската нощ на музеите и галериите"}
{"url": "http://www.novinite.bg/articles/159985/Blagotvoritelen-maraton-po-dvojki-Run2Gether", "text": "Точно в 9.30 тази сутрин  стартира благотворителен маратон по двойки Run2Gether.  Идеята на организаторите е до всеки участник да застане човек с различни възможности и двамата да бягат към обща цел - да надскочат себе си и да пресекат финала заедно. Маратонът цели  да популяризира спорта за всички и да даде гласност на нуждата от равно включване, равен достъп и промяна на нагласите към хората с увреждания.Средствата от дарените билети, заедно с даренията от бизнеса, ще помогнат за създаването на Адаптиран младежки кариерен център за хора с различни възможности, който да ги подготвя за нуждите на пазара на труда.Събитието е под патронажа на Президента Румен Радев и Столичната община.", "date": "2018.05.19", "title": "Благотворителен маратон по двойки Run2Gether"}
{"url": "http://www.novinite.bg/articles/159986/Festival-na-rozata-v-Kazanlak", "text": "Тази година Царица Роза стана 18-годишната абитуриентка от Математическата гимназия- Михаела Хаджиева. Юбилейната 50-та Царица бе избрана от предишните носителки на короната, които тази година бяха жури на конкурса. Царица Роза 2018-та ще предвожда празничното шествие по време на празника и в продължение на една година ще бъде символ на красотата и добротата в България и чужбина.", "date": "2018.05.19", "title": "Фестивал на розата в Казанлък"}
{"url": "http://www.novinite.bg/articles/159989/Radoslava-Nenova-Ne-iskam-traur-i-cherni-lenti-za-Boyan", "text": "\"Искам Боян да остане в историята като една легенда, като нещо красиво. Не желая да има траур и черни ленти\". Това заяви жената до алпиниста Боян Петров Радослава Ненова пред Нова телевизия. Тя е помолила и в на работното място на алпиниста - в Природонаучния музей, да не се спуска черно знаме, а да се постави българско. Ненова допълни, че иска да получи дневника на Боян Петров, където той записвал абсолютно всичко, което преживява по време на експедиция.„Искам да събера всичко, написано от него, и да направя една книга”, обясни Ненова.Тя е категорична, че след изчезването на алпиниста не се сърди на планината, а напротив – обича я.„Със сина ми ще ходим в Тибет като на място, където ще се срещаме с Боян, а не като пред голяма надгробна плоча”, подчерта Радослава Ненова. ", "date": "2018.05.19", "title": "Радослава Ненова: Не искам траур и черни ленти за Боян"}
{"url": "http://www.novinite.bg/articles/160000/Putin-Ruskite-vojski-skoro-s-novi-yadreni-orajiya", "text": "До няколко години руските въоръжени сили ще започнат да получават нови ядрени оръжия, съобщи в петък президентът Владимир Путин, цитиран от ТАСС и БТА.През 2020 г. се очаква армията да бъде снабдена с руски стратегически ракетни комплекси от пето поколение, изстрелващи междуконтинентални балистични ракети \"Сармат\".А още догодина ще започнат доставките на ракетни комплекси \"Авангард\" с хиперзвукови междуконтинентални ракети. Продължават изпитанията и на други перспективни комплекси за руските стратегически сили, посочи Путин на съвещание с ръководствата на министерството на отбраната и на предприятия от отбранително-промишления комплекс.\"Сармат\" използва тежки междуконтинентални ракети с течно гориво, изстрелвани от шахти. А комплексите \"Авангард\" се очаква да бъдат приети на въоръжение в Русия вместо остаряващите мобилни ракетни комплекси \"Топол-М\", напомня \"Комерсант\".Ракетите с твърдо гориво, изстрелвани от \"Авангард\", могат да доставят бойни глави на разстояние от 2000 до 6000 км. Това е един от поводите САЩ да обвиняват Русия, че нарушава договора за ликвидиране на ракетите със среден и по-малък обсег от 1987 г., предвиждащ всички ракети с обсег под 5000 км, способни да носят ядрен заряд, да бъдат унищожени. Кремъл обаче системно отрича да нарушава този договор, отбелязва изданието.", "date": "2018.05.19", "title": "Путин: Руските войски - скоро с нови ядрени оръжия"}
{"url": "http://www.novinite.bg/articles/159994/Jiteli-na-pet-rodopski-sela-protestirat-sreshtu-razshiryavane-na-mramorna-kariera", "text": "\r\nЖители на пет села от Родопите излязоха на протест над Белащица срещу намерението за разширяване на една от двете мраморни кариери в района. Хората са притеснени за здравето си заради праха от добива на мрамор и преминаването на тежките камиони по панорамния път, където вече са построени много къщи.\r\n\r\nПриключи протестът, на който въпреки дъжда се събраха над 100 жители на Белащица и околните села. Хората дойдоха, за да кажат „не“ на кариерите, прахът от който се стели над къщите им непрекъснато. Според местния общопрактикуващ лекар, болните от астма деца в момента са около 17%, в сравнение с 2-3% преди 20 години.\r\n\r\n\r\n\r\n\r\n ", "date": "2018.05.19", "title": "Жители на пет родопски села протестират срещу разширяване на мраморна кариера"}
{"url": "http://www.novinite.bg/articles/159981/Nacionalen-traur-v-Kuba-za-zaginalite-v-samoletnata-katastrofa", "text": "Кубинските власти обявиха национален траур за загиналите в самолетната катастрофа край Хавана, съобщи ТАСС, позовавайки се на съобщение на Държавния съвет на карибската страна.Траурът е обявен от 06 ч. местно време на 19 май до 00 ч. на 21 май. В цялата страна ще бъдат спуснати наполовина държавните знамена.Боинг 737 на кубинската компанията \"Кубана де авиасион\", нает от малка мексиканска авиокомпания, се разби вчера малко след излитане от Хаванa напът за град Олгин в източната част на Куба.Според кубински медии на борда е имало 105 души. Други медии съобщиха за 105 пътници на борда и 9 души екипаж.Над 100 души са загинали. Първоначално бе съобщено за четирима оцелели, които са хоспитализирани в критично състояние, но един от тях е починал. Повечето от пътниците са били кубински граждани, а екипажът е бил мексикански. Съобщено бе и за петима чужденци сред пътниците.По-късно аржентинското външно министерство каза, че сред загиналите има двама аржентински граждани, предаде АП, цитирана от БТА.Засега причината за катастрофата не е ясна. Черните кутии все още не са намерени.", "date": "2018.05.19", "title": "Национален траур в Куба за загиналите в самолетната катастрофа"}
{"url": "http://www.novinite.bg/articles/159980/Silna-gradushka-i-navodnenie-v-Gabrovo", "text": "Улиците на Габрово се превърнаха в реки вчера, след като градът беше ударен от проливен дъжд и силна градушка.Най-засегнат е кв. \"Бичкиня\", съобщи bTV.Наводнени са приземните етажи на къщи и търговски обекти. В най-тежко пострадалия район за кратко време са паднали 30 литра на квадратен метър. На места градушката е натрупала преспи.Няма по-сериозни щети. Градушка паднаха и във Велики Преслав, Асеновград и Стралджа.В Асеновград ледените късове изпочупиха клони на дървета. Проливният дъжд създаде затруднения в трафика. Бурята в Стралджа изкорени дървета и събори електрически стълбове. ", "date": "2018.05.19", "title": "Силна градушка и наводнение в Габрово"}
{"url": "http://www.novinite.bg/articles/159983/Ne-razreshiha-na-Atanas-Skatov-da-izkachi-Everest-bez-sherp", "text": "След няколко дни преговори в Тингри без успех Атанас Скатов е пристигнал на базовия лагер навръх Еверест с намерение да се опита да убеди службите на място да го пуснат да се катери сам към върха. Китайските власти не са разрешили той да тръгне без шерп, съобщава . Мерките за сигурност са засилени и те са категорични, че без шерп няма да допуснат алпинист до върха.\"Базовият лагер е напълно празен, тъй като всички алпинисти са вече по горните лагери. Цял ден правя опити да намеря шерп на място, но удрям на камък. Накрая се е намери един, който ми поиска 10 000 долара - сума, с която не разполагам. При това положение се налага да си тръгна от Тибет. Много исках да кача връх Еверест още веднъж с посвещение и този път без кислород. Познавам маршрута и съм добре аклиматизиран. Гледам го срещу мен, времето е прекрасно вече няколко дни и още няколко ще е подходящо за качване. Направих всичко,което зависеше от мен, пробвах всякакви варианти, но властите в Тибет са непреклонни\", каза българският алпинист.Днес той трябва да се отправи към Катманду и признава, че съжалява.Очаква се Скатов да прибере в България до дни.\r\n\r\n\r\n\r\n\r\n", "date": "2018.05.19", "title": "Не разрешиха на Атанас Скатов да изкачи Еверест без шерп"}
{"url": "http://www.novinite.bg/articles/159984/Tramp-namekna-che-FBR-moje-bi-sa-vnedrili-svoj-chovek-v-predizborniya-mu-ekip", "text": "Американският президент Доналд Тръмп засили нападките си срещу Министерството на правосъдието, като намекна, че ФБР може би е внедрило свой информатор в предизборния му щаб през 2016 г. или е вербувало някого от кампанията му, съобщи Ройтерс.Тръмп се въздържа да обвини бюрото, че го е шпионирало и предпочете да говори за сведения, че най-малко един човек от ФБР бил \"имплантиран\" с политическа цел в кампанията му, но не каза чии са тези твърдения. \"Ако това е вярно, това е най-големият политически скандал на всички времена\", написа Тръмп в Туитър.Бившият кмет на Ню Йорк Рудолф Джулиани, който сега е един от личните адвокати на президента,почти незабавно омаловажи спекулациите на Тръмп за някакъв информатор. Пред Си Ен Ен той каза, че той лично не е сигурен, че е имало такъв човек, и добави, че и президентът не е сигурен. Нито Тръмп, нито Джулиани дадоха някакви доказателства за внедряване на някого от правителството в щаба на Тръмп. Дълго време ни се казваше, че е имало някакво проникване, каза Джулиани. По едно време президентът мислеше, че е бил подслушван, добави той.Според в.\"Ню Йорк таймс\" ФБР е ползвало услугите на таен осведомител по време на разследването за действията на екипа на Тръмп по време на предизборната кампания. Според източници на вестника такава роля играел американски университетски преподавател, работещ във Великобритания, предаде ТАСС. Той поддържал връзка с двама души, които тогава били съветници на Тръмп - Джордж Пападопулос и Картър Пейдж. И двамата са разследвани във връзка с твърденията за евентуална намеса на Русия в американската предизборна кампания.По повод разследването на специалния прокурор Робърт Мълър Тръмп и някои негови съюзници са казвали, че хора от министерството на правосъдието се стремят да саботират администрацията му, отбелязва Ройтерс.\r\n\r\n\r\n\r\n ", "date": "2018.05.19", "title": "Тръмп намекна, че ФБР може би са внедрили свой човек в предизборния му екип"}
{"url": "http://www.novinite.bg/articles/160006/Liderska-sreshta-v-Skopie-za-razreshavane-na-spora-za-imeto", "text": "В Клуба на депутата в Скопие се провежда лидерска среща с участието и на президента на страната Георге Иванов.На нея премиерът Зоран Заев информира за хода на преговорите и за постигнатото от него по време на срещата с гръцкия премиер Алексис Ципрас в София по отношение на спора за името.На срещата освен Иванов и Заев присъстват председателят на парламента Талат Джафери, лидерът на основната опозиционна партия ВМРО-ДПМНЕ Християн Мицковски и лидерът на Демократичния съюз за интеграция Али Ахмети.Там са също вицепремиерът по европейските въпроси Буяр Османи, вицепремиерът и министър на отбраната Радмила Шекеринска и министърът на външните работи Никола Димитров.", "date": "2018.05.19", "title": "Лидерска среща в Скопие за разрешаване на спора за името"}
{"url": "http://www.novinite.bg/articles/159992/Seul-se-otkaza-da-uchastva-vav-voennovazdushni-manevri-s-aviaciya-ot-SASht", "text": "\r\nЮжна Корея се отказа да участва във военни маневри с включване на стратегическа авиация от САЩ поради опасения да не последва рязка реакция от страна на Севера. Това съобщи днес телевизия Кей Би Ес, цитирана от ТАСС.\r\nПо данни на телевизията за текущата седмица са били насрочени маневри с кодово име „Блу лайтнинг“, предвиждащи използването на стратегически бомбардировачи Б-52. Южна Корея обаче е заявила пред САЩ, че не желае да участва в тях с оглед подобна стъпка да не се отрази негативно върху междукорейските отношения в навечерието на срещата на върха САЩ-Северна Корея.\r\nНа 16 май южнокорейският министър на отбраната Сон Йон-моо е разговарял с генерал Винсънт Брукс, командващ американските сили на Корейския полуостров. Договорено е било Б-52 да не влизат в южнокорейската опознавателна зона за противовъздушна отбрана, а да летят само в японското въздушно пространство, посочва Кей Би Ес.\r\n  ", "date": "2018.05.19", "title": "Сеул се отказа да участва във военновъздушни маневри с авиация от САЩ"}
{"url": "http://www.novinite.bg/articles/159997/Nova-strelba-v-uchilishte-v-SASht-ima-jertva", "text": "Часове след като 17-годишен ученик  уби 10 души в гимназия в щата Тексас, жена е била застреляна в училище в щата Джорджия.При новата стрелба има и ранени, броят им се уточнява.Междувременно стана ясна самоличността на стрелеца в Тексас. Димитриос Пагорцис е задържан от полицията. Той носел три оръжия и открил огън в класна стая на училището в Санта Фе малко преди 8 часа сутринта местно време.В събота младежът се яви в съда, където беше освободен под гаранция.Има още един задържан, обявиха властите.Претърсването на училището се бави заради опасения, че има поставени взривни устройства.", "date": "2018.05.19", "title": "Нова стрелба в училище в САЩ, има жертва"}
{"url": "http://www.novinite.bg/articles/159993/Otkriha-200-kg-nelegalen-tyutyun-paketiran-za-prodajba", "text": "В дома на врачанин са открити 200 килограма нарязан и пакетиран за продажба незаконен тютюн без български акцизен бандерол. Това съобщиха от Областната дирекция на МВР.Тютюнът е разкрит при спецакция на полицаи на сектор \"Противодействие на икономическата престъпност\". При акцията в петък е спрян за проверка автомобил \"Мерцедес С450\", зад чийто волан бил криминално проявен и осъждан 40-годишен мъж от Враца. След това служителите на реда го придружили до дома му във Враца, където били открити 15 чувала тютюн, подготвен за продажба в малки разфасовки. Врачанинът е задържан в ареста за срок до 24 ч. По случая е образувано досъдебно производство.", "date": "2018.05.19", "title": "Откриха 200 кг нелегален тютюн, пакетиран за продажба"}
{"url": "http://www.novinite.bg/articles/159998/Blagotvoritelen-targ-s-topkite-ot-nacionalnite-ni-otbori-po-futbol-i-volejbol", "text": "В Бургас започна фестивал на здравето и спорта, а сред участниците е благотворителната организация „Холидей хироус“, позната досега със своите коледни и великденски акции в помощ на социално слаби семейства, самотни майки и хора с увреждания. Този следобед те готвят изненади за любители и фенове на спорта: на благотворителен търг ще бъдат продадени топки с автографите на националите ни по волейбол, на футболистите на ЦСКА и на „Нефтохимик“.Освен топките с автографи на търга ще бъде продадена и юбилейна фланелка с подписите на играчите от ЦСКА.", "date": "2018.05.19", "title": "Благотворителен търг с топките от националните ни отбори по футбол и волейбол"}
{"url": "http://www.novinite.bg/articles/160002/Nad-1000-dushi-hora-s-uvrejdaniya-i-tehni-priyateli-uchastvaha-v-maratona-Run2Gether", "text": "Над 1000 души се включиха в първото българско издание на един от най-успешните мини-маратони с кауза в света, състоял се в събота край Sofia Ring Mall.На старта на Run2Gether рамо до рамо застанаха хора с увреждания и техни поддръжници с големи сърца от политиката, бизнеса, сцената, спорта, както и много други съпричастни столичани.В благотворителния маратон по двойки всеки участник с голямо сърце застана до човек с различни възможности и двамата изминаха между 2,2 и 6,6 км към една обща цел - да надскочат себе си и да пресекат заедно финала, където си разделиха по половинка от един медал, символ и награда за тяхното приятелство.Благотворителният маратон се състоя под патронажа на президента Румен Радев и Столична община в лицето на кмета Йорданка Фандъкова и зам.-кмета Албена Атанасова. Run2Gether има две големи цели: да популяризира спорта за всички и да даде гласност на нуждата от равно включване, равен достъп и промяна на нагласите към хората с увреждания. Средствата от дарените билети за участие в маратона, заедно с даренията от Отговорния бизнес, ще помогнат за създаването на Адаптиран младежки кариерен център за хора с различни възможности, който да ги подготвя за нуждите на пазара на труда.„Маратонът ще започне с равен старт за всички Ви, такъв какъвто трябва да е и за хората с увреждания при достъпа им до образование, здравеопазване, заетост, транспорт и други услуги... Днес Вие ще бягате, но това няма да е бягство от проблема, а точно обратното – ще бягате към решението. Промяната на нагласите към хората с увреждания започва с възприемането им като хора, с които можеш да бягаш навсякъде в живота. Пожелавам от сърце на всеки от Вас да получи своята половинка от медала за участие в благотворителния маратон, защото да си част от цялото е въпрос на равен старт“, написа президентът Радев в поздравителния си адрес до участниците.„Столична община винаги е подкрепяла и ще подкрепя всяка една благородна кауза, която води до приобщаване всички хора“, се каза пък в приветствието от името на кмета Йорданка Фандъкова.В благотворителното бягане, редом с хората с различни възможности, участие взеха и много звезди от спорта и шоубизнеса, уважавани обществени фигури, големи компании и граждани с големи сърца, сред които посланиците на инициативата Мария Гроздева, Михаил Христов, Краси Георгиев, Лазар Радков, Биляна Йотовска, Ивайло Захариев, Николай Ваклинов, д-р Калин Василев, Кирил Славов, Надя Младенова, Таня Иванова и др.Специално за събитието от Тайланд пристигна и основателят на Run2Gether Чачай Афибанпоонпон заедно с участник с различни възможности, който е бил част от Run2Gether Банкок. В маратона с кауза се включи и консулът на Тайланд в България Виктор Меламед.Run2Gether е един от най-успешните мини-маратони с кауза в света, като от събота и София вече е част от международната инициатива в подкрепа на хората с увреждания, провеждаща се също в Ню Йорк, Амстердам и Банкок. Организатор на Run2gether България е JAMBA.Един от участниците в мини-маратона спечели два двупосочни билета до Тайланд, Банкок, за участие в Run2Gether Тайланд, осигурени от генералния спонсор на събитието. Краят на Празника на заедността и приятелството бе ознаменуван с голям концерт с участието на Невена Пейкова, Християна Лоизу, Вензи и други поп звезди, приятелски мач на националния баскетболен отбор и на националния баскетболен отбор в колички, зумба, както и игри на достъпно и адаптирано голф игрище.", "date": "2018.05.19", "title": "Над 1000 души - хора с увреждания и техни приятели, участваха в маратона Run2Gether"}
{"url": "http://www.novinite.bg/articles/160004/Cipras-obsadi-s-grackiya-prezident-novostite-po-spora-za-imeto-na-Makedoniya", "text": "\r\nГръцкият премиер Алексис Ципрас се срещна днес с президента Прокопис Павлопулос, за да го информира за най-новите развития около продължаващите разговори по спора за името на Македония, съобщава в. „Катимерини“.\r\n„Искаме трайно решение“, обяви Ципрас, като подчерта, че правителството настоява всяко едно име да бъде използвано „ерга омнес“, т.е. за всеобща употреба, както и Скопие да ревизира македонската конституция, променяйки положения, смятани за иредентистки.\r\nЦипрас е подчертал, че преговорите със Скопие са в „решаващ етап“.Президентът на Гърция е настоял за възможно най-широк консенсус между политическите партии.Премиерът е планирал днес разговори и с лидери на опозиционните сили.Според информации Атина и Скопие обсъждат варианта за име „Република Илинденска Македония“ за разрешаването на десетилетния спор между двете страни.  ", "date": "2018.05.19", "title": "Ципрас обсъди с гръцкия президент новостите по спора за името на Македония"}
{"url": "http://www.novinite.bg/articles/159978/Posreshtnahme-svetovnite-lideri-s-unikalen-vkus-ot-Karnobat", "text": "Уникалният вкус на Карнобат, събрал най-доброто от нашите лозя, стана истински посланик на българския дух, традиции и самобитност по време на Срещата на върха в София.Любимата ракия на Брюксел, както е по-известна „Кехлибар” сред ценителите заради златния си медал от Concours Mondial de Bruxelles, даде повод на Ангела Меркел, Еманюел Макрон, Себастиян Курц, Виктор Орбан, Жан-Клод Юнкер, Доналд Туск, Антонио Таяни, и на останалите лидери от 28-те страни членки на ЕС, да вдигнат историческа наздравица за европейското бъдеще на Западните Балкани.„Не случайно избрахме „Кехлибар” да представи страната ни на най-високия международен форум”, споделиха организаторите. Освен че е символ на отлично качество и висока класа, тя е първата ракия, донесла на България златен медал от най-престижния световен конкурс, основан в сърцето на Европа - Spirits Selection, част от прочутия Concours Mondial de Bruxelles.Наблюдатели припомниха, че за Ангела Меркел това е поредната среща с уникалния вкус от Карнобат. При визитата си у нас през 2010 г. германският канцлер оцени качество на родните напитки и дори закупи за личната си енотека от невероятното Шардоне на водещия български производител.Впечатляващият Мускат Отонел, който е част от класния бленд на ароматни и неароматни сортове в „Кехлибар”, очарова журито от Concours Mondial de Bruxelles с деликатните си ухания на индрише и здравец. Те нямат аналог по света и не случайно са в основата на невероятната ракия, с която България се представи пред висшите държавници.Отгледаният в лозята на „Винпром Карнобат” Мускат превъзхожда всички останали клонове, виреещи в другите части на Европа, разказаха световно известни енолози. Три годишното отлежаване в дъбови бъчви пък помага на ракията да извлече най-доброто и да постигне качество, достойно за световни лидери, споделиха енолозите на „Винпром КарнобаТ\".Брюксел с нова Среща на върха у насПрез есента на тази година България ще събере водещите познавачи на ракии, брендита и други спиртни напитки. Те ще журират Spirit Selection by Concours Mondial de Bruxelles. Той е известен още и като „Обединените нации на спиртните напитки“, защото всяка година се провежда в различна държава.Признанието за ракия „Кехлибар” стана негласна причина страната ни за втори път да спечели домакинството на основания в Брюксел конкурс, споделиха наблюдатели. Златните медали от Брюксел, присъждани многократно за вината и ракиите на Карнобат, са гаранция, че потребителите ще получат най-високо качество. „Избирайки бутилка, на която са отпечатани медалите, човек ще знае, че купува нещо наистина добро”, коментира неотдавна директорът на надпреварата Тиери Хайнс.Брюкселският форум е известен с изключително строгите си критерии и само най-качествените напитки на планетата са в състояние да се преборят за награда, допълни още той. А сред тях е и ракия „Кехлибар” – единствената, с която световните лидери вдигнаха наздравица при посещението си у нас.Световен триумфВината и ракиите на Карнобат са триумфирали с най-високите отличия от Брюксел, Лондон, Париж, Виена, а под златните им медали стоят подписите на най-авторитетните енолози по света. С тях са вдигани наздравици в Лондонската Кралска опера, а у нас са посрещани световни лидери от ранга на Владимир Путин и Джордж Буш. Признание, превърнало напитките от Карнобатските лозя в истинска визитна картичка на България пред световния елит.От нашите лозяУникалните аромати на индрише и здравец, с които ракия „Кехлибар” впечатли журито на Concours Mondial de Bruxelles, са извлечени изцяло по естествен път. „Отглеждаме гроздето в уникални природни местности, където от векове старите карнобатлии са засаждали най-добрия Мускат Отонел.”, поясниха енолозите на „Винпром Карнобат”. Песъкливо-каменистата структура на почвите, в съчетание с близостта до морето и умерения климат са отлични за засаждане на сорта. Слънцето грее изобилно, липсват резки температурни колебания, камъните задържат топлината в корена на лозата и гроздето се налива със сладост. Добрият дренаж на почвата помага след дъжд водата бързо да слезе към затоплените корени. Така освен ценни захари се натрупват и невероятните аромати и вкусове. След брането майсторите на ракията настойват гроздовата мъст с ципите за дълго време и провеждат ферментацията при ниски температури. Накрая дестилират, за да извлекат и концентрират ценните ухания. Мекотата във вкуса пък се дължи на 3 годишното й отлежаване в дъбови бъчви. Благодарение на автентичната технология, ракия „Кехлибар” добива плътност, мекота и се обогатява с ценни ухания. Ракията се изварява в единствените по рода си посребрени казани, които чрез електролиза от вътрешната страна я пречистват до съвършенство.", "date": "2018.05.19", "title": "Посрещнахме световните лидери с уникален вкус от Карнобат"}
{"url": "http://www.novinite.bg/articles/159995/SASht-shte-predloji-plan-za-prerazglejdane-na-yadrenata-sdelka-s-Iran", "text": "Държавният секретар на САЩ Майк Помпейо ще обяви в понеделник дипломатическа пътна карта за постигане на нова ядрена сделка с Иран, съобщи днес Държавният департамент, цитиран от ДПА и БТА.Новият подход ще цели създаването на \"рамка, която ще се отнася до всички заплахи от Иран\", каза директорът на отдела за политическо планиране на външнополитическото ведомство Брайън Хук.Хук не разкри подробности за изявлението на Помпейо, но каза, че става дума за \"всеобхватна стратегия спрямо Иран\".Стратегията ще бъде насочена към преразглеждане на ядрената сделка, което включва загриженост от иранските балистични ракети, \"подкрепата\" за граждански войни в региона и по-добър режим на инспекции.Вашингтон е провел \"много широки и задълбочени консултации\" с европейските си партньори за ревизиране на сделката, подчерта Хук. Според него разногласията между САЩ и Европа по въпроса са били преувеличени.\"Целта на нашите усилия е да приложим целия необходим натиск върху Иран, за да промени поведението си и да следваме нова рамка, която може да разсее нашите притеснения\", каза Хук, цитиран от Ройтерс.", "date": "2018.05.19", "title": "САЩ ще предложи план за преразглеждане на ядрената сделка с Иран"}
{"url": "http://www.novinite.bg/articles/159996/Plevneliev-Vsichki-partii-s-izklyuchenie-na-GERB-tarsyat-blizost-s-Rusiya-tya-ne-e-model-za-nas", "text": "Президентът 2012-2017 г. Росен Плевнелиев определи като исторически успех за България провеждането на срещата на върха ЕС - Западни Балкани, като според него за взетите решения ще се говори с десетилетия.\"Заявявам най-отговорно: председателството на България на ЕС е исторически успех за България. Не чух нито една дума на съмнение от европейските лидери и техните екипи, от лидерите на Западните Балкани за това колко беше успешно българското председателство. То беше по-успешно, отколкото ние сме си мислили и отколкото всички са очаквали\", заяви Плевнелиев пред БНТ.По думите му Балканите остават територия на геополитически сблъсък, където интереси имат Русия, Турция, САЩ и Китай, и затова е важно Европейският съюз да спази подписаните софийски дневен ред и декларация за интеграцията на страните от Западните Балкани.Има конкретика в срещата ЕС - Западни Балкани, и то сериозна. Благодарение на усилията на България има стратегия, изкована от ЕК за държавите от Западните Балкани, приета в пълен консенсус, посочи Плевнелиев. Според Плевнелиев приетата Софийска декларация е „изключително силна“.Той коментира и проекта „Северен поток 2“, който по мнението му цели да дестабилизира ЕС.От интерес на България е да стане газов хъб, защото това ще намали цената на газа и ще увеличи производствения капацитет, заяви Плевнелиев. По думите му „Северен поток 2“ не е в интерес на България.\"Русия днес не е модел за нас. Руснаците не живеят добре. Там няма демокрация. Има автократичен режим, няма човешки права и свободи. И ние трябва да си даваме сметка за това. В голяма степен и българските политици, и българските медии ги е страх да говорят какво се случва днес в Русия\", подчерта Плевнелиев и изрази притеснение, че президентът Радев е тръгнал по пътя на популизма, с което може да изгуби международния си авторитет.Почти всички политически сили в България, с изключение на ГЕРБ, търсят близост с Русия, която има деструктивна роля, заяви Плевнелиев.Той похвали премиера Бойко Борисов за добрата му външна политика. България вдигна много нивото на репутацията си, допълни Президентът.\"Виждаме една абсолютна непредсказуемост в този световен ред. България стои добре\", коментира още експрезидентът.", "date": "2018.05.19", "title": "Плевнелиев: Всички партии, с изключение на ГЕРБ, търсят близост с Русия, тя не е модел за нас"}
{"url": "http://www.novinite.bg/articles/160008/Rumen-Petkov-e-noviyat-lider-na-ABV", "text": "Третият редовен конгрес на ПП АБВ избра Румен Петков за председател на партията.Петков получи доверието на 579 от общо 591 делегати на форума. Трима гласуваха против, 9 се въздържаха. Конгресът на АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души.Преди вота досегашният лидер на извънпарламентарната лява партия Константин Проданов се обяви за смяна на курса и ръководството на партията, която според него трябвало да се радикализира.В същия дух бяха и думите на основателя на АБВ и президент на България в периода 2002-2012 г. Георги Първанов.Според него АБВ трябвало да има ясна, твърда действена концепция по многобройните обществени конфликти.Той призова конгреса на АБВ да даде мандат на ръководството на партията за активни преговори със сродни политически формации и да се вземе решение за нова коалиция.", "date": "2018.05.19", "title": "Румен Петков е новият лидер на АБВ"}
{"url": "http://www.novinite.bg/articles/159990/Barziyat-vlak-Sofiya-Burgas-avarira-na-gara-Verinsko", "text": "Бързият влак София-Бургас аварира тази сутрин.Инцидентът е станал на гара Веринско, съобщи Нова телевизия.Локомотивът започнал да дими. Машинистите реагирали бързо и предотвратили избухването на пожар.Друга машина дошла от София, за да продължи композицията пътя си към морския град.Локомотивът бил ремонтиран наскоро, обясниха машинистите.", "date": "2018.05.19", "title": "Бързият влак София-Бургас аварира на гара Веринско"}
{"url": "http://www.novinite.bg/articles/160007/Helikopteri-spasiha-havajci-ot-izrigvashtiya-vulkan", "text": "Хеликоптери се притекоха на помощ за спасяването на четирима хавайци, след като изтичащата от вулкана на остров Килауеа лава, постави в капан редица къщи, съобщиха местните власти.Кметът на Хавай Хари Ким написа в Туитър, че \"бързо движещата се лава минала близо до Малама Ки Плей\", край горския резерват Пуна. Лавата \"изолира около 40 жилища в района\", пише той, добавяйки, че четирима души са били \"безопасно евакуирани\" от хеликоптери на окръг Хавай и националната гвардия.\"Ако все още се намирате в района, стойте на безопасно място и очаквайте официални инструкции,\" предупреди Ким.Американската геологическа служба, която следи вулканите и земетресенията в целия свят, заяви чрез Туитър, че \"бързо течаща лава от вулкана се придвижва с 300-400 ярда на час\". Специалистите отчитат, че \"лошото качество на въздуха от повишените газови емисии и димът от изгарящата растителност допринасят за лошото качество на въздуха в долната част на Пуна\".Килауеа е най-активният вулкан в света и един от петте на Големия остров на Хавай.Той започна да изригва на 3 май, което накара около 2 000 души да напуснат домовете си в планината.Учени прогнозират, че вулканичната активност може би е предшественик на голямо изригване, подобно на това, което разтърси острова в средата на 20-те години на миналия век.", "date": "2018.05.19", "title": "Хеликоптери спасиха хавайци от изригващия вулкан"}
{"url": "http://www.novinite.bg/articles/159991/Princ-Hari-i-Megan-Markal-shte-stanat-hercog-i-hercoginya-na-Saseks", "text": "Принц Хари и Меган Маркъл ще станат херцог и херцогиня на Съсекс след сватбата си днес.Това обявиха от Бъкингамския дворец часове преди церемонията, съобщи БГНЕС.\"Днес кралицата има удоволствието да даде титлата херцог на принц Хари от Уелс, чиито титли ще бъдат херцог на Съсекс, граф Думбартън и барон Килкил\", се казва в изявлението.\"Принц Хари по този начин става Негово Кралско Височество херцог на Съсекс, а г-жа Меган Маркъл по силата на брака ще стане Нейно Кралско Височество херцогинята на Съсекс\", допълват оттам.Сватбата на принц Хари и Меган Маркъл ще започне в 14 часа българско време.", "date": "2018.05.19", "title": "Принц Хари и Меган Маркъл ще станат херцог и херцогиня на Съсекс"}
{"url": "http://www.novinite.bg/articles/159988/Den-za-razmisal-predi-izborite-v-Galiche-i-oshte-7-naseleni-mesta", "text": "Днес е ден за размисъл в Галиче и още седем населени места, където утре ще се проведат частични избори за кмет. В Галиче се провеждат избори след близо 20-годишното управление на Ценко Чоков в селото.Докато той управляваше Галиче, срещу него имаше множество обвинения, че използва физическо и психическо насилие, присвоява земи и имоти, отговорен е за палежи на заведения. Поддръжниците му обаче твърдяха, че е набеждаван. Чоков беше арестуван преди две години, а миналата седмица беше признат за виновен за отвличане, побой и палеж на кола, като получи присъда от 4 години и половина затвор.За нов кмет в Галиче се борят трима кандидати - Страхил Стоянов - ГЕРБ, Николай Банков - ВМРО – Българско национално движение, и Веселин Георгиев Тушинов – БСП.7Избори ще се проведат още в Макреш, област Видин. Кандидатите за поста са: Митко Антонов, издигнат от БСП; Николай Ненчев, издигнат от ГЕРБ; Цветомир Николов, от Инициативен комитет и Веселин Велков, от Инициативен комитет, съобщи \"Фокус\".Избори ще се проведат в кметство Криво поле, община Хасково. Кандидатите за кмет на кметството са: Андрей Гаджев, издигнат от ПП ГЕРБ и Асен Христов, издигнат от Движението за права и свободи – ДПС.Избирателите на кметство Лясково, община Добричка, също ще гласуват за кмет. Кандидатите за поста са: Захари Асенов от ПП ГЕРБ, Божко Божков от Земеделски народен съюз и Костадин Куртев от БСП.Избори ще има и в Мост, Община Кърджали. В надпреварата участват двама кандидати: Емин Исмаил от ПП ГЕРБ и Лятиф Расим от ДПС.Двама са и кандидатите за кмет на село Семчиново, община Септември, област Пазарджик. В изборите ще участват Димитър Джамов от ДПС и Пламен Темелков, издигнат от Инициативен комитет.Жителите на кметство Маломир, община Върбица, област Шумен, също ще избират кмет на населеното място. Кандидатите са двама: Деян Чолаков от ПП ГЕРБ и Алдин Чолаков от ДПС.Ще се проведат избори за кмет на кметство Миланово, община Велики Преслав, област Шумен. Кандидатите за поста са двама: Хасан Хасанов, Салим Ахмед, ДПС.", "date": "2018.05.19", "title": "Ден за размисъл преди изборите в Галиче и още 7 населени места"}
{"url": "http://www.novinite.bg/articles/160001/Evrokomisaryat-po-energetikata-uveri-che-ES-shte-spazi-yadrenoto-sporazumenie-s-Iran", "text": "\r\nКомисарят на Европейския съюз по климата и енергетиката Мигел Ариас Канете се опита да успокои днес Иран, че съюзът остава ангажиран да спаси ядреното споразумение с Техеран въпреки решението на американския президент Доналд Тръмп да излезе от него и отново да наложи санкции на Иран, предаде Ройтерс.\r\nНа посещение в Техеран еврокомисарят заяви, че ЕС - най-големият някога вносител на ирански петрол - се надява да увеличи търговията си с Иран.\r\n„Отправихме към иранските си приятели послание, че докато те се придържат към ядреното споразумение, европейците ще изпълняват своя ангажимент, а те казаха същото за нас“, каза на пресконференция Канете. ", "date": "2018.05.19", "title": "Еврокомисарят по енергетиката увери, че ЕС ще спази ядреното споразумение с Иран"}
{"url": "http://www.novinite.bg/articles/159999/Prezidentat-Radev-izprati-saboleznovaniyata-si-na-kubinskiya-si-kolega", "text": "Държавният глава Румен Радев изразява съболезнования на своя кубински колега президента Мигел Диас-Канел по повод катастрофата на пътнически самолет край Хавана, при която загинаха над 100 души, съобщиха от пресцентъра на държавния глава. Президентът Радев изразява съпричастност и съчувствие от името на българския народ и от свое име към семействата и близките на загиналите, както и надежда за възстановяването на оцелелите при тежката катастрофа. ", "date": "2018.05.19", "title": "Президентът Радев изпрати съболезнованията си на кубинския си колега"}
