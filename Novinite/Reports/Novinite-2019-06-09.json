{"url": "https://www.novinite.bg/articles/176690/Chasten-investitor-se-otkaza-ot-ceh-za-olovo-v-Stara-Zagora", "text": "Частният инвеститор, който изрази намерение за строителство на цех за производство на олово в Стара Загора, се отказва от своя проект. Фирмата изрази  позицията си в писмо до медиите.Отказът идва по-малко от 24 часа преди организираното обществено обсъждане по темата.В позицията си до медиите от частният инвеститор обвиняват Община Стара Загора, че само за няколко месеца е сменила позицията си. Управителят Йордан Георгиев припомня, че инвестиционното предложение е стартирало през 2017 г. и във всеки от етапите му е било съгласувано с еколози, юристи, икономисти и местни и държавни органи.„За нас обаче е напълно необяснима смяната на позицията на един от основните участници в съгласувателната процедура - Община Стара Загора, която само в рамките на 4 месеца дава две коренно противоположни“, се посочва в позицията на „Ресайкъл Компани” ЕООД.От фирмата са категорични, че ще търсят по съдебен ред компенсация за разходите от страна на местната власт заради първоначалното одобрение, което тя е дала.", "date": "2019.06.09", "title": "Частен инвеститор се отказа от цех за олово в Стара Загора"}
{"url": "https://www.novinite.bg/articles/176668/Otnovo-valeji-ostava-toplo", "text": "Днес отново ще се развива купеста и купесто-дъждовна облачност. Главно в следобедните часове ще има валежи и на много места ще са интензивни, в централните райони - със значителни количества. Ще има условия за градушки. Ще духа слаб до умерен северен вятър. Максималните температури ще са между 26° и 31°, в София около 26°.Над Черноморието ще се развива купеста и купесто-дъждовна облачност и на места, главно по северното крайбрежие ще превали и прегърми. Ще духа слаб до умерен североизточен вятър. Максималните температури ще са между 25° и 27°. Температурата на морската вода е 20°-23°. Вълнението на морето ще бъде 1-2 бала.Над планините ще се развива купесто-дъждовна облачност и ще има краткотрайни валежи с гръмотевици. Ще духа умерен вятър от север-североизток. Максималната температура на височина 1200 метра ще бъде около 18°, на 2000 метра 12°.На 09.06.2019 слънцето ще изгрее в 05:49 часа и ще залезе в 21:03 часа. Продължителност на деня 15:14 часа.На 09.06.2019 луната ще изгрее в 12:10 часа и ще залезе в 01:29 часа. Осветеност на диска в 0h UT 36 %. Фаза на луната: първа четвърт.", "date": "2019.06.09", "title": "Отново валежи, остава топло"}
{"url": "https://www.novinite.bg/articles/176686/Klimatolog-Lyato-shte-ima-no-s-jestoki-buri-s-gramotevici", "text": "Такова е времето през юни, защото това е най-бурният месец с най-много валежи. Валежите са кратки, но интензивни.Това заяви климатологът проф. Георги Рачев в ефира на Нова телевизия. ,,От сряда отново започва подобрение на времето и повишаване на температурите. След следващата неделя обаче започва нов 4-дневен период на лабилизиране на времето, което ще продължи до 21 юни'', каза климатологът. ,,Прогнозата за лятото в общи линии е орел, рак и щука. Според американските метеорологични агенции се очаква този летен сезон да е с около един градус по-нисък от обичайната климатична норма'', уточни още той. Въпреки това проф. Рачев увери, че ще има лято. ,,Лято ще имаме със сигурност. Но ще има и жестоки бури с гръмотевична дейност. Общо взето юни месец ни очаква слънце сутрин, а в следобедните часове - облаци и дъждове'', сподели той и добави, че мълниите са характерни явления за май и първата половина на юни. ,,Градушките също са нещо обичайно за нашия регион. Все пак още преди 100 години Яворов е написал поемата \"Градушка\", така че няма какво да се изненадваме толкова'', заяви в заключение климатологът.", "date": "2019.06.09", "title": "Климатолог:  Лято ще има, но с жестоки бури с гръмотевици"}
{"url": "https://www.novinite.bg/articles/176673/Stefan-Danailov-se-zavarna-na-scenata-na-Narodniya-sas-skuter", "text": "\r\nСлед 5-годишно отсъствие, Стефан Данаилов се завърна със скутер на сцената на Народния театър. Той е част от екипа на \"Актрисата\" и влиза в ролята на застаряващ любовник с вид на хипи, с дълги сиви коси и с фланелка \"Аз победих анорексията\", предаде БГНЕС.\r\nГероят на Данаилов е новата любов в живота на театралната звезда Лидия Мартин (Аня Пенчева), която се оттегля от сцената, за да заживее в Швейцария с поредния нов мъж до себе си. Сълзи, смях, драма, ревност и истерия има в този спектакъл по текст на драматурга Питър Куилтър. Като на своеобразен парад, покрай актрисата \"дефилират\" нейният по-млад бивш съпруг Пол (Кирил Ефремов) и настоящият й годеник Чарлз (Данаилов), синът й Даниел (Павел Иванов), агентът й Бари (Ненчо Илчев) и режисьорът Роджър (Иван Панев). Всички те влизат и излизат от отрупаната с цветя и поздравления гримьорна, влизат и излизат от събитията, които Лидия предизвиква във вълнението си.\r\n\r\nОпиянена или пияна е актрисата, преди да се срещне за последен път с любимата си публика? Кой от всичките замесени в живота й мъже има власт над нея - или тя властва над всички тях? Каква е цената на славата и защо актьорът често е на крачка от лудницата? Колко струва любовта, ако я има? Защо всички режисьори рано или късно се опиянчват? Освен отговорите на тези въпроси, заедно с режисьорката Росица Обрешкова и Стефан Данаилов като постановчик, \"Актрисата\" разкрива още театрални загадки, най-важната от които е колко силна е магията на театъра.\r\nВ \"Актрисата\" Аня Пенчева слиза от сцената, но само на сцената. А лебедовата й песен в представлението е \"Вишнева градина\" от Чехов, за която получава заслужен аплауз.\r\nИнтересната сценография във формата на куб е на Елена Иванова, нейни са и костюмите, а музиката е на Иван Лечев.\r\nНа аплаузите, в края на вчерашното премиерното представление, Аня Пенчева излезе с внука си Александър, който се роди преди по-малко от два месеца.\r\n \r\n", "date": "2019.06.09", "title": "Стефан Данаилов се завърна на сцената на Народния със скутер"}
{"url": "https://www.novinite.bg/articles/176676/Viceprezident-i-generali-na-premiera-na-novata-kniga-na-Lazar-Murdjev", "text": "\"Ницше твърди, че демокрацията сама води до своята противоположност – тиранията\", пише Лазар Мурджев, но не стига дотук. Той проверява прав ли е Ницше, що се отнася до днес и до българската действителност. Проверките му не приличат на прокурорските, в които е зададен резултатът и се игнорират доказателствата, които му противоречат\" – казване е вулгарен роман, нито шаманска прокоба. Далеч от медийните писачи с десетки преводи на поръчани послания, тук авторът ни повлича в скандален  из девалвиралата и идиотска реалност заляла живота ни. Ужасът от дъното, сътворило прозренията на този здрав интелектуален шамар по мутрите на чудовищата от статуквото, натикани в този жалък, страховит, медицински и юридически ред, наречен днес в чест на \"Истанбулската конвенция\" –  е публицистичен цикъл за ценностите на българското настояще. Публицистика като драматургия, както казва проф. Радослав Радев и продължава – \"когато през 60-те години на 20 век поетите започват да създават пиеси, Иван Радоев отбелязва, че стихотворението се гради като драма, в която няма един, а множество конфликти. В политическия и духовен преход, който преживяваме от края на 20. век се оказва, че и истинската публицистика, за да въздейства, също е своеобразна сцена, на която се появяват познати лица от действителността. В творчеството на Лазар Мурджев това е още по-ясно изразено, тъй като тръгва от поезията и пренася своята нравствена битка за ценностите ни като народ в публицистиката. Той не просто ползва словото, а гради структури на мисълта и емоцията, за да може чрез видимата повърхност на живота ни да търси откровения и прозрения. Авторът знае до кого и зад какво да застане, но всичко в политическия ни живот, което е лесно обяснимо, трудно се преживява. Лазар Мурджев стига до убийствена ирония, която рядко някой е произнасял. \"Петдесетте милиона жертви на Втората световна война са само цифра, която все повече българина си я представя само в Евро.\"Авторът ни влачи през родния \"стандарт дребни душички\", когато 2-ри юни съвпада със Задушница и е хубаво да сме пияни от сутринта....Пияни духовни мизерници – \"Българи от дъното на Европа\", но \"В крак с времето\", което е \"Приватизирало бъдещето\" и оставени на \"Светофара Пеевски\" и \"Само /с/ дъх надежда\" тръгваме по \"Пътя към един край\" през невъобразимия и невъзможен \"БРОД за България\"…, просто, защото някъде са останали \"Добри българи\"....................................................... Въпреки командата \"Убий българина\" в тази \"Провалена държава – местопрестъпление\"...Ей, хора, обръща се към всички нас авторът, Ваше Светейшество, Ваши Високопреосвещенства, Приятели… Братя българи, ХАЙДЕ ДА СПАСИМ ЖИВОТА СИ!!! /не само от Истанбулската конвенция/.\"Талант с извънредно богата палитра от мъдрост и човешки въжделения. Книгата му е цяла вселена, обитавана от непобедим дух...Затова прозренията започват с усещане за бъдеще и завършват с молитва за България, която иска да завещае на идните поколения\". \"Интелигентната публика добре познава разностранния и ярък талант на Лазар Мурджев – поезия, остра публицистика, задълбочени социално-политически анализи, социативно-метафорична есеистика, безпощадни филипики срещу съвременните развратители на обществения морал – самодрапирали се като политически елит...Всяка книга на този талантлив автор впечатлява с оригиналната си концепция. Това е качество рядко срещано в съвременната ни книжнина, наводнена от ерзаци и самооблащаващи се псевдо - постмодернистични подобия.Основното градиво на книгата не случайно е фрагмента – острие. Неговата способност да поеме големи обеми от смисъл, внушения и подтекст, определя и избора на автора за тази техника на градеж и писане.Книги като \"Прозрения от дъното\" са много нужни на това наше време на объркани нравствени ценности, загубени исторически ориентири и общество в структурен, институционален и духовен разпад\".  Той бе самотен призрак, изричащ истина, която никой нямаше да чуе.Но докато продължаваше да я изрича, по някакъв необясним начин приемствеността не се прекъсваше.Паметта на човечеството се предава не като накараш другите да те чуят, а като пазиш здрав разсъдъка в себе си.  ", "date": "2019.06.09", "title": "Вицепрезидент и генерали -  на премиера на новата книга на Лазар Мурджев"}
{"url": "https://www.novinite.bg/articles/176694/Smerch-se-zavihri-kraj-Varna", "text": "Снимка на интересно въздушно завихряне улови варненецът Преслав Тодоров.  Фотографията е направена в движение и изпратена до страницата на Метео Балканс в социалните мрежи.Метеоролозите от варненското подразделение на НИМХ уточняват, че явлението се нарича смерч и е характерно за това време на годината.", "date": "2019.06.09", "title": "Смерч се завихри край Варна"}
{"url": "https://www.novinite.bg/articles/176669/Zemetresenie-ot-31-po-Rihter-kraj-Garmen", "text": "\r\nЗеметресение с магнитуд 3,1 по скалата на Рихтер е регистрирано на територията на България, близо до Гърмен, съобщи БГНЕС.   \r\n\r\nЗемният трус е усетен в 5,26 ч. тази сутрин с епицентър на 23 км северно от Гърмен, на 60 км югоизточно от Благоевград и на 106 км южно от София, с дълбочина 10 км. Няма данни за материални щети.\r\n", "date": "2019.06.09", "title": "Земетресение от 3,1 по Рихтер край Гърмен"}
{"url": "https://www.novinite.bg/articles/176670/Protest-v-Sofiya-v-podkrepa-na-osadeni-policai", "text": "В 11 часа на пл. „Света Неделя“ в София служители на МВР и подкрепящи ги граждани излизат на демонстрация под надслов „Полицаите не са убийци“.Причината за него са осъдителните присъди за петима благоевградски полицаи, отговорни за смъртта на Ангел Димитров - Чората, починал в ареста през 2005 година.Униформените бяха осъдени на по 7 години затвор, което наказание изтърпяват в Бобов дол.Осъдените настояват делото да бъде преразгледано, като миналия месец демонстрация в тяхна подкрепа имаше и в Благоевград.", "date": "2019.06.09", "title": "Протест в София в подкрепа на осъдени полицаи"}
{"url": "https://www.novinite.bg/articles/176674/Dneven-horoskop-za-nedelya", "text": "Говорете открито за нещата, по които имате разногласия днес, в спора ще откриете истината. Все пак внимавайте да не нараните някого, ако се разпалите прекалено много. Бройте до 10 и тогава говорете, за да няма разсърдени след това.Имате безброй много идеи, но точно вие сте твърде наясно, че най-напред всичко трябва да се планира, да се поставят целите, за да се започнат действия. Доста работа ви чака по този случай. Намерете време и за приятелите си и някое хоби.", "date": "2019.06.09", "title": "Дневен хороскоп за неделя"}
{"url": "https://www.novinite.bg/articles/176684/16-obekta-v-Moskva-byaha-zaplasheni-s-bombi", "text": "Анонимни заплахи за поставени бомби бяха получени в неделя в 16 обекта в Москва, сред които катедралата \"Христос Спасител\" и телевизионната кула в Останкино. Полицията е започнала спешна проверка, съобщи говорител на аварийните служби на столицата, цитиран от БГНЕС.По думите му всички места вече проверяват персонала на оперативните служби.", "date": "2019.06.09", "title": "16 обекта в Москва бяха заплашени с бомби"}
{"url": "https://www.novinite.bg/articles/176679/Uchastnik-v-prajda-Sabitieto-be-istorichesko-mina-otvad-vsichkite-ni-mechti", "text": "Прайдът беше исторически. Мина отвъд всичките ни мечти. Това сподели в сутрешния блок на bTV Симеон Василев, един от съорганизаторите на събитието в подкрепа на ЛГТБИ хората у нас.,,Участваха 7000 души, което е двойно повече от миналата година, а на контрапоходите 50 човека на шествието в подкрепа на семейството може би 100. Прайдът заяви ясно, че това е, което българското общество желае. Не трябва да слушаме определени политически партии, които  казват, че обществото не ни иска и че не сме желани'', смята Василев.Според него ЛГТБИ общността е приета в българското общество, но няма политическа подкрепа, въпреки че през тези 12 години ,,имаме промени в нагласите на обществото'', които са видни.,,Ние сме за семейството, а не срещу него'', отбеляза Симеон Василев, като добави, че макар Конституцията да определя бракът само между мъж и жена за легитимен, има и други варианти.,,Вече 13 години съм с партньора ми, но нямам право да го посетя в болницата, ако му се случи нещо, нито да го наследя, не можем да изтеглим и заедно кредит'', разказа Василев.", "date": "2019.06.09", "title": "Участник в прайда: Събитието бе историческо, мина отвъд всичките ни мечти"}
{"url": "https://www.novinite.bg/articles/176691/Zapaliha-kolata-na-aktivist-sreshtu-zastroyavaneto-na-park", "text": "Среднощен пожар унищожи напълно лек автомобил „Мазда“ в Пловдив. Колата е пламнала в 01,30 ч. през нощта на кръстовището на улиците \"Луда Яна\" и \"Полковник Сава Муткуров\" в квартал Кършияка. Автомобилът е собственост на активно протестиращ срещу застрояването на парка край хотел „Санкт Петербург“. Пред Радио Пловдив той заяви, че според него се касае за умишлен палеж, тъй като е видял двама души, които хвърлят бутилка със запалителна смес върху колата му. Нито собственикът, пожелал анонимност, нито семейството му са получавали заплахи до сега. За случая е уведомена полицията, извършителите се издирват. ", "date": "2019.06.09", "title": "Запалиха колата на активист срещу застрояването на парк"}
{"url": "https://www.novinite.bg/articles/176678/Trupaneto-na-imane-smisal-na-jivota-na-80-ot-nashenci", "text": "Трупането на материални блага е основен приоритет за мнозинството българи. Това показва проучване на Института за изследване на обществата и знанието към Българската академия на науките. За 80% от сънародниците ни смисълът на живота е в трупането на имущество. Постигането на материални цели се е превърнало в основен приоритет. Данните показват още, че близо 60% от българите за нищо на света не биха погазили закона, дори ако имат някаква полза. Малко над 43% са склонни да нарушат нормите, ако не се страхуват от последствията. Едва 32% смятат, че законите у нас са добре написани. Според изследването в последните години в българското общество могат да се открият социологически типажи - 34 % се самоопределят като комформисти, 10% като социално пасивни, 6% като бунтари, а 6% като иноватори. Общо 4 на 100 попадат в групата на онези хора, които задължително спазват определени повтарящи се ритуали. \"В момента имаме материално настроено население, но това не бива да ни изненадва, защото живеем в материално общество. Свърши ерата на идеалния социализъм, в който бяхме одухотворени\", каза проф. Емилия Ченгелова - зам.-директор на Институт за изследване на обществата и знанието към Българската академия на науките в ефира на предаването \"Събуди се\" по Нова телевизия за това дали българинът е материалист или идеалист, съдейки по данните на БАН. Проф. Ченгелова оправдава българите да избират материалното, защото докато получават средна заплата от 1 000 - 1 200 лв., тя уточни, че сънародниците ни няма как да бъдат над материалното. \"За да мислиш за идеалното, материалното трябва да бъде задоволено\", обясни още тя. По думите ѝ българите оцеляват с доходи около линията на бедността. \"Други 30-40% са със заплати, които им позволява да посрещнат месеца, но само толкова. Ние не трябва да се учудваме, а да го приемем като част от нашето ежедневие. Учим се да бъдем пазарно общество\", отбеляза проф. Ченгелова.", "date": "2019.06.09", "title": "Трупането на имане - смисъл на живота на 80% от нашенци"}
{"url": "https://www.novinite.bg/articles/176671/Zasileni-proverki-na-shofori-za-droga-i-alkohol", "text": "\r\nЗасилени проверки на шофьорите за употреба на дрога и алкохол ще се правят на територията на цялата страна. Пътните полицаи следят и за валидна задължителна застраховка “Гражданска отговорност”, невръчени електронни фишове, както и за неплатени глоби за стари нарушения, съобщи Нова ТВ.\r\n\r\nПрез миналата година органите на реда са заловили близо 20 000 души, които са седнали зад волана пили или дрогирани.\r\nАко шофьор откаже да бъде тестван за наркотици, наказанието е две години без книжка и 2000 лв. глоба. \r\n \r\n", "date": "2019.06.09", "title": "Засилени проверки на шофьори за дрога и алкохол"}
{"url": "https://www.novinite.bg/articles/176675/Mladejat-djihadist-nyamal-nikakvo-namerenie-da-ubiva", "text": "\"Вкъщи е, чувства се много по-добре след няколко дни в ареста. Обикновено семейство с три деца, с малък бизнес. Клиентът ми е най-големият. Добър ученик е, не отличник, но добър ученик!\"Това заяви в предаването \"Тази неделя\" по БТВ Емил Велинов, адвокат на 16-годишния ученик от Пловдив, който бе изработил взривни вещества след комуникация с мъж, представящ се за член на ИДИЛ. \"Родителите сигнализират за кореспонденция в телефона му с мъж, представящ се за член на ИДИЛ. Тя е на английски. След сигнала ДАНС предприема мерки. Започват срещи с психолог. Ученикът е получавал е снимки, свързани с дейността на ИДИЛ. Детето не е обучавано. То е кореспондирало само онлайн с този човек. От чисто любопитство се интересува от забранени неща и леки взривни устройства. Намерените на тавата взривни устройства не могат да предизвикат взрив сами по себе си, ако не се дооборудват с необходимите неща\", добави юристът. \"Тези неща стоят там повече от месец. Ако това дете е искало да ги ползва за нещо през това време - щеше. Бил е подведен от човека, с който е разговарял, от чисто любопитство. Нямал е никакво намерение да убива хора. В неговата глава никога не е имало такава мисъл. Това дете се грижи за собственото си братче - толкова жалостиво и добро дете. То е спасило човешко същество - братчето си. Този човек не може да се твърди, че иска да нарани някого\", каза още адвокат Велинов. От думите на адвоката стана ясно, че ученикът от Пловдив приел исляма за 2 часа, после размислил и отново станал християнин. \"Книгата е купена от баща му, за да прочете какво представлява ИДИЛ, за да разбуни заблуждението, в което е попаднал сина му\", каза още защитника на 16-годишния младеж. \"Наказанието, което предвижда Наказателният кодекс, е от 2 до 8 години лишаване от свобода. Нека малкият да понесе някакво наказание, но нека да е справедливо и да е на база събраните доказателства, не знам какви ще са те\", каза в заключение адвокат Емил Велинов.", "date": "2019.06.09", "title": "Младежът-джихадист нямал никакво намерение да убива"}
{"url": "https://www.novinite.bg/articles/176692/Jivotnovadi-protestiraha-kraj-Kalofer", "text": "Протест на животновъди затвори за около час подбалканския път София – Бургас в района на Калофер. Над 100 жители на града недоволстваха срещу неправилното според тях стопанисване на високопланинските пасища, които попадат в обхвата на национален парк „Централен Балкан“.Тодор Диклиев от сдружение „Калоферски стопани“, които организираха протеста, обясни кои са проблемите:\"\", обясни Диклиев. Стопаните са категорични, че ще протестират, докато не се намери решение на проблемите им. Според Диклиев за протеста са уведомени АПИ, полицията и община Карлово.В продължение на около час, докато траеше протестът на животновъдите, полиция регулираше трафика по подбалканския път и го насочваше през гр. Калофер. Пред Радио Пловдив директорът на национален парк \"Централен Балкан\" Генчо Илиевкоментира, че протестът е неоснователен, защото от години парковата дирекция раздава за ползване високопланински пасища на калоферци, които се интересуват. .Относно обвиненията, че пасища в землището на Калофер се раздават на външни хора, Генчо Илиев посочи, че само 1 стопанин от съседната община Брезово ползва пасище в Балкана, докато животните на калоферци пашуват и на съседни пасища. ", "date": "2019.06.09", "title": "Животновъди протестираха край Калофер"}
{"url": "https://www.novinite.bg/articles/176677/GERB-shte-brani-dokraj-ideyata-za-subsidiya-1-lev-na-glas-tvardi-Menda-Stoyanova", "text": "\r\n„Разговорът за това с какви данъци трябва да се облага българинът, какви приходи трябва да генерира държавата от тези данъци и по какъв начин тези приходи да се разпределят чрез държавата за различните сфери на живота, трябва да бъде много по-широк разговор, в който да влязат и самите граждани. Това, което се предлага всяка година, е разговор на парче. Същото е и сега. Дебатът за данъчната система трябва да се води въобще. Когато говорим най-често за намаляване на ДДС, трябва да сме наясно, че компенсацията има един единствен източник – увеличаване на подоходното облагане“.\r\n \r\nТова коментира пред БНР Менда Стоянова, депутат от ГЕРБ и председател на комисията по бюджет и финанси в НС. Стоянова подчерта, че разговорът трябва да се води за данъчната система, а не за един или друг елемент от определен данък: „Ако българинът е готов да промени данъчната си система, да въведе по-високо подоходно облагане, да въведе по-високи данъци и такси, тогава, компенсирайки загубата, да намали ДДС за определени стоки и услуги, наистина ще говорим за нещо сериозно, а не за популистки предложения“. „Трябва да е ясно дали намаляването на ДДС ще намали цените. При свободна пазарна икономика няма кой да гарантира това“, подчерта Менда Стоянова в предаването „Неделя 150“ на програма „Хоризонт“. Според нея, когато се говори за намаляване на ДДС на основни стоки, за да бъдат компенсирани загубите за бюджета, трябва да започнем да говорим за увеличаване на другите данъци-на коли, имоти, доходи. „Еднаквото облагане, означава стабилни приходи – над 50% от приходите в бюджета са от косвеното облагане. Еднаквото облагане с ДДС означава, че всички плащат съобразно това колкото потребяват. Подпомагането на хората в неравностойно положение трябва да се случи през социалната система. Намаляването на косвения данък означава, че ако паднат цените, то по един и същи начин биха се облагодетелствали и хора с високи, и хора с ниски доходи“. Менда Стоянова коментира и темата за разпределението на партийните субсидии: „Методиката за определяне на партийните субсидии е от 2001 година. Действителните гласове подадени за партии и коалиции, които не са преминали бариерата за влизане в парламента, се преразпределят към тези, които имат право на субсидия. По този начин, за нуждите на изчисленията, се увеличават действителните гласове, подадени за тях. Това е механизмът и за преразпределяне на гласовете във връзка с изчисляване на мандатите. Тази формула винаги е била прилагана по този начин. Заради този факт, който възбуди духовете, правителството внесе закон за изменение на Закона за политическите партии, където тези текстове се пренаписват, за да стане ясно, че субсидията се изчислява на един действителен глас, подаден за съответната партия или коалиция, влязла в парламента. Съдът ще се произнесе дали има грешка в методиката“. Според нея премиерът Бойко Борисов е внесъл предложението за намаляването им от 11 на 1 лев на глас, защото много партии използват това за популистки цели. БСП е една от тях, но никога не е внесла в пленарна зала предложение за намаляването им. „Нашата позиция чрез гласуването ще бъде за внесения от правителството законопроект. Ако останалите партии в парламента имат друго мнение, ще имат възможност с гласовете си да вземат друго решение. Тогава всеки ще може да гласува за това свое решение“. \r\n", "date": "2019.06.09", "title": "ГЕРБ ще брани докрай идеята за субсидия 1 лев на глас, твърди Менда Стоянова"}
{"url": "https://www.novinite.bg/articles/176685/Rumen-Radev-nagrajdava-Erik-Rubin-s-orden-Stara-planina", "text": "На 10 юни, от 11.30 часа, в Гербовата зала на \"Дондуков'' 2 президентът Румен Радев ще удостои Ерик Рубин – посланик на САЩ в България, с орден ''Стара планина'' първа степен.Това съобщиха от прессекретариата на държавния глава. Държавното отличие е за заслугите на дипломата за развитието на българо-американските отношения.", "date": "2019.06.09", "title": "Румен Радев награждава Ерик Рубин с орден \"Стара планина\""}
{"url": "https://www.novinite.bg/articles/176672/Rumen-Ovcharov-BSP-nyama-badeshte-nachelo-s-hora-kato-Mikov-Dabov-Gergov-i-Stanishev", "text": "Притеснява ме това, което ще се слуми на конгреса и това, което ще се случи след конгреса, притеснява ме истерията, която се разгръща десетина дни преди конгреса в БСП.Това заяви членът на Националния съвет на БСП Румен Овчаров в предаването \"Тази неделя\" по БТВ.Овчаров припомни ситуацията от 1996 г., когато една група в БСП е решила на всяка цена да свали лидера на партията. Това е довело до оставката на Жан Виденов, но е хвърлило държавата и партията в хаос.Сенека е казал - ще получиш това, което искаш, за да разбереш, че никога не си го искал, цитира древния мъдрец Овчаров.Това съм го виждал през 1996 г. Но не сме на власт, няма опасност да хвърлим държавата в хаос. Но има опасност да хвърлим партията в юридически блокаж, предупреди Румен Овчаров.Няма разум, има само омраза. Но при нас омразата стигна до ненавист, каза още той.Румен Овчаров критикува не само опозицията, но и лидера на БСП Корнелия Нинова. Според него тя е сгрешила с подаването на оставката си, а политиката й - напред, кръгом и пак напред, е погрешна.Овчаров критикува и президента на ПЕС Сергей Станишев.За мен БСП няма бъдеще, начело с хора като Георги Гергов, Мишо Миков, Сергей Станишев, Димитър Дъбов. Те са миналото на партията, убеден е той. Овчаров изтъкна, че Нинова е променила партията.Връщането на тези хора ни вкарва в блато, каза той.А по повод думите на Гергов - кой е Петър Витанов, че да бъде начело на групата на българските социалисти в ЕП, Овчаров каза, че през 2001 г. Станишев е бил като Витанов.", "date": "2019.06.09", "title": "Румен Овчаров: БСП няма бъдеще начело с хора като Миков, Дъбов, Гергов и Станишев"}
{"url": "https://www.novinite.bg/articles/176682/V-14-ch-tragva-shestvie-s-iskane-za-ostavkata-na-pravitelstvoto", "text": "Двучасово шествие с искане за оставка на правителството и разпускане на парламента е планирано да започне в 14 часа пред Министерски съвет, за да стигне впоследствие пред НДК. То е организирано чрез Фейсбук страницата \"Референдуми за справедливост''. Освен за оставка на сегашните власти, исканията, отправени чрез нея, включват честни доходи, обществени допитвания по всички въпроси, механизъм за отзоваване на властимащи и независима съдебна система, предаде БНР.", "date": "2019.06.09", "title": "В 14 ч. тръгва шествие с искане за оставката на правителството"}
{"url": "https://www.novinite.bg/articles/176680/Stanishev-Vatreshniyat-dialog-v-BSP-e-tejko-narushen", "text": "Битката не е да се отсече нечия глава, а спорът е за политическата линия на партията и за това как функционира като вътрешна демокрация. Спорът е дали БСП остава социалистическа по идеология и проевропейска политическа сили или се превръща в популистка консервативна партия. Втората тенденция я виждаме през последните две години – с подчертано евроскептично говорене и с влизане на терена на т.нар. \"патриоти\".  Това сподели в интервю за БНР Сергей Станишев, председател на ПЕС и евродепутат.,,Въпросът е политическият доклад за представянето на социалистите на изборите, приет от Националния съвет на социалистите, да свърши работа на БСП да не повтаря системните си грешки. Едноличният стил на вземане на решения, често – политика на инат, без да се оценява правилно общественото мнение, загърбва колективния характер на БСП'', допълни СтанишевПо думите му вътрешният диалог в БСП е тежко нарушен.,,Докато в партията не създадем атмосфера на взаимна чуваемост, а не на вътрешни войни, докато не започнем да разговаряме и да вземаме решения, отчитайки различните мнения, никой няма да ни връчи в ръцете управлението на държавата. Ако не можеш да осигуриш мир в собствената си партия, как ще осигуриш спокойствие и перспектива на държавата'', обясни още той.Станишев нарече \"имитация на оставка\" решението на Корнелия Нинова да се оттегли от председателския пост в БСП. Според него позицията ѝ е далече от поемането на отговорност.,,Много пъти съм казвал, че не можеш два пъти да влезеш в една река. След като съм подал оставка, имам достатъчно ангажименти и отговорности. За мен битката не е лична'', почерта лидерът на европейските социалисти.По повод номинацията на евродепутата Петър Витанов за председател на делегацията на българските социалисти в Европарламента Станишев каза, че в това не вижда политическа логика.", "date": "2019.06.09", "title": "Станишев: Вътрешният диалог в БСП е тежко нарушен"}
{"url": "https://www.novinite.bg/articles/176693/Darjavata-s-izvanredni-proverki-na-kashti-za-gosti", "text": "Експерти от земеделското министерство започват допълнителни инспекции на проекти по Програмата за развитие на селските райони. Под прицела на проверяващите са тези, които са поискали финансиране и за басейни, джакузита и ресторанти. Инспекцията започна от Лясковец. Една от къщите, които се проверяват днес, е получила финансиране от 68 хил. лева. Собствениците са кандидатствали за допълнителни подобрения – басейн, който и към момента е действащ, но се нуждае от допълнителни съоръжения. Проверяваните къщи за гости са общо 14. Те са в цялата страна. Техните проекти все още не са одобрени. ,,Проверките бяха оповестени от министър Танева. Ще проверяваме дали обектите функционират по предназначение и дали проектите, които са подали за новия програмен период, ще се използват по предназначение, а не за лични нужди'', каза пред камерата на БТВ Стефан Спасов от МЗХГ. По думите му проверките не са предвидени и са били провокирани от информация в медиите.", "date": "2019.06.09", "title": "Държавата с извънредни проверки на къщи за гости"}
{"url": "https://www.novinite.bg/articles/176681/Rumen-Radev-pravel-vsichko-vazmojno-za-da-razdeli-ES-tvardi-Plevneliev", "text": "Бившият президент Росен Плевнелиев отново използва национален ефир, за да атакува сегашния държавен глава Румен Радев - този път с твърдението, че искал да раздели Европейския съюз.Плевнелиев бе гост в предаване на БНТ.,Държавният глава трябва да знае къде стоим, а днес трябва да знаем, че вече се е скарал с правителството на САЩ. Той го обвини в корупция заради сделката с Ф-16, а тя е одобрена от Сената. Той изгуби доверието на американското правителство и прави всичко възможно, за да раздели ЕС. Покупката на Ф-16 е стратегическо решение на българската държава, за да покаже къде стоим. Ако ние не купим Ф-16, ще изпаднем в изключително тежка геополитическа ситуация и ще изгубим доверието на американската държава. Покупката не е само пари, а е геостратегическо решение'', подчерта бившият президент.  По темата с доставките на газ за България Плевнелиев уточни, че не бива да разчитаме на гориво единствено от Русия.\"В трудни времена се изискват лидери. Наистина шансовете на Манфред Вебер са минимални, защото той е лидер на партия в ЕП, но е бил президент или министър-председател. Шансовете на Франс Тимерманс също намаляват, а тенденциите в политическите среди оформят като все по-силна кандидатурата на Мишел Барние\", заяви в сутрешния блок на БНТ Плевнелиев по повод избора на председател на ЕК. ,,Ние се гордеем изключително много с Кристалина Георгиева, тя е най-високо позиционираната и успешна българска жена. Много се спекулира дали би напуснала позицията на главен изпълнителен директор на Световната банка и да отиде в битката за еврокомисар или председател на Европейската комисия.Не съм аз човекът, който да говоря от нейно име, но в една много голяма степен на вероятност ЕП би подходил по-скоро на силата на правилата, които самият той е задал. Българското правителството има своята кандидатура в лицето на Мария Габриел за еврокомисар'', коментира Плевнелиев слуховете за издигането на Кристалина Георгиева за нов български еврокомисар и дори председател на ЕК.Плевнелиев, чиято политическа кариера тръгна като министър на строителството в първото правителство на Борисов, коментира и ситуацията в управляващата партия. Както и оставката на Цветан Цветанов.,,Цветан Цветанов си тръгна след един мъжки и много честен разговор с премиера Бойко Борисов, продължил 3,5 часа, за който обществото разбра. Изключително съм благодарен на г-н Цветанов, който ми даде пълната оперативна свобода за действие по време на кампанията за президентските избори през 2011 г. Аз и екипът ми сме много благодарни, защото той ни показа желязна дисциплина, много силна работа с милионите българи по градовете. Самият той гледа на ГЕРБ като на своя рожба, на свое дете и той не би го наранил. Неговият остров е неговото семейство и ако ГЕРБ е неговото политическо семейство, той не би направил резки стъпки срещу него'', категоричен е Плевнелиев. Накрая Росен Плевнелиев обяви, че намаляването на партийните субсидии е популистко и дългосрочно неработещо действие.", "date": "2019.06.09", "title": "Румен Радев правел всичко възможно, за да раздели ЕС, твърди Плевнелиев"}
{"url": "https://www.novinite.bg/articles/176689/Ninova-e-bezsporen-lider-v-strukturite-na-partiyata-smyata-Vesela-Lecheva", "text": "„Разговорът за данъчната политика е далеч по-широк – не да намалим този или онзи размер на ДДС, а да преструктурираме цялата данъчна система и да я направим по-справедлива, тоест да облагаме всички субекти съобразно техния принос в общия брутен продукт и в по-голяма степен тези, които дават повече, разбирайте корпорациите“. Това каза пред БНР Пламен Димитров, председател на КНСБ.„Данъчната система в България е една от най-несправедливите в Европейския съюз, косвените данъци са около 2/3 от общите данъчни приходи, тоест най-несправедливите данъци са най-големи. Въпросът е дали те могат да бъдат намалявани, преди да бъдат увеличавани останалите данъци. Общото данъчно изземване и допълнителните приходи са около 35%, а в Германия - около 40% от БВП. ДДС е един от най-големите елементи на данъчните приходи“, допълни Димитров в предаването „Неделя 150“ на програма „Хоризонт“.„Нашето предложение е да въведем необлагаем минимум върху доходите. Аз съм силен скептик, че дори да бъде намален ДДС върху хляба и лекарствата, тези стоки ще получат трайно намаление на цени, защото това не може бъде контролирано“.Според Пламен Димитров цените могат да паднат, ако значимо и едновременно се намали целият размер на ДДС по цялата верига – „с около 5-процентни пункта, което означава, че от сегашните 20% общата ставка да стане 15%“.„Тогава няма как пазарът да реагира по различен начин, освен да намали цените на всички стоки и услуги, които се облагат с ДДС“.По думите на Димитров България е между първите пет държави в ЕС по размер на сивата икономика и по отношение на недекларирания труд.„За да оценим някакво предложение, независимо доколко е сериозно, то трябва да имаме ясна диагноза за състоянието на нещата. Българската данъчна система е изключително деформирана. Тя е изключително антиевропейска. Тя е основен фактор за неравенствата в България, а те са най-високи в Евросъюза“, коментира Мария Желязкова от Европейската антибедност мрежа и допълни:„Смятам, че предложението за намаляване на ДДС, за диференцирана ставка на ДДС на основни стоки и услуги, е много малка, но стъпка в добра посока… Ясно е, че в много сфери е ясно, че трябва повече плащане. Това е свързано с реструктуриране на данъчната система. Това не отменя факта, че диференциране на ставката за ДДС за основни стоки, би балансирало много слабо огромния натиск на косвените данъци в страната, които са прообедняващ механизъм“.На въпрос за обществената летаргия на фона на политическите предложения за намаляване на ДДС, Желязкова отговори:„Летаргията е обоснована, хората нямат доверие дали въобще това ще се случи. Разчетите не са ясни как това ще допринесе за благосъстояние и солидарност. Много от действията са в други посоки. Хубаво е да се свали цената на хляба, но чуваме и противоречиви предложения, че дребните производители трябва да излязат на либерализирания енергиен пазар, което от друга страна ще увеличи тази цена. Основният оптимизъм е „гласуване с краката“, Терминал 2, напускане и съответно демографската картина, в която сме се озовали“.", "date": "2019.06.09", "title": "Нинова е безспорен лидер в структурите на партията, смята Весела Лечева"}
{"url": "https://www.novinite.bg/articles/176683/Sidi-Vajen-e-ne-samo-razmerat-no-i-sistemata-za-izchislyavane-na-partijnata-subsidiya", "text": "„Важен е не само размерът, но е важна и системата, по която се изчислява държавната субсидия за партиите. Искаме таван на субсидията, с който партиите, които получават в момента 15 млн. – 20 млн. лева и си ги държат по сметки, да бъдат ограничени. С това ще се почувства и някаква справедливост. От 5 до 6 лева на глас е достатъчно за водене на партийна дейност и за нормална политика.\" Това каза пред БНР Александър Сиди от „Обединените патриоти“.\"Когато една голяма партия държи парите си по банкова сметка и не ги харчи по дейност, означава, че парите са големи“, подчерта той на няколко пъти. Но без да спомене за коя партия става дума. Най-голямата субсидия е получавана от ГЕРБ - най-голямата партия в парламента.„Включително и ГЕРБ казват, че разумните доводи са да не бъде 1 лев за глас, но да бъде намалена субсидията. На ГЕРБ им писна от популизма на БСП. И БСП, вместо да отидат при избирателите си и да се извинят, че са сбъркали, създават поредния скандал с надеждата да върнат доверието към себе си“, допълни Сиди в предаването „Неделя 150“ на програма „Хоризонт“. Александър Сиди изрази надежда, че в залата на Народното събрание ще бъдат изложени разумни аргументи и че ще се достигне до ниво на партийните субсидии, което да удовлетвори българските граждани и да запази стабилна политическата система.", "date": "2019.06.09", "title": "Сиди: Важен е не само размерът, но и системата за изчисляване на партийната субсидия"}
{"url": "https://www.novinite.bg/articles/176687/Do-5-bona-globa-za-brane-na-lipov-cvyat-v-Kyustendilsko", "text": "Глоба за бране на цвят от липа в Дупница в размер от 50 до 5 хиляди лева ще бъде налагана, разпореди кметът на общината Методи Чимев. Забраната е валидна до приключване на цъфтежа. Забраната е по наредбата за опазване на зелената система, поясниха от общината.През 2017-та година служителите на контролното звено са установили общо 34-ма нарушители. На 5-ма са съставени актове, а 29 са санкционирани с фишове. На всички е иззет набрания цвят. През 2018-та година статистиката е 36 нарушители, като на 7 от тях са съставени актове, съобщава БНР.Повече от 10 години и в Кюстендил е наложена пълна забрана за бране на липов цвят, като кметската заповед се основава на закона за опазване на лечебните растения и опазване на зелената система. Санкцията е до 500 лева. Най-често нарушители са роми. Те събират липов цвят и при прецъфтяването на липите, и след буря, като ги събират под дърветата, коментират работници на общината.", "date": "2019.06.09", "title": "До 5 бона глоба за бране на липов цвят в Кюстендилско"}
{"url": "https://www.novinite.bg/articles/176688/Sidi-Vajen-e-ne-samo-razmerat-na-partijnite-subsidiite-no-i-kak-se-izchislyavat", "text": "\"Важен е не само размерът, но е важна и системата, по която се изчислява държавната субсидия за партиите. Искаме таван на субсидията, с който партиите, които получават в момента 15 млн. – 20 млн. лева и си ги държат по сметки, да бъдат ограничени. С това ще се почувства и някаква справедливост. От 5 до 6 лева на глас е достатъчно за водене на партийна дейност и за нормална политика.\" Това каза пред БНР Александър Сиди от \"Обединените патриоти\".\"Когато една голяма партия държи парите си по банкова сметка и не ги харчи по дейност, означава, че парите са големи\", подчерта той на няколко пъти. Но без да спомене за коя партия става дума. Най-голямата субсидия е получавана от ГЕРБ - най-голямата партия в парламента.\"Включително и ГЕРБ казват, че разумните доводи са да не бъде 1 лев за глас, но да бъде намалена субсидията. На ГЕРБ им писна от популизма на БСП. И БСП, вместо да отидат при избирателите си и да се извинят, че са сбъркали, създават поредния скандал с надеждата да върнат доверието към себе си\", допълни Сиди в предаването \"Неделя 150\" на програма \"Хоризонт\". Александър Сиди изрази надежда, че в залата на Народното събрание ще бъдат изложени разумни аргументи и че ще се достигне до ниво на партийните субсидии, което да удовлетвори българските граждани и да запази стабилна политическата система.", "date": "2019.06.09", "title": "Сиди: Важен е не само размерът на партийните субсидиите, но и как се изчисляват"}
