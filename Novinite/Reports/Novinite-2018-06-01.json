{"url": "https://www.novinite.bg/articles/160460/Finansovoto-ministerstvo-otpuska-vazmezdna-pomosht-za-BDJ", "text": "Министерството на финансите обмисля отпускането на възмездна финансова помощ за БДЖ. Това коментира пред журналисти министърът на финансите Владислав Горанов, който участва във форум: \"Услугите от общ интерес - двигател на устойчивото развитие и растежа в Европа\".Министър Горанов поясни, че помощта ще е безлихвена в рамките на утвърдената от ЕК държавна помощ за преструктуриране. Помощта ще дойде от фискалния резерв. Надеждата е да бъде ускорена концесията на Летище София, за да бъдат възстановени средствата.Ежегодно над 200 млн. лв. субсидии получава БДЖ \"Пътнически превози\". \"Проблемите там са от години. Заварихме над 800 млн. дългове на компанията - вече са намалени на около 300\", допълни финансовият министър.Горанов уточни, че в краткосрочен план от Министерството на финансите се очаква да осигури малко над 20 млн. лв. Малко над 100 млн. лева са необходими за разплащане на облигационния заем.\"Надявам се че до края на тази година ще има напредък по отношение на концесията\", коментира Горанов във връзка със сроковете за връщане на възмездната помощ.Той коментира, че не е проблем само да се плати сметката. Тук трябва да се положат целенасочени усилия жп транспорта да се приоритизира.Горанов коментира още, че очевидно е трудно на компанията да се справи сама и тук са възможни и допустими дори ограничения на автобусния транспорт, така че да се даде възможност да се приоритизира тази политика.\"Аз не твърдя, че трябва да забраним автобусните превози, но не е нормално на всеки 15 минути да тръгва автобус за Бургас и ние да очакваме, че някой ще се качи на влака\", коментира още финансовият министър.Междувременно изпълнителният директор на БДЖ Владимир Владимиров обяви, че без държавна помощ БДЖ спира. \"Ако няма държавна намеса в БДЖ, а смятам, че това трябва да бъде направено, железницата трябва да спре\", категоричен е Владимиров.\"От сметките има изтекли 20 млн. лв. Съдът е определил да бъдат взети 40 млн. лв., като на този етап са изтеглени половината\", поясни Владимиров.По думите му за момента положението в железниците в краткосрочен план е спокойно, защото са побързали да изплатят заплатите на своите служители преди сметките да бъдат запорирани.\"Следващият месец обаче ще бъде много голям проблемът - няма да е само заради заплатите, няма да можем и на доставчиците да плащаме\", каза Владимиров.\"Държавата трябва да се намеси с една сума. Миналата година в края тя се намеси, тази година остатъкът трябва да бъде платен\", допълни той.", "date": "2018.06.01", "title": "Финансовото министерство отпуска възмездна помощ за БДЖ"}
{"url": "https://www.novinite.bg/articles/160455/Borisov-sas-samokritika-za-zdravnata-karta", "text": "Премиерът Бойко Борисов демонстрира самокритика по време на последното заседание на правителството. По повод утвърждаването от Министерски съвет на националната здравна карта той казва, че ако е лесно, предишни министри, в ключително и негови, са щели да го направят.\"Ако е било лесно – да са я направили преди нас много. Много правителства са минали и са говорили по тази тема. А и за да съм обективен, ако е било лесно – и предишните наши правителства, другите министри, може и да са го направили и те. Така че продължавай напред и колкото може повече обяснявайте защо това трябва да се случва\", казва още Борисов.Продължавайте, обяснявайте, говорете, напътства министрите си Борисов.\"Ние ще те подкрепим. Оттук нататък продължавай да я налагаш, да обясняваш, да я свързваш с последващите промени, които трябва да се правят.\", обръща се той към здравния министър Кирил Ананиев, пише \"Труд\".Ананиев отвръща, че мярката е временна и ще важи само до приемането на пакет от документи, който той ще внесе.\"Да, и затова излез и го обяснявай, говорете\", казва Борисов. Той дава пример със своето посещение в Пловдив в началото на седмицата.\"В болницата много хубави са станали нещата, хората са доволни. Защото аз питам пациентите и сестрите и санитарите, те най са обективни. Но то и с невъоръжено око се вижда – асансьори на по 30 години едвам са вървели, като почнеш от там. Хареса ми\", хвали Борисов свършеното.След болницата се пренася на пътя Асеновград-Пловдив.\"На Нанков съм разпоредил да провери днес осветлението на трите кръгови. Няма да го познаете въобще този регион като минете, толкова е променен\", доволен е той. После заръчва да се осветят новите кръгови движения, за да не стане беля.\"По един локал, както се разбрахме, за да могат там предприятията и бензиностанциите да си работят. Много хубаво става. И продължението 5 км и 300 м, защото сега околовръстното на Пловдив е като полумесец. Тези 5 километра не му дават да се свърже, за да не влизат в града. Така че и това го направете. Но става добре. Пълно е с багери и трактори, работят хората. Така че, чакат го хората и до октомври трябва да го приключим. Макар че, като гледам и по-рано ще свършат.\", казва още премиерът.", "date": "2018.06.01", "title": "Борисов със самокритика за здравната карта"}
{"url": "https://www.novinite.bg/articles/160457/Komisar-Mariya-Gabriel-obsajda-digitalnata-transformaciya-na-Evropa-na-forum-v-Sofiya", "text": "На 4 юни (понеделник) от 09:30ч. в Резиденция Бояна в София европейският комисар по цифровата икономика и цифровото общество Мария Габриел ще открие годишната среща на Групата на европейските архиви към Европейската комисия и на Европейския борд на националните архивисти към Съвета на Европа. От 14:45ч. в Националния дворец на културата комисар Габриел ще участва в Конференция на Глобалния форум на жените-лидери 2018 под мотото \"Да вдъхновим дигиталните лидери на бъдещето\". Събитието се провежда под неин патронаж и ще събере водещи представители на международни и национални институции, компании и НПО от България и Европа, за да очертаят тенденциите и предизвикателствата пред дигиталната трансформация на обществата и икономиката.", "date": "2018.06.01", "title": "Комисар Мария Габриел обсъжда дигиталната трансформация на Европа на форум в София"}
{"url": "https://www.novinite.bg/articles/160432/Rumen-Radev-shte-uchastva-v-otbelyazvaneto-na-Denya-na-Botev", "text": "На 1 юни 2018 г. президентът Румен Радев ще посети Враца, където ще участва в отбелязването на Деня на Ботев и на загиналите за свободата и независимостта на България. Това съобщиха от прессекретариата на държавния глава. В 21.00 часа на площад „Христо Ботев“ в града ще се състои тържествена заря-проверка. Президентът Радев ще произнесе слово.", "date": "2018.06.01", "title": "Румен Радев ще участва в отбелязването на Деня на Ботев"}
{"url": "https://www.novinite.bg/articles/160448/DPS-Patriotizam-e-da-obichash-rodinata-si", "text": "\"Патриотизъм е да обичаш родината си. Просто и ясно, както са прости и ясни въплътените в творбите на Ботев идеали\", заяви в парламента председателят на ДПС Мустафа Карадайъ в декларация от името на групата по повод 2 юни - Деня на Христо Ботев и на загиналите за свободата и независимостта на България. По думите на Карадайъ патриотизъм не е да мразиш и да оспорваш правото на всеки един, роден на тази земя, да обича земята и родината си. \"Историята няма да прости на онези, които чрез популизъм, лъжепатриотизъм и национализъм поставят под риск правата и свободите, демокрацията и евроатлантическата ориентация на страната ни\", заяви той. По думите му Ботевите послания за тържеството на вечните ценности на свободата и справедливостта, на независимостта и солидарността са живи и днес и по-необходими от всякога. За Ботев свободата е изконно право на човека, тя осмисля съществуването му, каза Карадайъ. Според него актуално звучат и днес идеите за разрешаването на дълбоките социални противоречия и конфликти на европейските общества. \"Паметта за Ботев и всички, които са отдали живота си, за да можем днес да живеем в свободна и демократична страна, изисква от нас отговори. Свободни ли сме, в демократична държава ли живеем, как разбираме обединението и патриотизма? Въпроси, на които всеки трябва да има отговор. Честен и открит\", коментира Карадайъ. По думите му не е достатъчно да се отдаде почит само на този ден, изисква се постоянство, разум, воля, решителност, много работа и последователност за постигане на истинската свобода и демокрация. За да завещаем силна и просперираща България, в която всички хора са свободни и равни по достойнство и права - без значение на раса, народност, етническа принадлежност, пол, произход, религия, образование, политическа принадлежност, лично и обществено положение или имуществено състояние, допълни той. Мустафа Карадайъ честити празника на децата. \"Скъпи деца, вие сте най-големият дар за своите родители и за цялото общество. Бъдете здрави и много щастливи, носете радост на своите родители и на всички около вас, мечтайте и следвайте смело мечтите си\", пожела председателят на ДПС. На всички, отговорни за децата и младото поколение, Карадайъ пожела успешна мисия, \"за да се радваме на достойна смяна от свободни и активни граждани\".", "date": "2018.06.01", "title": "ДПС: Патриотизъм е да обичаш родината си"}
{"url": "https://www.novinite.bg/articles/160444/BSP-vnese-predlojenie-za-otmyana-na-reshenieto-na-NS-za-spirane-na-Belene", "text": "„Последователни в своята политика за развитие на ядрената енергетика в България и за реализация на проекта Белене, ние, от БСП, внесохме в деловодството на парламента проект за решение за отмяна на решението на Народното събрание от 29.03.2012г. за прекратяване на изграждането на ядрена централа на площадка Белене”. Това обяви пред журналисти в парламента народният представител от ПГ на БСП за България Таско Ерменков. Той подчерта, че ако бъде прието това решение, това ще е ясен знак, че ние наистина, като държава, като институции, като парламент, като правителство и като основни политически сили- стоим зад реализацията на проекта. „Това е ясен знак към всички инвеститори, че ние сме си научили уроците от миналото и че няма да имаме промени в бъдеще в политиката по реализиране на проекта „Белене”, който е необходим за развитието на икономиката на страната ни”, категоричен бе той.", "date": "2018.06.01", "title": "БСП внесе предложение за отмяна на решението на НС за спиране на „Белене”"}
{"url": "https://www.novinite.bg/articles/160435/Ombudsmanat-dava-start-na-kampaniyata-Bez-taksa-v-detskite-gradini", "text": "Омбудсманът Мая Манолова стартира от  Деня на детето кампания за отпадане на таксите в детските градини. Целта на инициативата е да осигури равен достъп до качествено предучилищно образование на децата в България.„Започваме кампания срещу таксите в детските градини. Макар да има законов текст, който да казва, че предучилищното обучение е задължително, особено за 5 и 6-годишните и съответно е безплатно, има множество общински съвети в България, които са въвели такси. Месечните вноски се явяват препятствие пред много български деца да посещават забавачки“, коментира Мая Манолова.Статистиката показва, че децата между 3 и 6 години у нас за учебната 2017/2018 г. са 220 887, от тях между 5 и 6 години са 112 615 малчугани. Според социологическо изследване 73% от анкетираните родители са на мнение, че детската градина трябва да бъде безплатна.Ако приемем, че отпадането на децата от училище е един от основните проблеми, които стоят пред България, сме длъжни да подкрепим родителите с безплатни форми на предучилищно образование“, категорична бе омбудсманът.На събитието ще бъде направена оценка на въздействието, изготвена от Световната банка и Тръста за социална алтернатива. Общественият посредник на гр. Шумен Иван Капралов ще представи своята практика по темата. Ученици от столичната професионална гимназия „Ломоносов“ ще прожектират два няколкоминутни техни филма – „София – дом на бездомници“ и „Момичето зад бутилката“ и ще разкажат за работата си в сферата на ученическото самоуправление, подкрепа на семейството и бездомните хора.Участие при старта на инициативата ще вземат още представители на институции, родители, неправителствени организации и др.", "date": "2018.06.01", "title": "Омбудсманът дава старт на кампанията „Без такса в детските градини“"}
{"url": "https://www.novinite.bg/articles/160428/Jordanka-Fandakova-shte-podnese-nagradi-na-decata-chast-ot-proekta-Socialen-Cirk", "text": "На 1 юни в 14.00 часа столичният кмет Фандъкова ще връчи наградите на децата от социални домовете, включени в проекта Социален цирк. Събитието ще се проведена лятната сцена пред НДК. В продължение на три месеца децата на изучавали дисциплините акробатика и шонгльорство. Изпълнител на проекта е Фондация Мини арт в партньорство с програма „Европа“ на Столичната община, Френския институт и сдружение „Деца и родители“ и район Надежда“.", "date": "2018.06.01", "title": "Йорданка Фандъкова ще поднесе награди на децата, част от проекта „Социален Цирк“"}
{"url": "https://www.novinite.bg/articles/160451/Zaradi-remont-shte-bade-zatrudneno-dvijenieto-pri-GKPP-Kulata-Promahon", "text": "Преминаването през ГКПП Кулата - Промахон ще бъде затруднено около месец поради ремонтни дейности.От гръцка страна е затворено крайното дясно трасе на изход от България, за полагане на циментова настилка. Проверките на гранични екипи се извършват на 4 работни места, но поради изкопни работи в района на граничния мост, движението е изключително затруднено. За временна организация са поставени пътни знаци и конуси.По данни на гръцката полиция, ремонтът ще продължи около 1 месец.От Гранична полиция съветват гражданите да използват и другите пунктове с Гърция през този период. Там трафикът е нормален.", "date": "2018.06.01", "title": "Заради ремонт ще бъде затруднено движението при ГКПП Кулата - Промахон"}
{"url": "https://www.novinite.bg/articles/160449/Korneliya-Ninova-pozdravi-Pedro-Sanches", "text": "Лидерът на БСП Корнелия Нинова поздрави социалиста Педро Санчес по повод избирането му за премиер на Испания. Тя му пожела успех в борбата за социална справедливост и за просперитета на испанския народ.", "date": "2018.06.01", "title": "Корнелия Нинова поздрави Педро Санчес"}
{"url": "https://www.novinite.bg/articles/160458/Jordanka-Fandakova-shte-se-sreshtne-s-Parij-Bernar-Blisten", "text": "Двамата ще обсъдят възможностите на София да представи българско изкуство в Париж. Бернар Блистен е в София със своя екип по специална покана на кмета Йорданка Фандъкова и министъра на културата Боил Банов. Блистен гостува за първи път в България и на 2 юни ще изнесе лекция във Френския институт. Пред аудиторията той ще представи дейността на Центъра „Жорж Помпиду“, а главният уредник Никола Лиучи-Гутников ще разкаже за проекта „Колекция!“ – едно от най- значимите дарения на съвременно руско изкуство в света, което беше представено с голям успех през 2017 година в Центъра. Организатори на посещението на г-н Блистен и екипа на Център „Жорж Помпиуду“ – Париж са кураторът Десислава Димова, фондация МУСИЗ и Столичната община.", "date": "2018.06.01", "title": "Йорданка Фандъкова ще се срещне с Париж Бернар Блистен"}
{"url": "https://www.novinite.bg/articles/160442/Facebook-prodaljava-da-gubi-ot-naj-vajnata-si-auditoriya", "text": "Facebook има доста проблеми тази година, но един от тях може да има доста по-сериозни последици в дългосрочен план. Проучване на Pew Research Center показва голям отлив на най-важната аудитория на социалната мрежа - тийнейджърите.През 2015 г. същото проучване показа, че 71% от американските тийнейджъри на възраст между 13 г. и 17 г. са използвали Facebook. Сега броят, отговорили същото, е 51%.Данните показват и друго интересно разделение. Като цяло тийнейджърите използват едни и същи онлайн платформи без значение на демографските си характеристики. Едно от ярките изключения обаче отново е за Facebook. Оказва се, че тийнейджърите от семейства с по-малки доходи използват Facebook повече спрямо връстниците си от семейства с по-големи доходи.Къде отиват най-младите? В момента основната онлайн дестинация, където има най-много тийнейджъри, е YouTube. Цели 85% от младежите казват, че използват видео портала. Това изглежда логично на фона и на все по-голямата популярност на влогърите. На второ място по популярност е Instagram със 72%, следван от Snapchat с 69%.От гледна точка на прекарано време, лидер е Snapchat, като 35% от младежите казват, че това е приложението, което използват най-много и най-често. YouTube е на второ място с 32%. За Facebook същия отговор дават само 10% от тийнейджърите.Данните на Pew показват още, че 95% от младежите имат собствен смартфон или най-малкото достъп до такова устройство. Цели 45% казват, че са онлайн почти постоянно. Според също 45% социалните мрежи не влияят нито положително, нито отрицателно върху живота им. 31% смятат, че социалните мрежи им помагат, а само 24% мислят, че им вредят.", "date": "2018.06.01", "title": "Facebook продължава да губи от най-важната си аудитория"}
{"url": "https://www.novinite.bg/articles/160434/GDBOP-razbi-shema-za-trafik-na-hora", "text": "Служители на ГДБОП неутрализираха организирана престъпна група, занимавала се с трафик на хора. Специализираната прокуратура е повдигнала обвинения на петима участници в престъпната схема.Операцията, реализирана под ръководството на Специализираната прокуратура, е проведена в рамките на водено следствено дело. В хода на разследването е идентифицирана организирана престъпна група, която се е занимавала с нелегално превеждане през граница на чужди граждани и е подпомагала пребиваването им в страната и извеждането им от България. При операцията са извършени процесуално-следствени действия на четири адреса на територията на Долни Дъбник, Криводол, Ботевград и с. Новачене, откъдето са иззети множество мобилни телефони и други вещи, съотносими към извършваните престъпления.За срок до 24 часа са били задържани осем участници в групата. С решение на прокуратурата на петима от тях – И.И. /49г./, С.С. /29г./, Г.Г. /42 г./л Л.Б. /40г./ и П.Х. /41г./, са повдигнати обвинения и им е наложена мярка за неотклонение до 72 часа. След изтичане на този срок на трима от задържаните е наложена постоянна мярка „задържане под стража“, а на другите двама – „парична гаранция“ в размер на 10 000 лева на всеки.Работата по документирането на случая продължава под наблюдението на Специализираната прокуратура.", "date": "2018.06.01", "title": "ГДБОП разби схема за трафик на хора"}
{"url": "https://www.novinite.bg/articles/160438/Italiya-ima-novo-pravitelstvo-nachelo-s-Djuzepe-Konte", "text": "Италия има най-сетне ново правителство. Това стана възможно след като „Лига” и „Пет звезди” се договориха отново за състава на кабинет с премиер Джузепе Конте. С това приключи 88-дневната безпрецедентна политическа криза на Апенините, предаде БНР.В рамките на по-малко от 24 часа „Лига” и „Пет звезди”, в лицето на техните лидери Матео Салвини и Луиджи Ди Майо, се договориха за нов кабинет, докато получилият мандат да състави техническо правителство Карло Котарели с готов списък от министри изчака окончателния резултат от политическата обстановка. След като тя бе уточнена, той върна своя мандат. Президента на страната Серджо Матарела назначи за премиер професор Джузепе Конте, който представи веднага своя кабинет. Неодобреният от предишното предложение на Конте министър на финансите да е антиевропеиста Паоло Савона, същият сега ще бъде министър по Европейската политика, а на финансите е професорът по икономика Джовани Триа. Вътрешен министър е Матео Салвини, а Луиджи Ди Майо е министър на икономическо развитие и труда. В парламента, правителството на Джузепе Конте ще има вота на „Пет звезди” и „Лига”. В опозицията са десният блок и демократите. На 1 юни в 17 часа, кабинетът ще положи клетва, което съвпада със 72-ата годишнина от създаването на Република Италия. ", "date": "2018.06.01", "title": "Италия има ново правителство начело с Джузепе Конте"}
{"url": "https://www.novinite.bg/articles/160425/Dnes-shte-preobladava-slanchevo-vreme", "text": "Днес ще преобладава слънчево време. След обяд в западната половина от страната ще се развива купеста и купесто-дъждовна облачност и на отделни места ще превали краткотраен дъжд с гръмотевици. Възможни са градушки. Ще духа слаб, в Източна България - до умерен североизточен вятър. Ще е топло, около и след обяд в низините горещо - с максимални температури между 29° и 34°.Над планините ще преобладава слънчево време. След обяд ще се развие купеста облачност и на отделни места, главно в масивите от Западна България ще превали краткотраен дъжд с гръмотевици. Ще духа до умерен североизточен вятър. Максимална температура на височина 1200 метра около 21°, на 2000 метра – около 14°.Над Черноморието ще преобладава слънчево време с временни увеличения на облачността, по-значителни над северното крайбрежие, къде на отделни места ще превали краткотрайно. Ще духа до умерен североизточен вятър. Максимални температури на въздуха: 26-28°. Температурата на морската вода е 20-22°. Вълнението на морето ще е 2-3 бала.", "date": "2018.06.01", "title": "Днес ще преобладава слънчево време"}
{"url": "https://www.novinite.bg/articles/160445/Hvanaha-piyan-shofor-na-avtobus-gotvel-se-da-kara-deca-na-ekskurziya", "text": "Шофьор на автобус, в който е трябвало да се возят ученици, беше хванат пиян. Случката е от Златоград.Оттам в петък сутрин деца трябвало да тръгнат на екскурзия до Банско. Преди курса полицейски наряд направил проверка и установил, че един от шофьорите е с 1,27 промила алкохол в кръвта.От фирмата туроператор изпратили друг водач и децата все пак заминали.Шофьорът е задържан.", "date": "2018.06.01", "title": "Хванаха пиян шофьор на автобус, готвел се да кара деца на екскурзия"}
{"url": "https://www.novinite.bg/articles/160430/Na-1-yuni-Detskoto-na-Pirogov-osamna-s-ukrasen-asansor", "text": "Фондация „Асансьорна безопасност” подари на обновеното детско на „Пирогов” украса и за вторият асаньор. Това са новите фолиа, които от днес ще украсят втория нов асансьор на детско отделение, в #болницаПирогов. Екип между фондацията и на болницата имаше трудната задача да избере, които детски рисунки да бъдат включени в създаването на специалните фолиа. Като краен резултат бяха избрани рисунки, създадени от малките творци от столичните 145-то ОУ „Симеон Радев” и от ДГ „Лозичка”. Лично учредителят на фондацията Емануела Фролошка участва в поставянето на фолиата. Тя честити празника на всички деца и отправи пожелания за здраве и незабравима лятна ваканция. „Пожелаваме Ви да не Ви се налага да стигате до никакви болнични заведения, особено през предстоящите летни месеци, но със сигурност, ако се озовете в ролята на посетител на Пирогов, може би ще успеем да Ви накараме, поне мъничко да се почуствате по - комфортно, в среда съдаваща усещането, че не сте в болница... дори и в асансьора”, подчерта г-жа Фролошка. Това е четвъртият асансьор в УМБАЛСМ „Н. И. Пирогов”, който е украсен с информативните фолиа, създадени от тематични детски рисунки, чиито акцент е асансьорната безопасност. Емануела Фролошка е Учредител и Изпълнителен директор. Преживяла кошмара на асансьорния инцидент в Майчин дом, през 2010 година! Никога не съм вярвала в случайността на това, което ни се случва! Винаги съм вярвала, че всяка случка има пряка връзка с пътя, който всеки един от нас трябва да извърви! Безпрекословно вярвам, че всяка голяма промяна започва преди всичко от нейното индивидуално осмисляне, вярата, че тя е постижима, както и личния принос на всеки, който я желае!", "date": "2018.06.01", "title": "На 1 юни Детското на „Пирогов” осъмна с украсен асансьор"}
{"url": "https://www.novinite.bg/articles/160426/Organizaciya-na-dvijenieto-vav-vrazka-sas-smyana-na-pochetniya-gvardejski-karaul", "text": "От 11.30ч. до 12.30ч. на 2 юни 2018г. се забранява влизането на пътни превозни средства по ул.“Леге“ между бул.“Цар Освободител“ и ул.“Съборна“ във връзка със смяна на почетния гвардейски караул.", "date": "2018.06.01", "title": "Организация на движението във връзка със смяна на почетния гвардейски караул"}
{"url": "https://www.novinite.bg/articles/160431/Zapochva-remontat-na-10-km-ot-AM-Hemus-v-oblast-Varna", "text": "Започват ремонтно-възстановителни работи на общо 10 км от АМ „Хемус“ на територията на област Варна. Ще се работи в два участъка. Първият 6- километров участък е между пътен възел „Невша“ и пътен възел „Млада гвардия“ (от 375-ти до 381-ти км), а вторият - 4 км, е в района на Девня (от 389- ти до 393-ти км). Ремонтните дейности включват цялостно обновяване на асфалтовата настилка, възстановяване на отводняването, нова хоризонтална маркировка, както и ремонт на прилежащите пътни съоръжения. На пътноподдържащото дружество е разпоредено на обекта да се работи с пълна мобилизация, като целта е ремонтните дейности да завършат колкото се може по-бързо предвид предстоящия туристически сезон. Първо ще се ремонтира платното за Варна, а трафикът в двата участъка ще се извършва двупосочно в платното за София. След приключване на ремонтните работи в платното за Варна движението в посока София ще бъде ограничено, а превозните средства ще преминават във вече ремонтираното платно за Варна. В участъка между 375-ти и 381-ви км ще бъде ограничено качването на магистралата при п. в. „Невша“, а пътуващите в посока Варна ще се пренасочват по път I-2 Русе-Варна и ще се включват в АМ „Хемус“ при п. в. „Млада гвардия“. При стартирането на ремонтните дейности в платното за София ще се преустанови слизането от магистралата към Невша и Белоградец на п. в. „Невша“. Излизането от магистралата ще се осъществява на п. в. „Млада гвардия. Ще бъде ограничено включването в АМ „Хемус“ при п. в. „Невша“, а пътуващите за София ще използват път I-2 Русе- Варна до пътен възел „Каспичан“. В участъка между 389-ти и 393-ти км затворен за движение ще бъде п. в. „Неофит Рилски“, а пътуващите ще могат да използват път I-2 Русе-Варна и ще се включват в АМ „Хемус“ на п. в. „Девня“. Изходът от магистралата в посока с. Гъбарница и с. Неофит Рилски ще бъде на п. в. „Ветрино“. При стартиране на ремонтните дейности в платното за София в този участък, слизането към с. Гъбарница и с. Неофит Рилски ще се осъществява на пътен възел „Девня“. Необходимо е шофьорите да карат внимателно, да спазват стриктно поставената сигнализация и въведеното ограничение на скоростта до 90 км/час.", "date": "2018.06.01", "title": "Започва ремонтът на 10 км от АМ „Хемус“ в област Варна"}
{"url": "https://www.novinite.bg/articles/160429/3-saveta-kak-da-porachate-taksi-za-deteto-si", "text": "Безопасно ли е да се изпращат сами деца с такси? Как да платим пътуването вместо детето? В навечерието на Международния ден на детето службата „Максим“ подготви малък наръчник за родители. Случва се родителите да не успеят да вземат децата си след занятия или да ги заведат някъде, затова се налага да поръчат автомобил. Няколко прости съвета на нашата служба ще ви помогнат да направите пътуването им комфортно и безопасно. 1. Направете поръчката лично Когато дете си поръчва автомобил, то може да се притесни, да обърка адресите. За да се избегне това, е по-добре родителите лично да направят поръчката. В приложението „Максим“ имате възможност да посочите номера на мобилния телефон на детето, така то ще получава директно съобщенията за поръчката. За целта в опциите към поръчката въведете неговия телефонен номер в специалното поле. Благодарение на тази функция няма да се налага да се обаждате на детето си какъв автомобил да чака и кога да излезе: то ще види всичко това в получените смс на телефона си. 2. Изберете безкасово плащане Всеки потребител на службата „Максим“ има своя лична сметка за безкасово плащане на превозите, която ще ви е от полза, когато изпращате дете без придружител. Така няма да се наложи малкият пътник да плаща в брой: стойността на пътуването ще бъде приспадната автоматично от сметката. За да се възползвате от тази възможност, при поръчването натиснете в приложението иконката за начин на плащане и изберете сметката. Ако поръчвате чрез обаждане, кажете на оператора, че плащането ще се извърши от сметката. При поръчка чрез сайта отбележете това условие във формуляра на поръчката. Сметката може да се попълва чрез банкомат. 3. Помолете детето да ви изпрати маршрута на пътуването С приложението „Максим“ родителите могат да виждат на картата в реално време движението на автомобила, с който пътува детето им. Ако детето е направило поръчката само, то трябва да сподели маршрута на пътуването от своето приложение. Родителите ще получат линк към картата на маршрута. Ако поръчката е правена от някой от родителите, не са необходими никакви допълнителни действия. В приложението ще се вижда къде е в момента автомобилът. Простотата и удобството на приложението \"Максим\" позволява дори на най-малките пътници да използват услугите ни. А модерните технологии и информацията за пътуването по време на целия маршрут дават на родителите увереност, че то протича благополучно. Но безопасността на пътуването зависи не само от нашата служба. Родителите трябва сами да научат детето си, че в автомобила то винаги трябва да използва предпазния колан. В Международния ден за защита на детето е особено важно това да не се забравя.", "date": "2018.06.01", "title": "3 съвета как да поръчате такси за детето си"}
{"url": "https://www.novinite.bg/articles/160433/Kade-nyama-da-ima-voda-v-Sofiya", "text": "На 01 юни 2018 г. (петък), във връзка с подмяна на сградно водопроводно отклонение на ул. 584, кв. „Христо Ботев“, се налага спиране на водоподаването от 09:30 до 16:30 часа на клиентите на „Софийска вода”, живеещи в района на ул. 511, ул. 510, ул. 519, ул. „Георги Спасов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. 584 №6.На 01 юни 2018 г. (петък), във връзка с изграждане на сградно водопроводно отклонение на ул. „Войнягово“, местност „Гърдова глава“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Войнягово“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Войнягово“, ъгъла с ул. „Петко войвода“.На 01 юни 2018 г. (петък), във връзка с прекъсване на сградно водопроводно отклонение на ул. „Разсадника“, местност „Манилов дол“, община „Люлин“, се налага спиране на водоподаването от 09:00 до 15:00 часа на клиентите на „Софийска вода”, живеещи в района на ул. „Разсадника“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Разсадника“ №26.", "date": "2018.06.01", "title": "Къде няма да има вода в София"}
{"url": "https://www.novinite.bg/articles/160427/Turnir-ot-Volejbolnata-liga-na-naciite-v-Arena-Armeec-zatrudnyava-dvijenieto", "text": "От 16.00 до 23.00 часа на 01.06.2018 г., 02.06.2018 г. и 03.06.2018 г. се забранява движението и се разрешава паркирането на пътни превозни средства в крайна дясна лента на двете пътни платна на бул. „Асен Йорданов” между бул. „Шипченски проход” и „Площад на авиацията”, без да се засягат спирките на масов градски транспорт. ", "date": "2018.06.01", "title": "Турнир от Волейболната лига на нациите в „Арена Армеец” затруднява движението"}
{"url": "https://www.novinite.bg/articles/160450/Yujniyat-plaj-v-Slanchev-bryag-otkri-sezona", "text": "\r\nДнес Южният плаж в Слънчев бряг откри официално „Сезон 2018”. От 8.00 часа сутринта работа започнаха първите водни спасители. Летуващите ще разчитат на смелостта и бързината на общо 18 обучени спасители.\r\nБройката им ще се увеличава поетапно. Девет спасителни поста ще бдят за сигурността на туристите на южния плаж. Към момента най-младият спасител на южната ивица е 23-годишен, а най-възрастният на 43 г.Всеки спасителен пост разполага с необходимото задължителното оборудване, а на целият отряд в кризисна ситуация са на разположение спасителни джетове. Осигурена е и медицинска служба, която може да окаже помощ в случай на нужда. Обозначени са и зоните за къпане с шамандури.   ", "date": "2018.06.01", "title": "Южният плаж в Слънчев бряг откри сезона"}
{"url": "https://www.novinite.bg/articles/160453/Sabraha-85-tona-bokluci-ot-Everest", "text": "Китай събра 8,5 тона боклуци в акция за почистване на връх Еверест, оставени от нарастващия брой посетители, предаде Ройтерс, позовавайки се на местното държавно издание \"Глоубъл таймс\".Ентусиасти от цял свят, стичащи към най-високия връх на планетата на границата между Непал и Тибет - автономен регион в Китай, всяка година оставят след себе си тонове боклук. Екип от 30 души е почистил 5,2 тона домакински отпадъци, 2,3 тона човешки екскременти и един тон негодно специализирано оборудване.", "date": "2018.06.01", "title": "Събраха 8,5 тона боклуци от Еверест"}
{"url": "https://www.novinite.bg/articles/160443/Balgariya-e-praznuvala-Den-na-deteto-oshte-ot-1927-g", "text": "Денят на детето се празнува в България всяка година на 1 юни. Малцина обаче знаят, че в миналото той се е отбелязвал и на друга дата. В интервю за БТА Мариана Димитрова – уредник в отдел „Най-нова история“ към Русенския исторически музей, обяснява, че празнуването на Деня на детето води началото си от Световната конференция по въпросите на детското здраве, състояла се в Женева през 1925 г.Идеята за отбелязване на този ден идва през 1925 г., когато китайският генерален консул в Сан Франциско събира няколко китайски деца сираци и ги води на празника на лодките-дракони (китайски празник, водещ началото си от древността и свързан с пролетното равноденствие). По-късно неговата инициатива е продължена, като независимо от благотворителната акция в САЩ и в Европа се провежда международна конференция по въпросите на детското здраве.В България през 1927 г. е издаден указ на цар Борис Трети за отбелязване на Деня на детето през втората неделя след Великден всяка година. Таказа първи път у нас Денят на детето е честван официално на 8 май 1927 г.В Царство България празникът има всенароден характер и по своята мащабност се сравнява само с празника на Светите равноапостоли Кирил и Методий.От 8 май 1928 г. инициативата за официалното му ежегодно празнуване се поема от Съюза за закрила на децата в България (СЗДБ). Той е учреден на 14 юни 1925 г. и отначало е към структурите на Българското дружество „Червен кръст“. Основна цел на СЗДБ, заложена в неговия устав, е „да се грижи за всестранното физическо и духовно развитие на детето“. Още от създаването си Съюзът е член на Международния съюз за закрила на децата със седалище в Женева.За отпразнуване на Деня на детето в България още през 1927 г. е създаден специален комитетпод председателството на княгиня Евдокия – дъщеря на бившия български цар Фердинанд I и сестра на цар Борис III. След женитбата на цар Борис Трети патрон на честването на Деня на детето и на самия СЗДБ става съпругата на царя – царица Йоана. За Деня на детето са издадени и марки с лика на княгиня Мария-Луиза Сакскобургготска като дете.", "date": "2018.06.01", "title": "България е празнувала Ден на детето още от 1927 г."}
{"url": "https://www.novinite.bg/articles/160436/Pojar-izbuhna-v-centara-na-Haskovo", "text": "Пожар избухна тази сутрин в къща в центъра на Хасково. Инцидентът станал малко след 9:30 часа в непосредствена близост до Областна администрация. Според съседи огънят е тръгнал от гръмнал телевизор, съобщи ''Дарик''.След подаване на сигнала към мястото веднага бяха изпратени 2 екипа на огнеборците. Собственикът на дома е леко пострадал, той е обгазен. Улицата, на която е избухнал пожарът, беше отцепена от полицаи.Заради обгазяването на района от общината отмениха театралната постановка за децата, която беше предвидена за 11:00 часа.", "date": "2018.06.01", "title": "Пожар избухна в центъра на Хасково"}
{"url": "https://www.novinite.bg/articles/160452/Blasnaha-dete-na-peshehodna-pateka-v-Sofiya", "text": "15-годишно момиче е блъснато на пешеходна пътека в София. Инцидентът е станал около 13:30 ч. днес на бул. „Дондуков“ в района на Първа английска гимназия. По първоначална информация момичето е преминавало пътеката, след като трамвай и друга кола са му дали предимство. Встрани от трамвая обаче изскочил джип „Мерцедес“, който блъснал детето. В опит да избегне удара шофьорът на мерцедеса ударил и друга кола в насрещната лента. Момичето е откарано в Пирогов, контактно и със съмнения за счупена ръка. Алкохолната проба на водача е положителна.", "date": "2018.06.01", "title": "Блъснаха дете на пешеходна пътека в София"}
{"url": "https://www.novinite.bg/articles/160441/Golyam-turnir-po-pluvane-se-vazrajda-tazi-sabota-v-Sofiya", "text": "Над 250 деца , родени 2008/ 2009 година ще вземат участие в турнира „Златоперки”, чиято история отново се възражда и ще продължи традицията на надпреварата ” Златна рибка”. Събитието се организира от плувен клуб „ Левски” , а самите състезания в събота и неделя са на басейн „Спартак” . Единственото условие за всички е да бъдат картотекирани в родната федерация по плуване и да представляват лицензиран клуб. „ Този турнир го съживихме защото смятам, че е от изключително значение за всяко дете, което иска да стане добър плувец. Правим го в партньорство с федерацията . И аз като малък съм започнал от него, защото е първото официално състезание за деца в тази възраст и де факто от него започва всичко по пътя на бъдещето. Очакваме от цялата страна да дойдат участници, защото получихме много заявки от почти всеки град . Също така изпратихме поката и към спортния министър Красен Кралев да присъства на откриването в събота от 16:00 часа. Имаме готовност с организацията, наясно сме, че трибуните ще бъдат пълни с родители, но най-важното е , че една историческа надпревара отново се завръща в спортния календар”, сподели легендата в маратонското плуване Петър Стойчев, който е главен организатор от ПК „Левски”. Децата ще плуват в дисциплините 4 по 50 метра от всеки стил, както и в щафети 4 по 50 метра. Разделени са в две възрастови групи и при момичетата и при момчетата. Специални награди са предвидени за най-добрите при девет и десетгодишните. Веднага след откриването на турнира в събота започват състезанията, а в неделя стартовете на басейн „Спартак”са от 09:00 часа.", "date": "2018.06.01", "title": "Голям турнир по плуване се възражда тази събота в София"}
{"url": "https://www.novinite.bg/articles/160454/Blizo-5-mlrd-lv-izlyazoha-ot-kasite-na-firmite-sled-NAP", "text": "Близо 5 млрд. лв. вече не са налични в касите на фирмите след контролната кампания на НАП спрямо компании, които бяха посочили във финансовите си отчети значителни суми в брой.По предварителни данни наличните суми в брой към края на 2017 г. са малко над 8 млрд. и 100 млн. лв. Година по-рано като касова наличност счетоводно са били отчетени над 13 млрд лв., информират от приходната администрация.През 2017 г. НАП започна множество проверки и ревизии, а хиляди дружества получиха предупредителни писма.В резултат на това значителна част от компаниите коригираха финансовите си резултати за миналата година или декларираха, че са изплатили дивиденти. Проверките на НАП потвърдиха първоначалното допускане, че главната причина за нереално високите касови наличности са лични разходи на собственици и управители на фирми, за които не са представяни документи.Като резултат от масовите мерки на НАП в бюджета постъпиха над 130 млн. лв. повече от данък върху дивидентите, като на компаниите беше дадена възможност доброволно да коригират данъчните си декларации, без да им бъдат възлагани ревизии.От приходната агенция допълват, че и занапред ще продължат да наблюдават наличностите в брой във финансовите отчети на дружествата.В НАП има списък с над 13 500 компании с декларирани над 100 000 лв. в каса (общо 4,3 млрд лв.) към края на 2017 г., чието данъчно поведение ще са наблюдава през 2018 г.", "date": "2018.06.01", "title": "Близо 5 млрд. лв. излязоха от касите на фирмите след НАП"}
{"url": "https://www.novinite.bg/articles/160437/Misiya-zdrave-otvarya-vrati-pred-Pametnika-na-savetskata-armiya", "text": "Безплатни прегледи, консултация и изследвания предвижда програмата на шестата поред \"Мисия здраве\". Тя отваря врати пред Паметника на съветската армия на 1 юни и предлага много спортни дейности, в които всеки може да се включи безплатно. Програмата включва безплатни очни прегледи, скрининг за диабет, измерване на кръвна захар, на нивото на кислород в артериалната кръв, електрокардиограма, консултации по сърдечно съдови проблеми, мерене на кръвно налягане, скрининг за Хепатит С, преглед на щитовидната жлеза, индивидуални консултации с лекари генетици, консултации в помощ на онкоболните и техните близки, както и за пациенти, които се интересуват от възможностите за диагностика и лечение в чужбина.", "date": "2018.06.01", "title": "\"Мисия здраве\" отваря врати пред Паметника на съветската армия"}
{"url": "https://www.novinite.bg/articles/160440/Zapochna-izgrajdaneto-na-patna-vrazka-na-ul-Mogilata-s-ulSrebarna", "text": "Започна изграждането на пътна връзка на ул. „Могилата“ с ул. „Сребърна“. Там ще бъде направено ново улично платно с бетонови бордюри, нова тротоарна настилка и улично осветление. Асфалтовата настилка, която ще бъде поставена е предвидена за тежко движение. Очаква се ремонтните дейности да приключат през месец август.Продължава изпълнението на текущи пътни ремонти. На територията на града работят 45 екипа.", "date": "2018.06.01", "title": "Започна изграждането на пътна връзка на ул. „Могилата“ с ул.“Сребърна“"}
{"url": "https://www.novinite.bg/articles/160456/720-kg-sabrani-stari-uredi-i-35-tona-spesteni-emisii-ot-mobilniya-punkt", "text": "720 кг са събраните излезли от употреба малки електроуреди на разкрития временен мобилен пункт по инициатива на Столична община в рамките на кампанията \"Зеленото приключение\", съвместно с радио NJoy. С предадените за последващо правилно третиране електрически и електронни отпадъци, са спестени близо 3.5 тона вредни емисии на природата. Над 100 са и подадените заявки по телефона за извозване на големи електроуреди от дома, само за четирите дни на инициативата, която се проведе между 28 и 31 май и беше с продължителност от 2 часа по обяд на ден. Всички предадени уреди ще преминат през последващо оползотворяване и рециклиране на съдържащите се в тях елементи. Напомняме, че извозването на излезло от употреба електрическо и електронно оборудване от дома е напълно безплатно в рамките на Столична община, необходима е единствено предварителна заявка на телефони 0800 14 100 или 0885 77 00 41.Правилното изхвърляне на този вид отпадъци е от изключително значение и има значими, както екологични, така и социални ефекти. ", "date": "2018.06.01", "title": "720 кг събрани стари уреди и 3.5 тона спестени емисии от мобилния пункт"}
{"url": "https://www.novinite.bg/articles/160447/Roditeli-na-deca-s-uvrejdaniya-protestirat-pred-parlamenta", "text": "В Деня на детето майки на деца с увреждания издигнаха палатков лагер пред парламента. Акцията е под надслов \"Системата ни убива\". Исканията са за повече права и пари за системата, която обслужва децата им.", "date": "2018.06.01", "title": "Родители на деца с увреждания протестират пред парламента"}
{"url": "https://www.novinite.bg/articles/160446/Prez-lyatoto-Mars-shte-e-naj-blizo-do-Zemyata-ot-15-godini", "text": "Вкрая на юли Марс ще се доближи максимално до Земята, на разстояние на каквото не е бил от 2003 г., съобщи сайтът Спейс.От началото на юни до края на август Марс ще се вижда на небето като ярка червено-оранжева звезда с постоянна светлина. Планетата ще е в опозиция на 27 юли, т.е. тя ще е в противоположна посока на Слънцето на небето, гледано от Земята. 51 дена по-късно ще е в перихелион - най-близката си точка до Слънцето.Като следствие от това разстоянието от Марс до Земята ще намалее до 57,58 милиона километра на 30 юли. Тогава диаметърът на видимия диск на планетата ще е 24,3 дъгови секунди - малко по-малко от възможния максимум от 25,1 дъгови секунди.Червената планета ще свети с магнитуд минус 2,8 - два пъти по-ярко от Юпитер, но по-слабо от Венера.В края на юли обаче Марс ще е в съзвездието Козирог, което е прекалено на юг. Затова от северните ширини няма да се вижда високо на небето и атмосферната нестабилност ще влошава гледката. Отлична възможност за наблюдения ще има от Южна Америка, Южна Африка и Австралия.", "date": "2018.06.01", "title": "През лятото Марс ще е най-близо до Земята от 15 години"}
{"url": "https://www.novinite.bg/articles/160459/Roditeli-na-deca-s-uvrejdaniya-opanaha-palatkov-lager-pred-parlamenta", "text": "Сега ще ги чакаме отвън докато се решат проблемите ни. Това каза Ина Маринова, която е майка на момиче с увреждания и един от организаторите на протеста, цитирана от БГНЕС. От днес, 1 юни, пред парламента има „Палатков лагер – Сиситемата ни/ги убива”. Идеята е да се сменят на ротационен принцип по 2-3, така че да могат да изкарат докато е нужно. Инициативата е срещу действащата социална политика за хората с увреждания и техните семейства. За да говорим за реална интеграция на хората с увреждания, следвайки ценностите заложени в Конвенцията на ООН за правата на хората с увреждания, заявяват организаторите, които са представители на десетки организации. Сега променят обаче начина си на протест.Пред Народното събрание днес отново имаше черни тениски с надпис \"Системата ни убива\". Отново се четеше транспарантът „Не уврежданията убиват децата ни, а държавата!”. Постоянно си протестираме, постоянно ни се обещават работни групи, срещи, които посещаваме и нищо не се случва, каза Маринова. „Ние не искаме нищо сложно, ние искаме изпълнение на Конвенцията за правата на хората с увреждания, която е ратифицирана 2012г. Искаме закон за личната помощ, в случай че държавата не е готова, склонни сме да приемем факта, че можем да направим временен компромис, като да речем сега в новия закон за уврежданията да бъде включена нова глава и тя да бъде лична помощ. Но личната помощ е нужна на всеки един човек с някакво увреждане”, каза жената. Тя има 16-годишно момиче с множество увреждания. „Ние не искаме пари. От 16 г. аз съм здрава и права в работоспособна възраст, аз съм затворена в дома си, аз нямам възможността да работя, аз искам да работя и да си плащам данъците и ако бъдат приети тези промени, които ние предлагаме и бъде приет Закон за личната помощ, ще имаме възможност да си наема трето лице асистент и аз да се реализирам, т.е. да продължа живота си, ние сега и родители и хора с увреждания, нямаме право на избор, а изборът трябва да съществува”, каза тя.„Само ги чуват това е проблемът. Всъщност те ги чуват, плачат, канят ни на едни срещи, които в последствие не се осъществяват и това е”, каза Росица Букова от фондация Движение на българските майки, която подкрепя от самото началото протестните действия на семействата, които имат деца и лица с увреждания. Тя обясни, че вече четвърта година те се опитват да кажат на държавата от какво имат нужда техните деца Тук дойде и лидерът на БСП Корнелия Нинова, която припомни, че е обещавала всеки месец да дарява 600 лв., днес го направи за деца, които са сираци и ги гледа баба им. Роза е баба на две сирачета. Жената каза, че ще ги раздели с един татко, който е онкоболен и е с четири деца. ", "date": "2018.06.01", "title": "Родители на деца с увреждания опънаха палатков лагер пред парламента"}
{"url": "https://www.novinite.bg/articles/160439/Bez-tirove-po-magistralite-v-pikovite-chasove-i-dni", "text": "В активния летен сезон - от 1 юни до 15 септември 2018 г., в дните петък, събота и неделя, в часовете с най-интензивен трафик ще сеспира движението на камионите над 12 т по автомагистралите и най-натоварените пътни направления. Това съобщиха от пресцентъра на Агенция \"Пътна инфраструктура\". Целта е повишаване на безопасността, увеличаване на пропускателната способност на инфраструктурата и по-спокойно пътуване за шофьорите на леки автомобили.По магистрала „Тракия“ ограничението в движението на превозни средства над 12 т е в петък от 18.00 до 20.00 ч. в посока София - Бургас; и в неделя от 16.00 до 20.00 ч. в посока Бургас - София. По магистрала „Струма“ ограничението за превозни средства над 12 т е в събота от 10.00 до 14.00 ч. в посока п.в. „Даскалово“ - ГКПП Кулата. По магистрала „Марица“ ограничението за превозни средства над 12 т е в неделя от 16.00 до 20.00 ч. в посока Свиленград - магистрала „Тракия“.От 1 юни до 15 септември всеки петък от 17.00 до 20.00 ч. и всяка неделя от 14.00 до 20.00 ч. ще се ограничава движението на тежкотоварните камиони над 12 т и по следните участъци от пътната мрежа: с. Ребърково - Ботевград, като движението се пренасочва по пътя Ребърково - Своге - София; етапна връзка на лот 2 на магистрала  „Струма“ при Благоевград - ГКПП Кулата; Русе - Велико Търново; Варна - Бургас; и Бургас - Царево.", "date": "2018.06.01", "title": "Без тирове по магистралите в пиковите часове и дни"}
