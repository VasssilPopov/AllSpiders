{"url": "https://www.novinite.bg/articles/165173/Poziciya-na-BABH-vav-vrazka-s-napadnatiya-jurnalist-na-Gospodari-na-efira", "text": "Във връзка със случая на нападнатия репортер Димитър Върбанов от предаването „Господари на ефира” по NOVA телевизия, Българската агенция по безопасност на храните (БАБХ) осъжда насилието срещу представителите на медиите и припомня, че агенцията направи масирани проверки в склад и помещение за хранителни стоки във Велико Търново. Инспекцията завърши с наказателни постановления, издадена беше и заповед за спирането на реализацията на продуктите поради изтекъл срок на годност и други нарушения. По случая се води досъдебното производство от Районна прокуратура – Велико Търново. Всички намерени храни са веществени доказателства по него. При проверката на инспекторите от Областната дирекция по безопасност на храните - Велико Търново и служителите на РУ – Велико Търново – МВР, на 12 юни 2018 г. в склад за търговия на едро с храни от животински и неживотински произход в града бяха открити храни с изтекъл или липсващ срок на годност, като за част от тях не бяха представени входящи документи. В резултат на проверката близо 7 тона хранителни продукти на обща стойност 22 500 лева бяха поставени под възбрана и спрени от реализация. Със заповед на изпълнителния директор на БАБХ д-р Дамян Илиев те са насочени за унищожаване. За констатираното нарушение е съставен акт за административно нарушение и е издадено наказателно постановление на стойност 4 000 лева. Дни по-късно, при още една съвместна проверка на инспекторите от Областната дирекция по безопасност на храните - Велико Търново и служителите на МВР на 22 юни и последваща проверка на 25 юни в помещение в съседство на съществуващ склад за търговия на едро с храни от животински и неживотински произход във Велико Търново е констатирано наличие на храни с изтекъл срок на годност и разопаковани храни в размер на близо 1,5 тона. В помещението е открито и работно оборудване. Установено е наличие на преопаковани на място продукти в хартиени пликове по 1 кг и 2 кг и течности, разфасовани в бутилки по 1 и 2 литра. Със заповед на директора на Областната дирекция по безопасност на храните Велико Търново д-р Станимир Спасов, храните са спрени от реализация и са поставени под възбрана. За констатираното нарушение е съставен акт за установяване на административно нарушение и е издадено наказателно постановление на стойност 4500 лв. Помещението, в което са намерени храните, е запечатано. След налагане на възбраните служители на Областната дирекция по безопасност на храните Велико Търново извършват редовни проверки на обекта за спазването им.", "date": "2018.09.27", "title": "Позиция на БАБХ във връзка с нападнатия журналист на  „Господари на ефира”"}
{"url": "https://www.novinite.bg/articles/165183/Vse-oshte-nyama-yasnota-za-tova-koi-patishta-shte-obhvane-tol-sistemata", "text": "Все още няма яснота за това кои пътища ще обхване тол системата, която ще бъде въведена на 16 август следващата година. Размерът на таксата, която тежкотоварните камиони ще дължат, също не е уточнена.В четвъртък, на работна среща край Разлог, пътни експерти от Словения, Гърция, Словакия, Унгария и Белгия представиха опита си при управлението на тол системите. На форума присъства ръководството на Агенция „Пътна инфраструктура”, както и министърът на регионалното развитие Петя Аврамова. От АПИ подчертаха, че у нас тол системата ще бъде фокусирана върху висококласната мрежа – магистрали, скоростни пътища и транзитни трасета, а обхватът постепенно ще се разширява, като в системата ще се включат само пътищата в добро състояние.", "date": "2018.09.27", "title": "Все още няма яснота за това кои пътища ще обхване тол системата"}
{"url": "https://www.novinite.bg/articles/165185/Sofijska-voda-obyavi-rezultatite-ot-proverkata-na-blok-200", "text": "„Софийска вода“ обяви резултатите от задълбочената проверка в ж.к. “Красно село”, бл. 200, вх. Д и вх. Е. Не са намерени течове по вътрешната ВиК инсталация. Липсват и следи от нерегламентирано включване към водопроводната инсталация. \"Софийска вода\" ще направи корекции на сметките на потребителите за общи нужди от началото на годината и те ще бъдат анулирани. Дружеството вече осигури възможност за дистанционно отчитане на общия водомер. Чрез него в реално време ще могат да се следят показанията. Така, при евентуална осезаема разлика в консумацията, веднага ще могат да се вземат мерки. Експерти от „Софийска вода“ се срещнаха на място с живущите. Те бяха информирани за резултатите от проверката и за корекциите на сметките. Настоящият случай в бл. 200 на кв. “Красно село” е прецедент. Въпреки това “Софийска вода” предприе необходимите мерки, за да избегне подобни казуси в бъдеще. Дружеството направи промени във вътрешните процедури за работа. Те ще позволят занапред да се реагира по-бързо и да се предприемат превантивни и навременни мерки в такива ситуации.  „Софийска вода“ продължава мисията си да предоставя питейна вода с отлични качества и модерни услуги за над 1 500 000 души, като същевременно се отнася отговорно и с уважение към правата на потребителите.", "date": "2018.09.27", "title": "„Софийска вода“ обяви резултатите от проверката на блок 200"}
{"url": "https://www.novinite.bg/articles/165163/Obshtinarite-prieha-okonchatelno-novite-pravila-za-reklama-v-Sofiya", "text": "Столичният общински съвет (СОС) прие върнатите от кмета Йорданка Фандъкова текстове за правилата за и преместваемите обекти в София.Решението беше взето с 37 гласа \"за\" и 3 \"въздържал се\".Новите правила и ограничения за реклама в София вече са факт, информира Актуално.ком.Фандъкова върна текстовете заради проблема с това, че чрез наредбата за рекламата беше променена и тази, с която се определя цената на т. нар. тротоарно право. С промените се вдигнаха цените, които собствениците на заведения трябва да плащат за разполагане на маси пред обектите си.Текстовете засягаха начинът, по който се определят цените, които заведенията плащат, за поставянето на маси и столове по тротоари, пешеходни зони и площади.Новите текстове предвиждат това увеличение да бъде отменено, а двете наредби да се променят, за да се изчистят противоречията между тях.А противоречията бяха свързани с това на колко и какви зони се разделя градът за целите на нормативните актове. Според наредбата за рекламата има 7 зони, като например историческият център е обособен в самостоятелна зона. Във всяка от тях действат различни правила за рекламата и премествамите обекти.", "date": "2018.09.27", "title": "Общинарите приеха окончателно новите правила за реклама в София"}
{"url": "https://www.novinite.bg/articles/165136/Borisov-razporedi-Napadatelite-na-jurnalista-Dimitar-Varbanov-da-badat-nakazani", "text": "Министър-председателят Бойко Борисов е информиран за случая с побоя над журналиста Димитър Върбанов и е разпоредил извършителите спешно да бъдат задържани. Премиерът коментира нападението от Ню Йорк, където е на едноседмична визита за сесията на Общото събрание на ООН.\"Разговарях с директора на полицията Терзийски (бел.ред. Христо Терзийски), той е в Хага. В 2.00 или 3.00 ч. през нощта българско време, дал съм им час и половина срок да ми докладват - арестувани, задържани, и побойниците и с цялата строгост на закона да бъдат наказани. Надявам се и прокурорите бързо да повдигнат обвинения, разбира се, по всички правила на наказателния закон\", заяви Борисов.\"Това е недопустимо, такова нещо не може да се толерира. Просто трябва да сме изключително непримирими към подобни деяния\", категоричен е още премиерът.Вчера журналистът, репортер на „Господари на ефира”, Димитър Върбанов беше нападнат при опит да разговаря със собствениците на склад, за който има информация, че пакетира и пуска на пазара храни с изтекъл срок на годност. \"Извършителите на нападението са били задържани още вчера. Двама души са с мярка за неотклонение 24 часа, като работата по доказването на престъпната им дейност продължава\", съобщи пред NOVA старши комисар Димитър Машов от МВР-Велико Търново.Димитър Върбанов бил хвърлен върху бетонова площадка. Без сериозни травми, но с наранявания по ръцете и главата, бил настанен в болницата във Велико Търново, информира NOVA и припомни, че това е второто нападение журналиста.През 2010 г., отново по време на разследване, Върбанов беше ударен с чук по главата от герой в свой репортаж.", "date": "2018.09.27", "title": "Борисов разпореди:  Нападателите на журналиста Димитър Върбанов да бъдат наказани"}
{"url": "https://www.novinite.bg/articles/165187/Jena-se-natakna-na-oseyana-s-kucheshki-trupove-ulica", "text": "Неизвестен засега изверг е отровил четири кучета във видинското село Слана бара. Информацията съобщиха от областната дирекция на полицията. Сигнал за зверството е получен вчера на телефона за спешни повиквания 112.Жителка на населеното място сигнализирала, че улица в селото е осеяна с трупове на кучета. Също така, жената изразила съмнения, че животните са отровени.Пристигналите на мястото полицейски служители установили в района на кръстовище три мъртви животни, а на около 300 метра от мястото – още един труп на куче.След приключването на огледа телата на животните били транспортирани за ветеринарна аутопсия в ОДБХ-Видин Работата по случая продължава, а по случая е образувано досъдебно производство.", "date": "2018.09.27", "title": "Жена се натъкна на осеяна с кучешки трупове улица"}
{"url": "https://www.novinite.bg/articles/165166/JP-liniyata-Sofiya-Pernik-e-zadrastena-ot-bokluci-kraj-Fakulteta", "text": "Сериозен периодичен проблем възниква с отпадъци, хвърляни директно върху ЖП линията София-Перник.  Стоян Калев от инициативен комитет \"Факултета\" заяви, че е е свидетел на подобни нерегламентирани сметища „откакто живея тук - повече от 30 години. 40 може би. Обяснението е, че нещата сега са се подобрили, но преди това тук нямаше толкова кофи и камиони за боклук“.Жителите на квартала са близо 70 000. Самата линия е в спад и по-силните ветрове събират боклуците върху ЖП-релсите обясни той.Последното голямо почистване на част от участъка е миналата година, а от НК „Железопътна инфраструктура“ са обяви и начало на процедура по изграждане на укрепителни съоръжения по проблемния участък, научи „Хоризонт“ .Кметът на район Красна поляна не можа да вземе участие в интервю по темата. Анета Савова от Столичния инспекторат е категорична, че броя на съдовете за смет нараства с нарастването на броя на регистрираните жители в квартала. Съдовете от 1100 литра са над 350 броя, а малките, които обслужват домакинствата - са над 2500, а едрогабаритните отпадъци, които се натрупват до контейнерите се извозват по заявка:„Парадоксът е,  че големите съдове са празни, а мятането на боклука продължава. За улица „Суходолска“ преценихме, че е необходимо 2 пъти в деня да се извозват и това е направено. Има и много санкции на хора, които хвърлят отпадъци не където им е мястото, горят кабели на открито и т.н. Става въпрос за едни навици, които трябва да се преустановят. В годините са правени много акции по пролетното почистване, а и извън него - за почистване на тази линия, която е към сервитута на БДЖ, но след определен период от време пак се появяват. В разговори с жители на квартала, някои от тях споделиха, че това нещо се случва вечерно време, когато е тъмно“.Всеки гражданин може да сигнализира за нарушения на телефона на Столичен инспекторат 02 987 5555, каза тя. Ангажиментът за почистване на нерегламентираното сметище е на районната администрация а линията в сервитута на БДЖ, допълни Савова. Тя констатира, че повечето отпадъци са по линията са едрогабаритни - от строителни ремонти или изхвърлена покъщнина", "date": "2018.09.27", "title": "ЖП линията София-Перник е задръстена от боклуци край Факултета"}
{"url": "https://www.novinite.bg/articles/165153/Karayancheva-shte-globi-deputatite-koito-provaliha-kvoruma", "text": "Депутатите, които днес не бяха в пленарната зала без уважителни причини, както и тези, които не се регистрираха, въпреки че бяха в нея, ще бъдат санкционирани с две трети от полагащата им се дневна надница. Глоба няма да бъде налагана само на народните представители в командировка. Това обяви пред журналисти в парламента председателят му Цвета Караянчева след третия неуспешен опит да бъде събран кворум и да започне заседанието, на което трябваше да се разгледат, по думите й, два много важни законопроекта - за местното самоуправление и за лекарствените средства.Караянчева призова някои политически сили да популяризират визията си от петък (след края на пленарното заседание) до вторник, така че в сряда да бъдат зад банките в залата.\"Изключително съм разочарована, защото мисля, че тук има отговорни хора, които са дошли да работят, а не да представят визията си в работно време, има изключително много време да се представя и да се правят приемни по общините. Тук, в пленарните заседания, трябва да участват всички\", категорична беше Караянчева. Така рейтингът на парламента няма да се вдигне.", "date": "2018.09.27", "title": "Караянчева ще глоби депутатите, които провалиха кворума"}
{"url": "https://www.novinite.bg/articles/165164/Privlekatelna-elegantna-jenstvena-kitajska-moda-v-Sofiya", "text": "София е домакин на седмица на китайската култура. В рамките на събитието се представят филми, занаяти и мода от Поднебесната империя. Репортерът на Bulgaria ON AIR Даяна Георгиева ни среща с китайска дизайнерка, която представи свои модели, облечени в традиционната дреха ципао.Привлекателна, елегантна, женствена, изразяваща красота и просперитет дълга рокля, напълно затворена в горната си част с висока яка, но същевременно с дълга цепка. Историята на ципао започва преди няколко века в края на династията Цин, когато манджурските войски влизат в Китай.", "date": "2018.09.27", "title": "Привлекателна, елегантна, женствена - китайска мода в София"}
{"url": "https://www.novinite.bg/articles/165171/Tol-taksuvaneto-shte-pozvoli-poveche-sredstva-da-se-investirat-v-patishta", "text": "Преминаването към електронна винетка от 1 януари 2019 г. и на тол таксуване за превозни средства над 3.5 тона за изминато разстояние от 16 август догодина е нов финансов модел, който ще позволи да се генерират много повече средства за развитието на пътната инфраструктура. Това е заявил инж. Веселин Давидов, член на Управителния съвет на Агенция \"Пътна инфраструктура\", пред медиите на работна среща в Банско, организирана от Световната банка, съобщиха от Агенцията.Предстои след окончателното изработване на вариантите за тарифиране и обхвата на тол системата от Световната банка, проектите да бъдат разгледани и обсъдени с превозвачите и представени пред обществеността.Давидов е подчертал, че с въвеждането на тол системата се очаква значително повишаване на приходите от пътни такси, които ще са предимно от тежкотоварния транспорт. Той е казал, че тол системата ще бъде фокусирана върху високо класната мрежа - магистрали, скоростни пътища, транзитните трасета. Обхватът постепенно ще се разширява, като в системата ще се включат пътищата в добро състояние. Давидов е заявил, че средствата, които поетапно ще се генерират от тол системата, ще позволят много по-голям финансов ресурс да се инвестира в развитието на републиканската пътна мрежа. За разлика от винетните такси средствата от тол системата ще могат да се използват и за ново строителство, е казал още той. Калкулацията на тарифите и начина на технологична работа на системата ще съответстват на европейското законодателство, нормативните и технически изисквания, е казал Давидов.", "date": "2018.09.27", "title": "Тол таксуването ще позволи повече средства да се инвестират в пътища"}
{"url": "https://www.novinite.bg/articles/165167/Maya-Manolova-vav-Varna-KEVR-e-osnovniyat-generator-na-inflaciyata", "text": "„Решенията на КЕВР за повишаване на цените на основните енергоносители са основен генератор на инфлация в България и в момента сме свидетели на започването точно на такъв процес.“ Това каза омбудсманът Мая Манолова днес при участието си в кръглата маса „Дискриминационни практики спрямо възрастните хора в България“, която се проведе в Юнашкия салон във Варна. В приветственото си слово към възрастните хора Манолова обърна внимание, че в последните дни се наблюдава процес, при който цените на енергоносителите се повишават сериозно, което повлича след себе си увеличение както на природния газ, парното, топлата вода, така и на цените на основни стоки, услуги и хранителни продукти, което допринася за инфлацията. „Още през месец август и септември, увеличението на пенсиите, което беше направено от 1 юли т.г. с ръста на инфлацията от 3,7 процента, вече е приключено. Издръжката на живот в резултат на повишаването на всички тези цени, според експерти, ще се повиши със 7 лева и ще достигне близо 600 лева – 597 лева. Тогава резонният въпрос е как се живее със средна пенсия от 374 лева и как живеят 1/3 от българските пенсионери, а именно близо 700 000 души, които получават пенсии в размер до 200 лева“, риторично попита омбудсманът. Тя допълни, че всеки ден се среща в приемната си с пенсионери, чието негодувание непрекъснато се увеличава. По думите й в бюджетната процедура предстои увеличение и на други цени и изброи данъците за по-старите автомобили, на някои от жилищата, гражданската отговорност, горивата, въвеждане на 20-процентна евро такса върху дрехите втора употреба и пр. „Това неминуемо ще повиши и линията на бедност от средния доход, която през следващата година ще достигне 348 лева, като сравнението и със средната пенсия, и с минималната пенсия наистина водят до изключително тъжни и тревожни изводи“, категорична бе Манолова. Омбудсманът цитира изследване на синдикатите от последния месец, според което около 2 милиона българи живеят с доход под линията на бедност, като огромната част от тях са пенсионери. Тя изрази притеснението си от факта, че започващата бюджетна процедура от 1 юли 2019 година, при която пенсиите ще се повишат с 5,7 процента, а таванът им ще стигне до 40 процента от средният доход за страната, са решения, които няма да доведат до съществена промяна в живота на възрастните хора. „Пенсиите са изключително актуална тема през последните дни. Вчера тя беше повод за дискусия и в Народното събрание, няма как да не изкажа своето притеснение от колебливото отношение, което се демонстрира от основни институции, по отношение на записаното в закона, че таванът на пенсиите от 1 януари 2019 година трябва да падне“, каза още Манолова. Общественият защитник подчерта, че искането на хората, които са се пенсионирали до 2019 година е абсолютно справедливо - да имат същите условия и същите права като тези, които ще се пенсионират през 2019 г. „Днешната кръгла маса е за дискриминационните практики в отношенията към възрастните хора, безспорно това отношение към тавана на пенсиите е дискриминация. Смятам също така, че е дискриминация преизчисляването на пенсиите, което се случи през 2000 година, в резултат на което стотици хиляди български пенсионери живеят вече 18 години с редуцирани пенсии. Това е още по-драстична дискриминация, която за съжаление не беше поправена от нито едно от правителствата, които са управлявали през последните 18 години“, отбеляза още омбудсманът. Според нея решението е размерът на минималните пенсии да стигне линията на бедност, която следващата година ще бъде 348 лева. „Минималната работна заплата е стойност, която много честно е резултат освен на обективни показатели, но и на различна конюнктура - икономическа, социална, политическа, обществени настроения, докато линията на бедност се определя от обективни критерии. И наистина е трудно обяснимо, как хора могат да просъществуват с доходи, които са под линията на бедност“, аргументира позицията си Манолова. Омбудсманът посочи още, че е обещала на председателя на парламентарната комисия по труда, социалната и демографската политика, че в предстоящите седмици ще бъде домакин на една кръгла маса, която освен коментара за тавана на пенсиите, да постави на масата и проблема с размерите на пенсиите на възрастните хора. По-късно Манолова посети и Междупоколенческия център във Варна, където поздрави възрастните жени, които всекидневно посещават и ползват услугите на центъра, предлагащ над 38 занимания.", "date": "2018.09.27", "title": "Мая Манолова във Варна: КЕВР е основният генератор  на инфлацията"}
{"url": "https://www.novinite.bg/articles/165142/Dneven-horoskop-za-chetvartak", "text": "Днес ще бъдете изкушени да кажете нещо, което сте обещали на себе си или на близък човек да не казвате никога. Изкушението ще бъде голямо, но вие не бива да му се отдавате. Вие сте от хората, които държат на думата си, така че ще се справите. Днес няма да изпитвате затруднения при изпълняването на списъка със задачи. През деня няма да имате особено много време за почивка, ще имате забързан ден, но пък вечерта е ваша. Прекарайте я в приятна компания, на приятно място.  Вие имате лошата съдба между вас и любимите ви хора да има голяма дистанция буквално или преносно. Днес ще имате възможността да скъсите тази дистанция и трябва да се възползвате максимално от това. Не пропускайте шанса си. Вижте повече на: ", "date": "2018.09.27", "title": "Дневен хороскоп за четвъртък"}
{"url": "https://www.novinite.bg/articles/165134/Dvamata-zadarjani-za-obira-v-Rojenskiya-manastir-objalvat-reshenieto", "text": "Двамата задържани за обира на Роженския манастир обжалват решението на съда, пред Окръжния съд в Пловдив.Припомням, че на 18 септември групата нахлу в Роженския манастир, за да търси съкровище и завърза игумена. Съдът остави 44-годишния адвокат Стефан Матеев, който е смятан за ръководел на обирджиите и 21-годишен мъж, зад решетките. Другите две непълнолетни момчета се разминаха с мярка \"надзор\".", "date": "2018.09.27", "title": "Двамата задържани за обира в Роженския манастир обжалват решението"}
{"url": "https://www.novinite.bg/articles/165137/2015-a-Signali-za-skandali-v-Kaspichan-2018-a-4-trupa-ot-bradva", "text": "Шефът на полицията в Шумен обяви, че още през 2015-а е имало сигнали за скандали между роднините в Каспичан, при които вчера се разрази кървава баня с четири трупа.\"Назад във времето сме получавали един единствен сигнал, постъпил от съседи, че има възникнал конфликт между двамата роднини\", разказа пред Bulgaria ON AIR Ялчън Расим.Тогава убиецът блъска убития, който пада на земята. Тогава агресивният мъж е предупреден да се реши проблема по съдебен начин. Бил е затворен човек, злоупотребявал е с алкохол, допълни той.ОЩЕ ПО ТЕМАТАКилърът от Каспичан – 64-годишен мъж, роднина на жертвитеСъседско клане в Каспичан! След спор: Четири трупа в къщаРасим разказа, че след кървавия ад, убиецът е опитал да прикрие частично следите си, но в дома му са открити много предмети, които имат отношение към деянието, освен това скрил кървавите си дрехи в пералнята и се готвел да ги пере.Полицейският шеф допълни, че все още разследващите не са получили конкретен отговор кое е отключила агресията на убиеца, за да грабне брадвата и да избие роднините си.Расим беше категоричен, че престъплението е извършено по особено жесток начин, а четирите жертви са имали почти еднакви наранявания по главите.Журналистът Димитър Илиев коментира пред Bulgaria ON AIR, че общото между този случай от Каспичан и много други потресаващи убийства, които се случиха у нас през последните години, е агресията в обществото, която нараства.\"Подобни случаи са едни бушони, които идват да покажат, че съществува един много по-голям проблем в обществото, един социален разпад\", настоя той.Психиатърът д-р Веселин Герев предположи, че извършителят на престъплението по всяка вероятност и друг път е злоупотребявал с алкохол и е бил агресивен.\"Като гледам почерка, става въпрос за една психопатска структура на личността, за един агресивен човек, който е злоупотребил с алкохол и е извършил едно тежко криминално деяние\", посочи той.Психиатълът сподели, че вече от около 20 години злоупотребата с алкохол не е сред нещата, които могат да пратят човек до принудително лечение и по думите му сега берем плодовете на това решение.Д-р Герев беше категоричен, че сега всеки може да злоупотребява с чашките и така да лекува стреса, на който е подложен.Очаква се днес прокуратурата да повдигне обвинения срещу четворния убиец. 64-годишният мъж е задържан и се разпитва, направил е пълни самопризнания.", "date": "2018.09.27", "title": "2015-а: Сигнали за скандали в Каспичан, 2018-а – 4 трупа от брадва"}
{"url": "https://www.novinite.bg/articles/165138/V-Smolyan-Razbiha-kontrabanden-vnos-na-cigari", "text": "Канал за мащабен контрабанден внос на цигари от Гърция разби смолянската полиция. Операцията е започнала късно снощи и е приключила около 11.00 часа днес. Задържани са общо трима контрабандисти, а заловеното количество е общо 550 хиляди къса цигари.Властите са засекли три непознати за региона автомобила, два от тях - високопроходими. Единият от джиповете е пикап, уточни директорът на Областната дирекция на МВР старши комисар Николай Димов.При разпита задържаният е направил самопризнания, предаде Bulgaria ON AIR.Според разследващите каналът е действал отскоро. Арестувани са общо трима души, двама от тях са криминално проявени.С допълнително откритите цигари общата стойност на заловената контрабанда се изчислява на 192 500 лева.Задържането на тримата контрабандисти се удължава на 72 часа, а окръжният прокурор ще поиска и постоянна мярка задържане под стража.", "date": "2018.09.27", "title": "В Смолян: Разбиха контрабанден внос на цигари"}
{"url": "https://www.novinite.bg/articles/165139/Bankomat-e-vzriven-v-Stara-Zagora", "text": "Банкомат е взривен в Стара Загора, съобщи БГНЕС.Криминалното деяние е извършено рано тази сутрин.Устройството се намира в магазин за хранителни продукти в кв. „Железник“.Към момента не е ясна сумата, която е била в устройството.Блокирани са всички изходи на града.", "date": "2018.09.27", "title": "Банкомат е взривен в Стара Загора"}
{"url": "https://www.novinite.bg/articles/165151/BSP-Tozi-parlament-e-izpraznen-ot-sadarjanie", "text": "Днес се видя, че това Народно събрание дотолкова е изпразнено от съдържание, че управляващото мнозинство, чието задължение е, дори според самите тях, да осигурят мнозинство за работата на Народното събрание, не успяха да се съберат, за да заработи то. Това заяви пред журналисти в парламента секретарят на ПГ на \"БСП за България\" Филип Попов в коментар на проваленото пленарно заседание.Попов посочи, че от БСП са били \"достатъчно\" депутати в залата, но не са се регистрирали, защото кворумът е задължение на управляващото мнозинство. Той припомни думи на Бойко Борисов от 2014 г., когато в опозиция заявил, че ГЕРБ ще дойде в парламента, за да гласува оставките на тогавашния кабинет. Сега по същия начин стоят нещата, каза Попов и допълни - \"БСП за България\" е при хората, \"БСП за България е в парламента\", но задължение на управляващото мнозинство е да се осигури кворум\".\"За нас този парламент е изпразнен от съдържание. Ние сме тук, работим, по важните законопроекти, по бюджета ще бъдем тук, но всеки да си поема задълженията и отговорността\", каза Попов.Ако правителството подаде оставка, всички депутати от БСП ще бъдат в зала и ще се регистрират, отбеляза зам.-председателят на групата на БСП Христо Проданов. По думите му това правителство не е способно да води България по добър път.", "date": "2018.09.27", "title": "БСП: Този парламент е изпразнен от съдържание"}
{"url": "https://www.novinite.bg/articles/165154/Povdigat-obvineniya-na-maja-zadarjan-za-ubijstvoto-v-Kaspichan", "text": "\r\nОчаква се прокуратурата да повдигне днес обвинение на 64-годишния мъж, който е задържан за убийството на четирима свои роднини в Каспичан. Той ще отговаря пред съда по две обвинения: за смърт на повече от две лица и за смърт по особено мъчителен за жертвите начин, предаде БНТ.\r\n\r\n\r\n\r\n\r\n", "date": "2018.09.27", "title": "Повдигат обвинения на мъжа, задържан за убийството в Каспичан"}
{"url": "https://www.novinite.bg/articles/165184/Remontite-na-magistralite-Trakiya-i-Hemus-shte-priklyuchat-predi-zimata", "text": "Продължават ремонтите на съоръженията на автомагистралите \"Тракия\" и \"Хемус\". Целта е те да приключат преди началото на зимния сезон, е казал председателят на Управителния съвет на Агенция \"Пътна инфраструктура\" инж.Светослав Глосов пред журналисти в Банско, цитиран в съобщение от ведомството. Той е подчертал, че през лятото е било невъзможно тези дейности да бъдат изпълнени заради засиления туристически трафик и сега е времето да бъдат направени, въпреки краткия срок преди началото на зимата.Ремонтите на мостовите съоръжения ще продължат и през следващата година. Виадуктите са обследвани и приоритизирани в реда, по който трябва да бъдат ремонтирани и в зависимост от състоянието им, е обяснил инж. Глосов. На АМ \"Хемус\" извършваните в момента ремонти на съоръженията ще завършат до началото на зимния сезон с изключение на тръбата за София на тунел \"Витиня\". При последните направени обследвания е констатирано, че тръбата има същите конструктивни проблеми, каквито е имала и тръбата за Варна преди нейния ремонт, завършен през миналата година. Поради това ремонтът на тръбата за София на \"Витиня\" ще продължи поне още една година.На АМ \"Тракия\" се ремонтират виадуктите при 20-и км и между 34-ти и 39-ти км, които се нуждаят от възстановителни дейности от години. Подменят се и конструктивни елементи на моста над река \"Елшишка\" при 89-ти км. Той припомни, че едното платно на виадукта при 20-ти км е ремонтирано през миналата година и тази година трябва да се довърши и другото, е обобщил Глосов.", "date": "2018.09.27", "title": "Ремонтите на магистралите \"Тракия\" и \"Хемус\" ще приключат преди зимата"}
{"url": "https://www.novinite.bg/articles/165165/Konfiskuvaha-100-000-leva-ot-maj-i-jena-v-Stolipinovo", "text": "Полицаи задържаха криминално проявени и осъждани за контрабанда с тютюневи изделия 48-годишен мъж и 46-годишна жена при акция в пловдивския квартал \"Столипиново\".В стопанисван от двамата магазин и в жилището им униформените открили нелегални близо 1100 къса цигари от различни марки и 10 килограма тютюн, съобщава trafficnews. Сред конфискуваните други веществени доказателства за извършеното от мъжа и жената престъпление била и значителна парична сума в левове и валута с равностойност на около 100 000 лева. По случая е образувано бързо производство.След доклад на материалите в Районна прокуратура - Пловдив задържаните са привлечени като обвиняеми, наложена им е мярка за неотклонение ”подписка”.", "date": "2018.09.27", "title": "Конфискуваха 100 000 лева от мъж и жена в \"Столипиново\""}
{"url": "https://www.novinite.bg/articles/165141/SDVR-Ne-e-strelyano-s-orajie-po-tramvaj-nomer-7", "text": "Не е стреляно с оръжие по трамвай номер 7, чиито стъкла бяха счупени снощи в столичния квартал \"Триъгълника\", до спирка \"Хан Кубрат\". Това е показал резултатът от огледа, извършен на мястото на инцидента от екипи на СДВР.Най-вероятно неизвестните все още извършители са използвали прашка със сачми или камъни.Снощи в полицията са подадени сигнали за хвърляни предмети и по два автобуса, полицията продължава издирването на извършителите. Извършителите се издирват.Няма пострадали при инцидента. ", "date": "2018.09.27", "title": "СДВР: Не е стреляно с оръжие по трамвай номер 7"}
{"url": "https://www.novinite.bg/articles/165176/Specakciya-v-Plovdiv-ima-zadarjani", "text": "Публикувано във факти.бг:Акция за пресичане на контрабандата с тютюневи изделия без бандерол бе реализирана във вторник на територията на квартал „Столипиново“ в Пловдив.В хода й полицаи от Шесто РУ задържали криминално проявени и осъждани за подобна незаконна дейност 48-годишен мъж и 46-годишна жена.Мярката спрямо пловдивчаните била взета, след като в стопанисван от тях магазин и в жилището им униформените открили нелегални близо 1100 къса цигари от различни марки и 10 килограма тютюн. Сред конфискуваните други веществени доказателства за извършеното от мъжа и жената престъпление била и значителна парична сума в левове и валута с равностойност на около 100 000 лева. По случая е образувано бързо производство.След доклад на материалите в Районна прокуратура - Пловдив задържаните са привлечени като обвиняеми по чл. 234, ал.1 от НК, наложена им е мярка за неотклонение ”подписка”.Други четирима пловдивчани били задържани при специализирана операция срещу наркоразпространението, проведена във вторник от служители на Първо РУ. При процесуални и следствени действия от жилището на 27-годишен мъж били иззети пакет с марихуана, електронна везна и гриндер. На ул. „Димитър Талев“ с топче амфетамин били засечени двама 22-годишни криминално проявени младежи, а на ул. „Пере Тошев“ от пликче с подобно съдържание опитал да се освободи 26-годишен водач на лек автомобил „БМВ“.При подобна акция същия ден в квартал „Столипиново“ колегите им от Шесто РУ хванали с две разфасовки хероин 40-годишен жител на областния град, с криминални регистрации и осъждан. Служителите на реда в Сопот пък установили, че 23-годишен съхранява в дома си бяло прахообразно вещество, реагирало при полевия тест на амфетамин.Спрямо извършителите са взети 24-часови мерки за неотклонение. Образувани са полицейски производства под наблюдение на прокуратурата.", "date": "2018.09.27", "title": "Спецакция в Пловдив, има задържани"}
{"url": "https://www.novinite.bg/articles/165180/Obvinyaemiyat-za-tragediyata-v-Kaspichan-osajdan-za-opit-za-ubijstvo", "text": "Окръжната прокуратура в Шумен привлече като обвиняем задържания за четворното убийство в Каспичан. Повдигнато му е обвинение за предумишлено убийство на повече от един човек по особено мъчителен и с особена жестокост начин. Това съобщиха от пресцентъра на Апелативната прокуратура във Варна.Вчера в къща в Каспичан бяха открити четири трупа - на възрастни мъж и жена и двете им деца. По данни на съдебната институция, жертвите на умишленото убийство са 81-годишният Георги В., 70-годишната му съпруга Гуля В., 48-годишната им дъщеря Славка и 46-годишният им син Веселин. За престъплението бе задържан 63-годишен мъж, който е племенник на убития Георги. Извършителят е направил пълни самопризнания и е съдействал на служителите на реда. Вчера окръжният прокурор на Шумен Маргарита Георгиева окачестви престъплението, извършено два или три дни преди разкриването му, като изключително брутално.Четворното убийство в Каспичан бе разкрито за два часа в сряда. Сигналът е подаден от дъщерята на убитата Славка, която нямала връзка с майка си от 24 септември. След като била придружена от полицейски служители до дома на дядо си, там са намерени две тела. Малко по-късно са открити и телата на възрастната двойка. Изяснено е, че между семейството и задържания мъж имало роднински спорове. Полицията проверява и версия за имотен спор, стана ясно вчера.Привлеченият като обвиняем Петър е задържан за 72 часа, а преди изтичане на този срок прокуратурата ще внесе искане той да остане за постоянно в ареста.Обвиненият за четворното убийство Петър е бил осъждан в Смолян за опит за убийство. Присъдата му е била условна и вече е реабилитиран за това престъпление, извършено още през 1989 г., допълват от пресцентъра на прокуратурата.  ", "date": "2018.09.27", "title": "Обвиняемият за трагедията в Каспичан - осъждан за опит за убийство"}
{"url": "https://www.novinite.bg/articles/165170/Otkriha-trupovete-na-dvama-maje-v-moreto-kraj-Lozenec", "text": "Открити са трупове на двама мъже в морето край Лозенец, споделиха от местната полиция.Мъртвите тела са открити рано тази сутрин и са изпратени за аутопсия в УМБАЛ-Бургас.Преди три дни лодка с трима двама рибари се обърна във водите между курортното селище \"Елените\" и нос Емине. Единият беше спасен, а другите двама изчезнаха в морето.Вчера операцията по издирването им бе прекратена заради лоши метеорологични условия.", "date": "2018.09.27", "title": "Откриха труповете на двама мъже в морето край Лозенец"}
{"url": "https://www.novinite.bg/articles/165190/Zaporiraha-bankovi-smetki-i-imoti-na-Arabadjievi", "text": "Спецсъдът е запорирал банкови сметки, имоти и дружествени дялове на Ветко и Маринела Арабаджиеви, по искане на Специализираната прокуратура, предаде БНР. Ветко и Маринела Арабаджиеви са обвинени за участие в организирана престъпна група за държане и търговия на акцизни стоки без бандерол, данъчни престъпления и пране на пари. Те бяха обявени за издирване чрез Интерпол. За постоянно в ареста е техния син Вълчо Арабаджиев, както и двете счетоводителки Ромелия Кирилова и Елена Караянева. Те бяха задържани при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари.Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. Точната сума на запорираните средства ще бъде уточнена след представянето на офциални данни от всички банкови институции. Със съдебни заповеди са запорирани дялове на Маринела Арабаджиева в пет търговски дружества за общо 165 000 лева, както и дялове на Ветко Арабаджиев в две търговски дружества за 114 000 лева. Запор е наложен и над четири имота, собственост на Маринела Арабаджиева, намиращи се в Пловдив, София и с. Свежен.От прокуратурата уточняват, че в официалните регистри Ветко Арабаджиев не фигурира като собственик на недвижим имот, както и на моторно превозно средство. Като физическо лице Маринела Арабаджиева също не притежава автомобил.", "date": "2018.09.27", "title": "Запорираха банкови сметки и имоти на Арабаджиеви"}
{"url": "https://www.novinite.bg/articles/165188/Dve-godini-zatvor-za-maj-oskvernil-nacionalniya-flag", "text": "Две години лишаване от свобода за оскверняване на националния флаг и хулиганство наложи на Михаил Михайлов Специализираният наказателен съд, предаде БТА.През юни месец мъжът публикува в социалните мрежи клип, в който се вижда как недалеч от столичната Съдебна палата самият той пали национален трибагреник, после го хвърля на земята и уринира върху него. Няколко часа по-късно мъжът бе задържан и обвинен.Резултатите от насрочената по делото съдебно-психиатрична експертиза показаха, че Михайлов не страда от психично заболяване и може да отговаря за деянията си. Съдът прие представените от прокуратурата доказателства и го призна за виновен.Присъдата не е окончателна и може да бъде обжалвана пред Апелативния специализиран наказателен съд.", "date": "2018.09.27", "title": "Две години затвор за мъж, осквернил националния флаг"}
{"url": "https://www.novinite.bg/articles/165145/Lipsa-na-kvorum-provali-plenarnoto-zasedanie-v-NS", "text": "Липса на кворум провали днешното пленарно заседание. Депутатите на три опита се опитаха да съберат задължителния минимум от 121 народни представители, но успяха да се регистрират едва 106. При регистрацията в пленарната зала не бяха народните представители на ДПС и БСП. Лидерът на ДПС Мустафа Карадайъ припомни думите на премиера Бойко Борисов преди четири години: \"Отговорност на управляващото мнозинство е осигуряването на кворум в пленарната зала\". Председателят на парламентарната група на ГЕРБ Цветан Цветанов се съгласи с тези думи и обясни, че няколко депутати от неговата група са в командировка в страната, но в петък ще се приберат.", "date": "2018.09.27", "title": "Липса на кворум провали пленарното заседание в НС"}
{"url": "https://www.novinite.bg/articles/165186/Policejski-shef-ubit-s-noj-v-Yujna-Franciya", "text": "Началникът на полицията в Родез бе убит днес при атака с нож пред кметството на южния френски град, съобщи Би Би Си.Паскал Филое бил наръган три пъти насред улицата от мъж, известен на полицията.Радио „Франс инфо“ съобщи, че кучето на заподозрения било отнето преди седмица. След което той заплашил кмета и шефа на полицията.Паскал Филое – баща на три деца, починал в болница малко след атаката.Кметицата на 30-хилядния град Кристиан Тейседре казала, че нападателят е известен на полицията, тъй като обезобразил входната врата на кметството на 11 април. ", "date": "2018.09.27", "title": "Полицейски шеф убит с нож в Южна Франция"}
{"url": "https://www.novinite.bg/articles/165144/Lichen-motiv-stoi-zad-otravyaneto-na-Skripal", "text": "Нападателят на Сергей Скрипал Анатолий Чепига може да е имал и личен мотив да извърши атаката пише британският вестник The Times. Полковник Анатолий Чепига е завършил Висшата военна академия за разузнаване, като е служил три пъти активна служба по време на войната в Чечения.Военен ветеран с дълга поредица от отличия и медали, той изглежда е бил професионален военен от специални сили, преди да се издигне в редиците на могъщата военна разузнавателна служба на ГРУ, предаде „Фокус“. Неговата кариера всъщност е поразително подобна на тази на Сергей Скрипал, също полковник от ГРУ, когото се смята, че се е опитвал да отрови. И това може да е много важно в продължаващото разследване на опит за убийство.Сергей Скрипал също е бил на активна военна служба, макар и в Афганистан 20 години по-рано. Той също е награждаван ветеран , издигнал се до полковник. Въпреки това, вместо да остане лоялен към ГРУ, той реши да работи за MI6, като предаде, както се казва, „целият указател\" на работещите в ГРУ в Европа. Много от тях бяха служили заедно с него в Афганистан или по-късно в Чечения. Някои разузнавателни анализатори смятат, че личното отмъщение може също да има значение в опита за отравяне. Както и в много други конфликти, ветераните от афганистанските и чеченските кампании споделят обвързаност и лоялност.Сергей Скрипал е нарушил тази връзка и така е спечелил гнева на бившите си другари по оръжие. Ако тази теория е точна, тогава изборът на полковник Чепига като един от опитните убийци следва силна, частично символична логика: изберете лоялен ветеран да извади нелоялен и да „накаже“ предателя. Всъщност кариерата на полковник Чепига е толкова близка до тази на полковник Скрипал, че тук изниква и друга възможност: Чепига може би е познала лично човека, когото е изпратен да убие.", "date": "2018.09.27", "title": "Личен мотив стои зад отравянето на Скрипал"}
{"url": "https://www.novinite.bg/articles/165128/Hladno-no-slanchevo-shte-e-vremeto-dnes", "text": "Днес ще бъде предимно слънчево. Вятърът ще е слаб, в Югоизточна България - до умерен от север-североизток. Дневните температури ще се повишат и максималните ще са между 16° и 21°, в София – около 17°.1 Над планините ще бъде предимно слънчево. Ще духа до умерен, по високите и открити части – временно и силен североизточен вятър. Ще се затопли, максималната температура на височина 1200 метра ще е около 10°, на 2000 метра – около 4°.По Черноморието ще бъде предимно слънчево, с временни увеличения на облачността в южните райони. Ще духа умерен север-североизточен вятър. Максималните температури ще са 17-19°. Температурата на морската вода е 21-23°. Вълнението на морето ще е 3 бала.", "date": "2018.09.27", "title": "Хладно, но слънчево ще е времето днес"}
{"url": "https://www.novinite.bg/articles/165182/Pochina-legenda-na-Loko-Sofiya", "text": "Почина легендарния вратар на Локомотив и националния отбор по футбол Иван Деянов на 80-годишна възраст.Той започва кариерата си във ФК Миньор (Димитровград) като вратар, а понякога и като ляво крило. След това се мести в Локомотив (София), където играе от сезон 1963/64 до 1968/69 г. Има голям принос за спечелената от Локомотив шампионска титла през 1964 г. и е считан днес за един от най-добрите вратари в историята на тима.От 1963 до 1969 г. защитава и вратата на националния отбор на България. Работата му като треньор след това в Детско-юношеската школа на Локо помага за създаването и утвърждаването на футболисти като Бойчо Величков, Николай Донев, Стойчо Стоев, Георги Борисов, Явор Вълчинов, Борислав Манолков, Валери Божинов и много други.Поклон пред паметта му!", "date": "2018.09.27", "title": "Почина легенда на Локо София"}
{"url": "https://www.novinite.bg/articles/165160/Stolichna-obshtina-e-investirala-okolo-220-mln-lv-v-obrazovanieto-za-10-godini", "text": "Над 220 млн. лв. са инвестициите на Столична община в образованието, влючително и образователната инфраструктура. Това каза кметът на София Йорданка Фандъкова днес на сесията на СОС, на дискусията изпълнението на бюджета към 31 декември 2017.„През 2006 г. когато бях зам.-кмет по образованието работих с направен бюджет от предшествениците. Той е 2 млн. лв.  За следващата година, след Софиянски, ние заложихме 20 млн. лв., което е 10 пъти повече“, обясни Фандъкова. Тя е категорична, че образованието ще бъде приоритет и в новия бюджет на Столична община за 2019 г, пише Изградили сле 90 детски градини, след като политически сили преди това ги продаваха. Всички знаят колко средства сме инвестирали в строителство, ремонти иреконструкции на столичните училища, коментира Фандъкова.", "date": "2018.09.27", "title": "Столична община е инвестирала около 220 млн. лв. в образованието за 10 години"}
{"url": "https://www.novinite.bg/articles/165150/Bojko-Borisov-se-sreshtna-s-predstaviteli-na-amerikanski-evrejski-organizacii", "text": "Министър-председателят Бойко Борисов проведе среща с представители на американски еврейски организации в Ню Йорк, където е на посещение по повод 73-ата сесия на Общото събрание на Организацията на обединените нации и ръководи българската делегация. Премиерът подчерта, че българският и еврейският народ са изключително свързани и с годините са изградили приятелство, което е добра предпоставка за сътрудничеството на международно ниво. „Признателни сме на еврейската общност, която даде своя принос и оказа подкрепа на България в годините на прехода към демокрация, в процеса на присъединяването на страната ни към НАТО и ЕС, както и за задълбочаване на двустранния диалог със САЩ“, каза премиерът Борисов. Министър- председателят допълни, че страната ни би оценила високо подкрепата и съдействието на американските еврейски общности пред Конгреса и американската администрация за постигането на пълна визова реципрочност със САЩ. „Тази година се навършват 75 години от спасяването на българските евреи по време на Втората световна война.През 1943 г. единствено България не изпраща на сигурна смърт в нацистките концентрационни лагери близо 50 000 свои граждани от еврейски произход“, каза министър-председателят Борисов и допълни че тази история трябва да се изследва и разказва. Българският премиер припомни, че в началото на месеца в Тел Авив заедно с премиера на Държавата Израел Бенямин Нетаняху откриха паметник - символ на българския принос в спасяването на българските евреи от Холокоста и подчерта, че това е пореден акт, който затвърждава приятелството и взаимната подкрепа между двете страни. „Днес второ и трето поколение български евреи са онзи мост на приятелство и подкрепа, които правят отношения ни уникални и сърдечни“, каза министър- председателя Бойко Борисов Премиерът Борисов запозна председателите на еврейските организации със стъпките, които страната ни е предприела за членство в Международния алианс за възпоменание на Холокоста и посочи, че това е важна междуправителствена организация за България. Целта на организацията е да осигури политическа и обществена подкрепа за изучаването, изследването и съхраняване на паметта на Холокоста на национално и международно равнище. Министър-председателят подчерта, че през октомври 2017 г. българското правителство взе решение да приеме и прилага работното определение за антисемитизъм на Международния алианс за възпоменание на Холокоста, а заместник-министърът на външните работи Георг Георгиев бе определен за национален координатор за борба с антисемитизма. „България стана петата държава-членка на ЕС, приела определението за антисемитизъм, което ще подпомага работата на съдебната власт и правоприлагащите органи при идентифицирането и наказателното преследване на деяния с антисемитски характер“, допълни още премиерът Борисов.", "date": "2018.09.27", "title": "Бойко Борисов се срещна с представители на американски еврейски  организации"}
{"url": "https://www.novinite.bg/articles/165157/Dve-novi-prostranstva-za-izkustvo-otvaryat-vrati-v-Sofiya", "text": "В края на септември и началото на октомври дейността си ще започнат две пространства, вдъхновени и посветени на литературата и кино изкуството.И двете места включват тези тематични акценти както в имената си, така и в интериора и програмата, която предвиждат. КНИГАТА е място за литературни преживявания. Пространството ще е запазена територия за срещи с български и чуждестранни писатели, средище за литературни четения, дебати и представяния на книги. То ще комбинира разнородни възможности за дейности и прекарване на свободното време. Ще е едновременно място за питие и среща с приятели; място, на което човек може да остане сам с любимата си книга или пък случайно да попадне на концерт, камерно сценично събитие, откриване на изложба или разговор с известен писател. Символичното начало на КНИГАТА ще бъде поставено на 27 септември от 20:00 ч., когато специални гости ще бъдат изключителните музиканти Стефан Вълдобрев и Иван Лечев. Те ще изпълнят техния акустичен сет. Входът ще е свободен. Близо две седмици по-късно врати ще отвори едно от (гарантирано) най-интересните нови пространства в София. Инспирирано изцяло от киното, дизайнът му е своеобразен декор, разположен сред три основни екрана. Впечатляващият интериор е изграден от различни кино референции и елементи, които го превръщат в едно от особено редките тематични места в града. Това внимание и любов към киното е закодирано още в име на мястото. КИНО КУЛТУРА е едно от емблематичните стари кина в София. В миналото то се е намирало между ул. „Солунска“ и ул. „Граф Игнатиев“. Имало е два салона и филмова програма от цял свят. Било е сред знаковите софийски киносалони, за които днес вече почти не съществува спомен. Отдавайки почит на вече несъществуващото кино, стремежът за настоящето КИНО КУЛТУРА ще бъде да се превърне в уютно, смислено и пълно с вкус (буквално и преносно) убежище в центъра на града. Неговите мобилни пространствени решения ще позволяват разнообразен диапазон от кино, сценични и музикални събития. То ще е място за изкуство, добро прекарване и срещи с приятели. Откриването му ще бъде на 12 октомври от 20:00 ч., когато музиката на „Обичайните заподозрени“ (Стефан Вълдобрев, Стоян Янкулов-Стунджи, Мирослав Иванов и Веселин Веселинов-Еко) ще постави началото на програмата на КИНО КУЛТУРА. Гостуването им щe започне, разбира се, с изпълнения на песни и инструментални композиции от любими български филми.", "date": "2018.09.27", "title": "Две нови пространства за изкуство отварят врати в София"}
{"url": "https://www.novinite.bg/articles/165147/Zoolozi-narekoha-dva-vida-jivotni-na-Boyan-Petrov", "text": "Нов вид стоножка и нов вид паяк ще носят името на Боян Петров, открити от него преди да изчезне безследно в опит да изкачи връх Шишапангма. На името му са кръстени десетки други видове животни, които е открил и изследвал. Те могат да се видят в Природонаучния музей в София, където работеше алпиниста.Новият вид стоножка е с дължина от едва 7 мм. и е открита през 2006 г. по време на проучване на пещерната фауна в Родопите.Понякога се налага да се поставят капани, където зоолозите предполагат, че има интересни животински видове, обясни проф. Павел Стоев пред БНТ.Новооткритата стоножка, наречена на името на Боян Петров, принадлежи съм средиземноморски видове, от които в България има един описан вид, обясни Боян Въглински от Националния природонаучен музей. Конкретният вид е ендемичен за Западните Родопи, което означава, че не се среща никъде другаде.Другото животно, наречено на алпиниста, е паяк, открит от него в района на родопското село Белица, обясни проф. Стоев. Български арахнолози са го описали тази година и вече носи латинското наименование Harpactea petrovi. Паякът живее в почвата и под камъни.На 3 октомври няколко НПО ще организират събитие в столичния музей Земята и хората в памет на Боян Петров и природозащитните му дейности.", "date": "2018.09.27", "title": "Зоолози нарекоха два вида животни на Боян Петров"}
{"url": "https://www.novinite.bg/articles/165191/Opasen-uragan-se-zaformya-v-Yujnoto-Sredizemnomorie", "text": "В южната част на Средиземно море се заформя опасен ураган, който през почивните дни ще удари крайбрежието на Гърция и Турция със силни ветрове и обилни превалявания, невиждани досега, предупреждава скопската телевизия „Канал 5“ . Метеоролозите алармират за опасност за гръцкия остров Крит, който ще бъде ударен от урагана във вечерните часове на събота.Ден по-късно стихията ще връхлети и западните брегове на Турция. Ураганът ще носи ветрове със скорост от 150 км/ч, както и обилни дъждове, които може да причинят наводнения. Отправени са предупреждения към населението да се подготви адекватно за стихията, която може да предизвика тежки последици.Подробна прогноза за времето у нас може да видите на сайта https://www.vremetodnes.bg/", "date": "2018.09.27", "title": "Опасен ураган се заформя в Южното Средиземноморие"}
{"url": "https://www.novinite.bg/articles/165189/Prodaljava-deloto-za-vzriva-v-Hitrino", "text": "С разпити на свидетели и вещи лица протече днешното съдебно заседание в Шуменския окръжен съд по делото за транспортното произшествие в Хитрино.Това съобщи говорителят на съда Стилиян Стилиянов, цитиран от БТА. На заседанието са изслушани вещи лица, изготвили допълнителна съдебно -медицинска експертиза, която е приета от съда. В качеството на свидетел, с осигурен от съда преводач, днес е разпитан румънският гражданин Лука Паиш, привлечен от фирмата \"Булмаркет\" като експерт, по време на огледите на местопроизшествието и в това си качество той е бил в Хитрино на 12 декември 2016 г. Съдебният състав не е уважил днес искането на защитата на подсъдимите и не е допуснал в разпита да се включи воден от тях преводач.По искане на защитата, уважено от съда, за 5 ноември е насрочено изнесено съдебно заседание, на което ще бъде извършен оглед на съоръжения на гара \"Хитрино\". Часът на заседанието ще бъде уточнен, след като се провери за наличието на безопасен часови прозорец, с оглед на железопътния трафик през гарата.Датата на следващото съдебно заседание по делото ще е на 15 ноември. Тогава ще бъдат изслушвани вещи лица, изготвили допълнителна пожаро-техничаска експертиза, назначена от съда. На заседанието се очаква да бъдат представени и техническа експертиза за дерайлирането на железопътната композиция, и комплексна техническа експертиза.В днешното съдебно заседание, съдът е допуснал да бъдат изпратени две европейски заповеди за разследване - на чешки и немски граждани, привлечени като експерти при огледа на местопроизшествието през декември 2016г. от фирмите \" Булмаркет\" и \"Ермева\". Двамата ще бъдат разпитани като свидетели, чрез видео -конферентна връзка, се допълва в съобщението на Стилиянов.", "date": "2018.09.27", "title": "Продължава делото за взрива в Хитрино"}
{"url": "https://www.novinite.bg/articles/165129/Blagotvoritelen-maraton-v-podkrepa-na-nezryashtite-v-stolicata", "text": "Вчера вечерта в Борисовата градина се състоя благотворителен маратон, подкрепящ хората със зрителни увреждания.Събитието бе наречено „Светулки рън“, а доброволци, преоблечени като светулки, изминаха 5-километрово трасе в парка бягайки, информира БТВ.Целта на инициативата бе да бъдат събрани средства в подкрепа на незрящите хора.За участниците в маратона имаше само едно изискване – да си носят фенерче. На финала „светулките“ трябваше да изминат кратко разстояние със завързани очи, за да осъзнаят положението, в което се намират незрящите ежедневно.", "date": "2018.09.27", "title": "Благотворителен маратон в подкрепа на незрящите в столицата"}
{"url": "https://www.novinite.bg/articles/165130/Praskat-za-komari-v-stolichnoto-metro", "text": "Метростанцията на „Цариградско шосе“ е напръскана срещу комари. Те са намалели, но все още има. Това отговаря в писмо директорът на столичния „Метрополитен“ инж. Стоян Братоев. В Общинското дружество е получен сигнал на гражданин, че рояци комари тормозят пътниците на метростанция „Цариградско шосе“.След сигнала още на 10 септември станцията е напръскана с препарат, сочи отговорът, който е публикуван в социалната мрежа, информира „Почистването и поддръжката е постоянно контролирана дейност, извършвана от назначен за целна персонал. Всяка нощ след затваряне на метрото станциите и пероните се почистват и мият. Същото се прави по график с тунелите и железния път, като цялата територия на метрото се третира и с препарати против гризаци, инсекти и подобни по схема ицелогодишно“, обяснява инж. Братоев.  Той обещава пътниците да бъдат обслужвани добре и качествено.", "date": "2018.09.27", "title": "Пръскат за комари в столичното метро"}
{"url": "https://www.novinite.bg/articles/165132/Parviyat-obrazovatelen-centar-po-separirane-na-otpadaci-otvori-vrati-v-Sofiya", "text": "ентърът е разположен на площ от 300 квадратни метра и в него ученици над 14 години ще получават информация за процесите на сепариране и рециклиране на опаковките. Обучението ще бъде безплатно. Инвестицията е на \"Екопак България\", информира София.бг.\"Децата са тези, които ще бъдат нашите посланици за реализиране на зелените политики в града. Тук, в този център, по най-добрия начин те ще научат, че отпадъците са ценен ресурс, от който могат да бъдат изработени различни нови продукти.\" Това каза кметът на София Фандъкова по време на откриването на новия образователен  център. \"До преди десет години всички отпадъци в София се депонираха. Днес се депонират само 16 процента от тях и нашата цел е да ги сведем до под 10 процента\" – посочи още столичният кмет. Общината подготвя нови договори за разделно събиране на отпадъците и след сключването им ще бъде увеличен броят на контейнерите за разделно събиране. На територията на София ще бъдат разположени и съдове за събиране на текстилни отпадъци.Кметът Йорданка Фандъкова и министър Нено Димов присъстваха и на откриването на нова линия, специализирана в сортирането на отпадъци от опаковки от хартия, пластмаса и алуминий. Капацитетът на тази инсталация е 5 пъти по-голям от този, с които \"Екопак България\" разполага до момента. Инвестицията на стойност от 2 млн. лв. е  на \"Екопак България\" и на \"Евроимпекс\".", "date": "2018.09.27", "title": "Първият образователен център по сепариране на отпадъци отвори врати в София"}
{"url": "https://www.novinite.bg/articles/165133/Protest-ogranichava-dvijenieto-v-stolicata-utre", "text": "От 08:00 часа до приключване на протеста на 28.09.2018 г. се забранява престоят и паркирането на пътни превозни средства, без да се засягат местата в режим на платено паркиране \"служебен абонамент\" на ул. \"Позитано\" между бул. \"Витоша\" и ул. \"Лавеле\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.09.27", "title": "Протест ограничава движението в столицата утре"}
{"url": "https://www.novinite.bg/articles/165148/KZP-Polojitelna-e-tendenciyata-v-razvitieto-na-balgarskiya-turizam", "text": "В последните години, без съмнение, българският туризъм се развива добре. Показват го и данните – увеличава се потокът и от български, и от чуждестранни туристи. Тенденцията се дължи, както на странични фактори, така преди всичко и на повишаване качеството на туристическата услуга, която се предоставя в България. Това каза председателят на Комисията за защита на потребителите (КЗП) Димитър Маргаритов по БНР, потърсен в Световния ден на туризма да очертае картината на туристическия продукт у нас от гледна точка резултатите от осъществяваната от институцията контролна дейност в сектора. Председателят на КЗП отбеляза, че като контролен орган Комисията по-скоро среща проблемите и критичните точки, но подобрението на качеството на туристическите услуги може да бъде измерено и през призмата на намаляващите сигнали и констатираните нарушения при инспекциите в последните сезони. Става дума за проверки, които институцията извършва, както по постъпващите от граждани сигнали, така и при разгръщаните ежегодни кампании в рамките на туристическите сезони, уточни той. През изминалия летен сезон в КЗП са постъпили около 100 жалби. Проверките сочат, че най- често срещаното нарушение остава разминаването между обещаното от търговеца и предоставеното от него на място. „Например, могат да Ви кажат, че в хотела има редица услуги, които впоследствие се оказва, че не са точно в този хотел, а може би в съседния или в по-следващия. Че ще можете да ползвате безплатен паркинг, а всъщност истината е, че има платен, който може да окаже не толкова близо до хотела и т.н.“, посочи Маргаритов. Според председателя на КЗП платформите за резервации на туристически продукти навлизат все повече на този пазар и оказват все по-голямо влияние при избора на потребителите. Затова по думите му трябва да се положат повече усилия максимално бързо, чрез оптимизиране на нормативната уредба, те и лицата, които посредством тях предоставят своите услуги, при нелоялни практики да носят отговорност така, както класическите търговци.", "date": "2018.09.27", "title": "КЗП: „Положителна е тенденцията в развитието на българския туризъм”"}
{"url": "https://www.novinite.bg/articles/165146/Marshrutka-se-zapali-na-stolichen-bulevard", "text": "Вчера около 19:25 часа в столичната пожарна е постъпил сигнал за запалило се в движение маршрутно такси на бул. „Цветан Лазаров“, в платното по посока към ж.к. „Дружба 2“. Това съобщиха от пресцентъра на МВР. При инцидента няма пострадали. Към момента маршрутно такси не е превозвалo пътници, като се е прибирало за гараж. Водачът е невредим. Незабавно към мястото са насочени противопожарни екипи, които да погасят възникналия огън. Трафикът по булеварда не е затруднен.", "date": "2018.09.27", "title": "Маршрутка се запали на столичен булевард"}
{"url": "https://www.novinite.bg/articles/165135/Obshtinskiyat-savet-razglejda-novi-pravila-v-Sofiya", "text": "Край на даренията в Столицата. Това е записано в новата наредба за обществения ред, която се гледа в Общинския съвет.  Текстовете предвиждат още до 100лв.  глоба за уличен музикант без разрешително и 300 лв. за миене на прозорци на коли по кръстовищата. Наредбата регулира и новото на шума. Забраняват се ремонтите от  22 до 8 и от 14 до 16 часа в работни и почивни дни, информира Нова телевизия.", "date": "2018.09.27", "title": "Общинският съвет разглежда нови правила в София"}
{"url": "https://www.novinite.bg/articles/165143/Ostava-ogranichenieto-za-dvijenie-po-magistrala-Trakiya", "text": "Остава ограничението на движението на магистрала \"Тракия\" край Пловдив при разклона за Карлово. Причината е, че изгорелите вчера два камиона се намират все още на пътното платно, а тяхното премахване трябва да започне тази сутрин.Движението там се извършва само в едната лента в посока София.  ", "date": "2018.09.27", "title": "Остава ограничението за движение по магистрала „Тракия”"}
{"url": "https://www.novinite.bg/articles/165149/Udostoiha-Mariya-Gabriel-s-naj-visokiya-orden-na-Peru", "text": "На тържествена церемония в посолството на Перу в Брюксел, българският еврокомисар по цифровата икономика и общество Мария Габриел беше удостоена с най-висшето държавно отличие на Перу. Орденът й бе присъден за заслуги за премахването на визите за краткосрочно пребиваване на перуански граждани на територията на ЕС, което се случи през 2016 г. след гласуването на доклада на Мария Габриел като докладчик на Европейския парламент по темата.„За мен е истинска чест и привилегия да бъда носител на това високо отличие. Няма да забравя времето, когато работих по въпроса за либерализирането на визовия режим за Перу и огромната подкрепа при гласуването на доклада. Споразумението за премахване на визите за краткосрочно пребиваване представлява постижение в задълбочаването на отношенията между ЕС и Перу – великата империя на инките, както и допълнително средство за засилване на икономическите и културните връзки. То има силата да придава динамика на туризма, да укрепва отношенията в областта на търговията и инвестициите. Ето защо този орден за мен е олицетворение не само на дипломатическите отношения между ЕС и Перу, но най-вече на отворените перспективи пред гражданите. Той е и послание да продължаваме да градим доверието и уважението помежду си, да допринасяме за приятелството между хората, да си сътрудничим в областта на икономиката, търговията, туризма и използваме много други възможности, които ни предоставят тези отношения. Облекченият визов режим е стълб на тези отношения, мост между нас, който да ни води към надграждане на партньорството ни“, заяви българският еврокомисар Мария Габриел след получаването на отличието. ", "date": "2018.09.27", "title": "Удостоиха Мария Габриел с най-високия орден на Перу"}
{"url": "https://www.novinite.bg/articles/165140/PSS-Usloviyata-za-turizam-v-planinite-sa-dobri", "text": "Добри са условията за туризъм в планините, съобщават от Планинската спасителна служба (ПСС) при БЧК. Сутрешните температури са доста ниски. По най-високите части на планините са от порядъка на минус 9-10 градуса. В по-ниските части са около нулата. Времето е ясно и тихо и температурите ще се повишават през деня. Лифтовите съоръжения никъде не работят. Няма регистрирани инциденти с туристи през изминалото денонощие.", "date": "2018.09.27", "title": "ПСС: Условията за туризъм в планините са добри"}
{"url": "https://www.novinite.bg/articles/165131/Senzori-za-kachestvo-na-vazduha-shte-funkcionirat-v-Sofiya", "text": "До две години се очаква да започнат да функционират сензори за качество на въздуха в столицата. Те ще бъдат 22 и ще се финансират от европейска програма.До този момент, обаче, ще се използват данните на станциите на Изпълнителна агенция по околната среда и водите, информира Дарик.Вече се приемат оферти за обществената поръчка, която обяви Столична община за доставяне, монтиране и работа на сензорите за въздух в столицата.След старта на сензорната система, столичани ще имат достъп в реално време до данните от устройствата.Бюджетът за проекта е 1.4 млн. евро, а участието на Столична община е с 480 000 евро.", "date": "2018.09.27", "title": "Сензори за качество на въздуха ще функционират в София"}
{"url": "https://www.novinite.bg/articles/165158/Revyu-vissha-moda-na-Turskoto-posolstvo-v-Sofiya", "text": "Централният Военен клуб в София се превърна в подиум на бляскав моден спектакъл във вторник вечерта. Дефилето бе организирано от Посолството на Република Турция в България по инициатива на Негово Превъзходителство посланик Хасан Улусой и съпругата му, госпожа Дидем Улусой. Колекцията висша мода на световно изявения турски дизайнер Ахмет Йозджейхан, наречена „Споделено минало, Общо бъдеще“, представи по съвременен начин изящна линия облекла с характерни елементи, както за българските, така и за турските традиционни женски костюми.Събитието се проведе в присъствието на редица известни личности, модни специалисти, представители на българските институции и дипломатическия корпус. Специални гости бяха Техни Величества Цар Симеон Сакскобургготски и Царица Маргарита, на които домакините изказаха искрени благодарности за оказаната подкрепа. „Посолството на Турция полага усилия за задълбочаване и развитие на съществуващата култура на съжителство между нашите народи.“, така започна своето приветствие Д-р Хасан Улусой, посланик на Република Турция у нас. И продължи споделяйки с гостите, че вече година, откакто е встъпил на длъжността си в България, с голямо удоволствие и все по-задълбочено, заедно със своята съпруга, чийто предци са родени по нашите земи, откриват и отчитат общото в бита и културата съседните ни страни. В моделите от колекцията „Споделено минало, Общо бъдеще“, дизайнерът Ахмет Йозджейхан майсторски успява да съчетае сходните линии и орнаменти в облеклото на двата народа. При изработката на моделите, по необикновен начин са преплетени кене-дантели и български мотиви, комбинирани върху фини памучни кафтани, шевици и изображения на български монети, ръчно изтъкана коприна, украсена с истински златни нишки и турски бродерии, датиращи от преди близо 200 години. „Традиционният и съвременен стил на обличане на българката винаги е бил източник на вдъхновение за мен в моите изследвания при посещенията, които съм осъществявал в различни градове на България.“, каза Ахмет Йозджейхан. „Силно ме впечатлиха тъканите и десените, в които се открояват фолклорните елементи и ярките цветове на природата. България притежава невероятно красива природа. Нейният прекрасен народ е успял да даде израз на това богатство и в облеклото си, което във фолклорен смисъл е наситено от природата. На мнение съм, че най-важната задача на един моделиер е да успее да съчетае традиционното с модерното и да го превърне в жива култура. Бих искал да подчертая, че за мен е гордост да пресъздам общото между турската и българската култура и история в тази колекция.“, сподели още дизайнерът, който спечели бурни овации и най-високи оценки от всички присъстващи на ревюто.", "date": "2018.09.27", "title": "Ревю висша мода на Турското посолство в София"}
{"url": "https://www.novinite.bg/articles/165161/Proektat-Staya-za-igri-startira-v-rajon-Oborishte", "text": "Започна реализацияга на проект  „Стая за игри“ на район „Оборище“.  С него ще се подпомогне преодоляването на емоционалните и психологическите последствия на деца с онкохематологични заболявания. Партньор по проекта е и Сдружение „Деца с онкохематологични заболявания“.Децата се включват в игри и други събития, с които се постига интеграция. При старта на проекта на 21 малчуганите се включиха в „Играем, за да знаем“. Има предвидени още две събития на 28 септември т. г. – „Арт азбука“ и на 5 октомври – „Игрите на нашето време“.  Събитията ще се проведат в Центъра за социална рехабилитация и интеграция на деца с онкохематологични заболявания „Златна панделка“ към СДОХЗ, предаде Децата с онкохематологични заболявания са застрашени от отпадане от училище. Именно затова участието им в проекта ще улесни процеса на социална адаптация. Само така те ще могат да получат необходимите знания и подкрепа за развитие на интелектуалните им интереси.Проектът предвижда и комплекс от физическа, интелектуална и емоционална стимулация. Той е финансиран от Столична община по Програма за развитие на физическото възпитание и спорта.", "date": "2018.09.27", "title": "Проектът „Стая за игри“ стартира в район „Оборище“"}
{"url": "https://www.novinite.bg/articles/165156/Katastrofa-i-zaginal-na-AM-Hemus", "text": "74-годишен мъж e загинал при катастрофа на магистрала \"Хемус\" край Шумен. Инцидентът е станал на 5 км след изхода на града в посока Варна, предадоха от \"Дарик\".Ford Fiesta с шуменска регистрация се движел с ниска скорост по магистралата, зад волана бил 74-годишен шофьор, а до него - 72-годишната му съпруга.Автомобилът е застигнат от лекотоварна Dacia Dokker със софийска регистрация. По първоначални данни слънцето заслепило 27-годишният шофьор на товарната кола и той видял Ford-а пред себе си в последния момент. От лявата му страна имало автомобил и той не могъл да избегне удара.От съприкосновението Ford-ът се преобърнал край пътя, а пожарникари и медици извадили възрастните хора от него. Шофьорът починал малко след това, а съпругата му е била откарана в болница.Мястото е обработено заради теч на гориво, а в момента движението се регулира от екип на \"Пътна полиция\".", "date": "2018.09.27", "title": "Катастрофа и загинал на АМ \"Хемус\""}
{"url": "https://www.novinite.bg/articles/165162/Unikalno-sastezanie-shte-se-provede-v-NDK", "text": "За събота, 29 септември, е насрочено уникално за страната събитие – скоростано изкачване на стълбите на НДК.Това забавно състезание се провежда във връзка с първото издание на „НДК 360 – Европейска вечер на спорта“. Освен това, ще се проведат още състезания по ориентиране в сградата на НДК, състезание по изкачване по фасадата и др., информира 24 часа.Демонстрациите ще са в областите на 11 спорта и всички те ще се провдат около НДК. Присъстващите ще могат да видят издигане с балон с горещ въздух, конкурси, викторини, игри и много други.", "date": "2018.09.27", "title": "Уникално състезание ще се проведе в НДК"}
{"url": "https://www.novinite.bg/articles/165169/Borisov-Vsichki-govoryat-za-obedineni-nacii-no-svetat-ne-e-bil-po-razedinen", "text": "Всички говорят за обединени нации, но истината е, че светът никога не е бил по-разединен. Това заяви премиерът Бойко Борисов в Ню Йорк, където ръководи българската делегация на 73 сесия на Общото събрание на ООН, предаде БНТ.Как публичният и частният сектор заедно могат да гарантират стабилен икономически растеж и просперитет - това бе един от основните акценти във второто издание на глобалния бизнес форум на Майкъл Блумбърг. Емблематичният хотел „Плаза“ на пето авеню в Ню Йорк събра на едно място политически лидери от над 70 страни в света и част от най-големите компании в световния бизнес. Те разговаряха за проблемите, произтичащи от наложените санкции към много страни, както и за последствията от климатичните промени.Бойко Борисов, министър-председател: Това да се намаляват вредните емисии вече стои в съзнанието на най-големите компании в света. И тук нашите индустриални паркове и икономически зони могат да станат един действително достъпен пазар. Не само пазар, а център за производство.Разширяването на двустраннните бизнес контакти с Израел бе акцент в разговорите на Бойко Борисов с представители на американските еврейски организации. Пред него те отново заявиха огромната си благодарност към страната ни за спасяването на българските евреи.По-късно след среща с евролидерите на прием, даден от Доналд Туск, той коментира високата оценка, дадена за Българското европредседателство.Бойко Борисов, министър-председател: Всички колеги благодарят за Европейския съвет и за шестте месеца председателство. Абсолютно всички, всички знаят за него и с това започват. До един можете да ги попитате. България стои добре и със своите параметри, които пази. Особено с външния дълг.По-късно премиерът разговаря повече от час и с българската общност в Ню Йорк.Бойко Борисов, министър-председател: Едни хора са щастливи, други си имат своите проблеми, интересуват се, питат. За радост, по-голямата част считат, че е видимо това, което се прави и се подобрява страната и това, което ние си знаем - че още повече трябва да се работи да върховенството на закона и за инфраструктурата.", "date": "2018.09.27", "title": "Борисов: Всички говорят за обединени нации, но светът не е бил по-разединен"}
{"url": "https://www.novinite.bg/articles/165174/Kaloyan-Pargov-postavi-5-vaprosa-na-upravlyavashtite-v-SO-po-temata-Obrazovanie", "text": "Лидерът на БСП - София Калоян Паргов постави пет въпроса на управляващите в Столична община по темата \"Образование\". Той очаква отговори на част от тях още на следващото заседание на Комисията по образование, култура, наука и културно многообразие, на която е заместник-председател. Калоян Паргов настоя да бъде направена и представена пред членовете на комисията справка за отпадналите от училище деца. Той очаква информация и за това какви са били проблемите с приема в детските ясли и в първа група на детските градини за тази година.\"Настоявам заместник-кметът Тодор Чобанов да информира също така за ремонтите в училищата на територията на Столична община, каза Калоян Паргов. - Очаквам да ни запознае с актуалното състояние на ситуацията и дали се очакват закъснения с приключването на тези ремонти. Много е важно и да информира какъв е контролът за качеството на изпълнението им. Защото вече имаме сигнали за недобросъвестно изпълнение на ремонти в определени училища. Освен това очаквам информация, свързана с предстоящото реализиране на програмата за преминаване на едносменен режим в училищата - кога се очаква да се случи и готови ли са всички училища в София\".Калоян Паргов повдигна и темата за публикуваното преди дни изследване на \"Евростат\", което показа, че София е на последно място по удовлетвореност на гражданите от образованието и материалните условия в училище от всички европейски столици. \"Столична община отделя много средства за образование и подобни резултати са меко казано неприемливи, коментира той. - За мен не са неочаквани, тъй като превръщането на образованието в услуга, няма как да не доведе до подобен резултат. В крайна сметка образованието е обществено благо, което трябва да осигурява равен старт на всички деца. Затова настоявам с колегите от Комисията по образование, култура, наука и културно многообразие да разгледаме тези резултати и да обсъдим какви мерки можем да предприемем\".", "date": "2018.09.27", "title": "Калоян Паргов постави 5 въпроса на управляващите в СО по темата \"Образование\""}
{"url": "https://www.novinite.bg/articles/165175/Antikorupcionnoto-zveno-s-blagodarnosti-kam-mediite-za-otkrivaneto-na-Dyankov", "text": "Комисията за противодействие на корупцията и за отнемане на незаконно придобитото имущество (КПКОНПИ) благодари на медиите за съдействието.След оповестяването на информацията, че Комисията се опитва да открие Симеон Дянков, бившият финансов министър се свързал с представители на КПКОНПИ и декларирал готовност да сътрудничи с каквото е необходимо. Очаква се до края на деня Дянков да проведе разговори с инспектори на комисията на Пламен Георгиев.Бившият министър на финансите е обект на проверка от страна на КПКОНПИ антикорупционната комисия от началото на 2017 г. Българските регистри обаче не позволяват изготвянето на цялостен финансов профил на проверяваното лице, тъй като той и съпругата му имат доходи в чужбина, които няма как да бъдат изследвани без негово съдействие. ", "date": "2018.09.27", "title": "Антикорупционното звено с благодарности към медиите за откриването на Дянков"}
{"url": "https://www.novinite.bg/articles/165152/Obshtestven-red-300-leva-globa-za-shumnite-sasedi", "text": "Обсъждат новата наредба за обществения ред в столицата, която предвижда солени санкции за шумГлоба от 300 лева за всеки, който нарушава тишината във времето за почивка, предлага Столичната община. Старата наредба за обществения ред не действа от няколко години, след като беше отменена от съда – ще има ли ефект от новите санкции и как ще се събират те?Иван Илиев, председател на постоянната комисия по обществен ред и сигурностВ наредбата има сериозни санкции и рестрикции по въпросите, свързани с шума - домашни дейности и съседи, обществени пространства и строително монтажни дейности. Гражданите ще могат да санкционират контролния орган на общината, като след подаването на сигнала, инспекторите трябва да установят нарушението на място, за да наложат санкцията.В големите жилищни сгради се въвежда ограничение за шума след 22 часа, но като цяло там отношенията се регламентират от правилника на етажната собственост.", "date": "2018.09.27", "title": "Обществен ред: 300 лева глоба за шумните съседи"}
{"url": "https://www.novinite.bg/articles/165178/Otpuskat-112-mln-leva-na-obshtinite-za-po-chist-vazduh", "text": "Държавата ще предостави на общините 112 млн. лева за изработване на регионални програми за подобряване на атмосферния въздух. Това заяви на конференция вицепремиерът Валери Симеонов, цитиран от БГНЕС.В присъствието на партньорите от Световната банка, министри и столичният кмет Йорданка Фандъкова беше представена национална програма за подобряване качеството на въздуха. Симеонов подчерта, че по нея правителството и експерти от Световната банка работят активно от миналата година. Предстои мерките да бъдат представени и в общините.Стратегията е както в регионален, така и в национален аспект. Няколко министерства – на околната среда и водите, транспорта, икономиката, енергетиката, социалната политика и вътрешните работи, ще имат конкретни задачи по изпълнението на мерките. Вицепремиерът препоръча на МОСВ по-стриктно да следи за измерването в станциите.Екоминистърът Нено Димов отговори на вицепремиера, че държавата следи десетина показателя от станциите и в сравнение с предишни години са отчетени подобрения. Само по един – фините прахови частици, не сме постигнали европейските норми. Заради това миналата година ЕК стартира първи стъпки от наказателна процедура.Димов уточни, че според стратегията всяка община ще има различни мерки. той подчерта, че най-големият проблем остава промяната в нагласата и мисленето на българите и посочи за пример горенето на гуми.Фабрицион Дзарконе, постоянен представител на Световната банка, отбеляза, че не е лесно, но не и невъзможно да се подобри качеството на въздуха.", "date": "2018.09.27", "title": "Отпускат 112 млн. лева на общините за по-чист въздух"}
{"url": "https://www.novinite.bg/articles/165168/Ninova-predstavi-Viziya-za-Balgariya-pred-poslanici-ot-ES", "text": "Председателят на НС на БСП Корнелия Нинова проведе работна среща с посланиците на страните-членки на ЕС, акредитирани в България. Корнелия Нинова представи проекта на ‘’Визия за България“. Тя акцентира върху основните национални приоритети, залегнали във Визията  – демографска криза, образование и наука, здравеопазване, развитие на икономиката, национална сигурност и борба с корупцията.Корнелия Нинова запозна посланиците с позициите и действията на БСП, като най-голяма опозиционна сила, с оглед на актуалната политическа ситуация в страната и в Европа. Обсъдени бяха актуални теми и въпроси от националния, европейския и международен дневен ред, сред които предизвикателствата пред които е изправен ЕС, мигрантската криза, развитие на енергетиката, приоритети във външната политика на България, свободата на словото и защита на човешките права. От страна на БСП в срещата участваха още зам.- председателите на БСП Деница Златева и Кирил Добрев, зам.–председателите на ПГ на \"БСП за България\" Крум Зарков и Георги Свиленски, както и секретарят на ПГ Кристиан Вигенин.", "date": "2018.09.27", "title": "Нинова представи \"Визия за България\" пред посланици от ЕС"}
{"url": "https://www.novinite.bg/articles/165172/Zapechatvat-za-mesec-pet-targovski-obekta-za-riba-vav-Varna", "text": "Пет търговски обекта за риба на Кооперативния пазар във Варна ще бъдат запечатани за месец заради неиздадени касови бележки. За търговците ще има и парична санкция, като размерът й е от 500 до 2000 лева. Проверките са започнали след подаден сигнал от купувач, че не е получил фискален бон.Данъчните инспектори са проверили 15 търговци на риба, за които в приходната агенция имало информация, че отчитат подозрително ниски обороти.Красимир Ангелов -НАП-Варна: При проверките се установи, че при 5 от тях имаме неиздаване на фискални касови бележки, а при трима търговци се установи разлика в касовата наличност.Въпреки проверките на данъчните инспектори екипът ни установи, че все още има търговци, които си спестяват касовите бележки.Йовка Дерменджиева: Взехте ли си касов бон? Бон взема ли, май не…..Не ни дадоха. Той престилка обличаше, моташе се нещо.Константин Станчев: Не съм купувал досега без касов бон. Спрямо мен са коректни, защото иначе се карам много.Търговците на Рибната борса казват, че са сред най-проверяваните на Кооперативния пазар.Мария Ковачева – търговец на риба: Инспекция Рибарство – те са почти всеки ден, ДВСК също са много чести, НАП – също. Когато има много работа човек е нормално да допусне там 1-2 лева грешка.Дистанционното наблюдение на некоректните търговци на риба ще продължи, казват данъчните инспектори и предупреждават, че при повторно нарушение санкциите са по-тежки.", "date": "2018.09.27", "title": "Запечатват за месец пет търговски обекта за риба във Варна"}
{"url": "https://www.novinite.bg/articles/165181/Zaslonat-Koncheto-v-Pirin-e-napalno-obnoven", "text": "Заслонът „Кончето“ в Пирин е напълно обновен и наново изграден. Благодарение на хората, които обичат планината каузата на Асоциацията на професионалните планински водачи е успешна. Министерството на отбраната поиска 52 хил. лв., за да могат материалите да бъдат качени с летателна техника. За много по-малко пари частна компания се ангажира да достави хеликоптер, който през август пренесе над 3 тона материали. Това наложи дарителската кампания да бъде подновена с медийното партньорство на Радио Благоевград и на Програма „Хоризонт“.През почивните дни ще бъде официалното откриване на новия заслон, проектът за който също е дарение от арх. Милан Рашевски.Председателят на организацията на планинските водачи „Планини и хора“ Орлин Чачановски обясни:„На финала сме, остават съвсем малко козметични ремонти и монтажа на фотоволтаиците. Надявам се до събота всичко да е готово. Така или иначе в събота откриваме сезона, в 13 часа на „Кончето“ и в неделя в 14 часа на хижа „Яворов“ за тези, които не могат да дойдат горе. /…/ „Благодарение на Радио Благоевград кампанията беше възобновена. Събраха се нужните пари. Продължават да се събират. Мисля, че вече всичко е наред.“Старият заслон на „Кончето“ също ще бъде ремонтиран.", "date": "2018.09.27", "title": "Заслонът „Кончето“ в Пирин е напълно обновен"}
{"url": "https://www.novinite.bg/articles/165159/Dobrovolci-shte-pomagat-za-nastanitelnata-kampaniya-kam-SU", "text": "Доброволци ще подпомагат комисията по настаняване, а Студентският съвет ще направи надзорна комисия, така че всички жалби на студенти да бъдат разгледани, съобщи bTV.Огромните опашки за записване за общежитията в Софийски университет продължават. Заради нередности от Студентския съвет поискаха оставките на комисията по настаняването, но те бяха отхвърлени, информира Топновините.бгВчера, 26 септември, на заседание на Академичния съвет на висшето училище стана ясно, че няма да има оставки на двама души, а именно- директора на поделение \"Социално-битово обслужване\" (ПСБО) в СУ инж. Росен Костов и на главния инспектор в поделението Евелина Ликова.Ректорът проф. Анастас Герджиков коментира, че не би определил случващото се като сериозен проблем. По неговите думи опашки няма всяка година, а дори да има, студентите нямат доказателства за това. Герджиков допълни, че не разбира защо точно сега е станал проблем, но чрез външна комисия, свикана от него, ще се стигне до отговор.Съществува и притеснение, че има ремонти в общежитията и много хора няма да бъдат класирани.От ръководството на университета отказаха коментар, но увериха, че всички ще са настанени и ремонтните дейности ще приключат навреме.За следващата година има уверение, че ще има автоматизация на системата.", "date": "2018.09.27", "title": "Доброволци ще помагат за настанителната кампания към СУ"}
{"url": "https://www.novinite.bg/articles/165179/BSP-podade-dokumenti-v-SEM-za-registraciya-na-sobstvena-televiziya", "text": "\r\nБСП подаде документи в Съвета за електронни медии за регистрация на собствена телевизия. Избрахме името Българска свободна телевизия, като вярваме, че в нея ще може да се изразява свободно мнение, без страх да се представя истината и фактите такива, каквито са - без цензура, коментира лидерът на БСП Корнелия Нинова при внасянето на документите в регулатора. Искаме да помогнем и на България - от 111 място по свобода на словото да я придвижим малко напред, добави тя, предаде БНР.\r\n\r\n\r\n\r\n\r\n\r\n\r\n\r\n", "date": "2018.09.27", "title": "БСП подаде документи в СЕМ за регистрация на собствена телевизия"}
{"url": "https://www.novinite.bg/articles/165155/Patishtata-shte-se-proektirat-spored-intenzivnostta-na-trafika-za-30-godini-napred", "text": "Пътищата трябва да се проектират според интензивността на трафика за период от 30 години. Това предвижда новата Наредба за проектиране на пътища, която вече е обнародвана в \"Държавен вестник\", съобщиха от Министерството на регионалното развитие и благоустройство. С нея се въвеждат завишени изисквания за отводняване на пътното платно. Целта е да се избегне събирането на вода и създаването на условия за \"аквапланинг\". В участъците с по-сложно движение ще се поставя осветление с цел осигуряване на по-голяма видимост и безопасност. Изискването се отнася за пътните възли на автомагистралите и скоростните пътища, както и за пътните възли и кръстовищата на първокласните пътища. Решението за прилагане на тази мярка ще се взима след технико-икономическа обосновка.Наредбата ще бъде задължителна при проектирането на нова инфраструктура, както и при основен ремонт или реконструкция на съществуващата мрежа.Дава се по-голяма свобода при определяне на проектна скорост за всеки клас път в зависимост от транспортните функции и особеностите на терена. Ако автомагистралата минава през равнина, проектната скорост е 140 км/ч, при хълмист терен - 130 км/ч, а при планински - 120 км/ч. При тежки теренни условия автомагистралите могат да се проектират с проектна скорост от 100 км/ч, а скоростните пътища с проектна скорост 90 км/ч. За първокласните пътища е посочена максимална допустима проектна скорост от 100 км/ч. (Проектната скорост е различна от максимално допустимата скорост на движение, определена в Закона за движение по пътищата, но не може да я надвишава).Край магистралите и пътищата ще бъдат създадени зони за безопасност. Целта е при излизане на моторното превозно средство от пътното платно да се избегнат тежките последици за шофьора и пътниците от удар в стълбове, стени, сгради и други препятствия, или последствията за трети лица, които се намират на крайпътните паркинги, площадките за отдих, пешеходните площи и др. Обхватът на зоната ще се определя в зависимост от класа на пътя и допустимата максимална скорост на движение за автомобилите.Край магистралите тя трябва да е с ширина 16 м при допустима максимална скорост от 140 км, за скоростните пътища - 13 м при допустима максимална скорост 120 км/ч. При първокласните, второкласните и третокласните пътища са предвидени 8 метра. Ширината може да е и по-малка, ако в даден участък са въведени местни ограничения на скоростта.В наредбата са категоризирани и опасностите. С най-голям риск за пътуващите в моторните превозни средства са стълбовете, дърветата, шумозащитните и подпорните стени, бетонните елементи и други. Опасност от тежки травми крият също реките и окопите с дълбочина по-голяма от 1 метър. Наредбата предвижда в зоната за безопасност да се избягва проектирането на рискови елементи и съоръжения. А ако това е невъзможно, те трябва да бъдат обезопасени съгласно стандартите.Въвеждат се редица нови екологични изисквания при проектирането на пътища. Предвижда се изграждането на съоръжения от т.нар. \"зелена\" инфраструктура - това са \"зелени\" мостове, тунели и виадукти, които осигуряват безпрепятствено преминаване на животните по традиционните им маршрути. В момента също се изграждат тунели за мечки, язовци, костенурки или други животни, предимно по проектите с европейско финансиране. Но мярката досега не е била изрично залегнала в наредба.За първи път се определят и обхватът, съдържанието и етапите на всеки пътен проект. Според очакваните резултати наредбата ще позволи строителството на модерна и безопасна пътна инфраструктура и ще допринесе за намаляване броя на пътно-транспортни произшествия.", "date": "2018.09.27", "title": "Пътищата ще се проектират според интензивността на трафика за 30 години напред"}
{"url": "https://www.novinite.bg/articles/165177/Ministar-Nikolina-Angelkova-Chestit-Svetoven-den-na-turizma-27-septemvri", "text": "Честит 27 септември – Световният ден на туризма, уважаеми колеги! Той се чества от 1980 г., след като Световната организация по туризъм (СОТ) към ООН приема устава си. Близо 40 години на тази дата отчитаме постигнатото и си поставяме нови предизвикателства, посочва в празничното си обръщение до бранша министърът на туризма Николина Ангелкова. Щастлива съм, че през последните години с общи усилия на държавата, бизнеса и местната власт надхвърляме и най-амбициозните си цели. Поздравявам всички колеги, избрали туризма за своя професия. Тя изисква много труд, но и въображение, защото туризмът е преди всичко преживяване. Поздравявам и милионите почитатели на пътешествията, които всяка година „гласуват“ за нашата страна, избирайки я за място на своята почивка. Министър Ангелкова подчертава, че туристическата индустрия е сред най-мощните двигатели за световната икономика. През 2017 г. СОТ отчете над 1,3 млрд. посещения на чуждестранни туристи във всички държави, което е 7% ръст. През миналата година приходите, генерирани от международен туризъм, възлизат на 1.6 трилиона долара. Министър Ангелкова поставя акцент в обръщението си върху факта, че тазгодишното мото на честването е „Туризмът и дигиталната трансформация“ - изключително актуална тема от дневния ред на българския туризъм, който е сред най-динамично развиващите се икономически отрасли у нас. България има огромен потенциал да развива сектора, който вече формира около 13% от брутния ни вътрешен продукт и бе издигнат от правителството в национален приоритет като структуроопределящ. У нас 335 хил. са заетите в туризма и свързаните с него икономически дейности, което е близо 11% от всички работещи през 2017 г. – повече от международните показатели, акцентира още тя. Световният ден на туризма е прекрасен повод да благодаря отново на всички, които правят сектора успешен. Макар и неголяма като територия, България дава своя принос в отбелязването на международната дата. През последните три години трайно се установи тенденцията на рекорден растеж в цялата история на българския туризъм. По данни на НСИ за първите седем месеца на 2018-а близо 5,3 млн. чуждестранни туристи избраха България като туристическа дестинация, или близо 7% повече спрямо същия период на 2017 г. Още по-висок е темпът на постъпленията. Над 2 млрд. евро са приходите от международен туризъм у нас за първите седем месеца на настоящата година, съобщи БНБ. Ръстът е с 8,1% в сравнение със същия период на 2017 г. Убедена съм, че възходящият тренд ще продължи устойчиво и занапред, продължава министърът. Това обаче е невъзможно без прилагане на повече иновации, модерни технологии и свързаност чрез цифровизация. През февруари тази година София бе домакин на международна кръгла маса под надслов „Дигиталната трансформация в туризма“. Тя бе част от инициативите на министерството от Българското председателство на Съвета на ЕС. Работим неотклонно и последователно за реалното прилагане на все повече IT технологии както в маркетинга и рекламата, така и в информационното обслужване на сектора. Те са неизменна част от световните тенденции за непрекъснато нарастване на потребителите на интернет и социалните мрежи, за модерна свързаност в туристическите услуги и за новите начини на пътуване. Иновативните икономически модели, дигиталната култура и дигиталният бизнес са сред водещите фактори за бъдещото развитие на туризма. Потвърждават го и международните анализи. През 2017 г. броят на потребителите на интернет е нараснал в света със 7%, а ползващите социални мрежи - с 13 на сто. Увеличение от 14% се отбелязва при потребителите на социални мрежи през мобилни устройства. Общо 70% от туристите, които имат смартфони, събират информация за пътуванията си именно през тях. Всяко второ пътуване вече започва с помощта на мобилна техника, съобщава министърът. Дигитализацията в туризма ще ускори устойчивия му растеж и ще насърчи инвестициите. Нашата цел е да затворим цикъла на туристическото обслужване чрез технологиите на бъдещето - от предлагането до споделянето на впечатления за пътуването. Всичко това безспорно ще динамизира още повече работата на заетите в сектора. Ето защо създадохме единната платформа с мобилно приложение към нея iLoveBulgaria, която обединява всички eлементи от различните канали – мобилни, Фейсбук, Инстаграм, интернет, имейли, Chat Extension на Вайбър, QR код и т.н. Дигиталната трансформация означава и нещо повече – промяна в начина на мислене, в подхода към посетителите и инвеститорите, в търсенето на добри практики и примери. Убедена съм, че Световният ден на туризма ни дава нови поводи да бъдем и по- самокритични, да се развиваме постоянно и да отправим още предизвикателства пред самите себе си. Желая на Вас и на семействата Ви здраве и нови победи. Вярвам, че чрез активното си партньорство ще продължим да надграждаме достиженията си, заключава в приветствието си за Световния ден на туризма министър Николина Ангелкова.", "date": "2018.09.27", "title": "Министър Николина Ангелкова: Честит Световен ден на туризма 27 септември"}
