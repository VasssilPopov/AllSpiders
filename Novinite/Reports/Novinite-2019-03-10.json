{"url": "https://www.novinite.bg/articles/172159/Lihvite-po-kreditite-se-vdigat-ot-lyatoto-prognozira-Emil-Harsev", "text": "Лихвените проценти по кредитите ще започнат плавно да се повишават от втората половина на годината. Това сочат прогнозите от последния икономически преглед на БНБ. Основните фактори, които ще определят динамиката са два - цената на привлечения от банките ресурс и лихвеният цикъл в еврозоната.Въпреки това, отпускането на заеми ще продължи да нараства, но с по-бавни темпове в сравнение с миналата година. Причината е затягането на условията, при които банките кредитират покупката на имоти. А това ще забави и ръста в цените на жилищата, прогнозират още от БНБ.Очаква се годишната инфлация да се повиши слабо до 2.6% в края 2019 г. и след това да забави темпа си до 2.1% в края на 2020 г. Влияние върху инфлацията при цените на услугите ще оказва най-вече прогнозираното нарастване на разходите за труд и потребителското търсене на домакинствата.\"Със скока на заплатите в публичния сектор, аналогично увеличение ще има и в частния. Тази година доходите на българите ще растат много повече, отколкото икономиката като цяло”. Това каза в ефира на \"Събуди се” финансистът Емил Хърсев. Той е категоричен, че няма да има драстично нарастване на цените след присъединяването ни към еврозоната.Хърсев каза още, че лихвите по спестяванията в левове ще продължат да бъдат по-високи от лихвите на депозитите в евро.Според финансиста, заради агресивната външна политика, която води администрацията във Вашингтон и конфронтацията между големите икономически сили - САЩ, Китай, ЕС, започва да се проявява ефектът на бумеранга.", "date": "2019.03.10", "title": "Лихвите по кредитите се вдигат от лятото, прогнозира Емил Хърсев"}
{"url": "https://www.novinite.bg/articles/172149/76-godini-ot-spasyavaneto-na-balgarskite-evrei", "text": "Днес отбелязваме 76 години от спасяването на българските евреи и почитаме паметта на жертвите на Холокоста. На днешната дата преди 76 години, благодарение на безпрецедентното обединение на български общественици, духовници, политици и граждани, е спасен животът на близо 50 хиляди български евреи.В София ще се проведе шествие на толерантността и единението на българския народ. Пред Паметника на спасението до сградата на Народното събрание ще има официална  церемония.Шествието под наслов: „Заедно за България. Заедно за Европа“ е организирано от Столичната община и Организацията на евреите в България „Шалом“.  То ще започне в 11 часа от църквата „Света София“, през паметника на Незнайния воин  и ще стигне до мемориалната плоча до Народното събрание, където ще се проведе официална церемония в памет на 11 343 -мата евреи от Беломорска Тракия, Вардарска Македония и гр. Пирот, депортирани в нацистките лагери на смъртта. Слово ще произнесе председателят на парламента Цвета Караянчева.Заключителната церемония по повод Деня на спасението на българските евреи и почитане на жертвите на Холокоста ще се състои от 17 часа в Централната Софийска синагога с официално обръщение към българската еврейска общност от президента на Световния еврейски конгрес Роналд Лаудер.В Пловдив годишнината от спасяването на българските евреи ще бъде отбелязано  митинг-поклонение пред Паметника на благодарността в града.", "date": "2019.03.10", "title": "76 години от спасяването на българските евреи"}
{"url": "https://www.novinite.bg/articles/172150/Dnes-e-Nedelya-Siropustna-ili-Sirni-Zagovezni", "text": "Българската православна църква почита днес църковния празник Неделя сиропустна, наричан от народа Сирни заговезни или Прошка.Празникът се отбелязва седем седмици преди Великден и една седмица след Месни заговезни, а след него - от утре, започва Великият пост. На Сирни заговезни - преди началото на Великия пост, православните християни за последен път до Великден вкусват млечни продукти и яйца. На трапезата, подредена с подчертано обреден характер, се слагат баница, питка, млин със сирене, варени яйца, бяла халва с ядки, риба.На този ден се припомнят Христовите думи: \"Ако не простите на човеците съгрешенията им, и вашият небесен Отец няма да прости съгрешенията ви\". Затова традицията изисква всеки да поиска прошка от хората около себе си - близки и познати - за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили.В Неделя сиропустна в храмовете в страната християните се събират за вечерна служба, след която взаимно се опрощават, като всички - духовници и миряни - си искат един от друг прошка и взаимно си прощават всичко сторено с дума, с дело или с мисъл.Според народните традиции вечерта на празника при родителите се събират семействата и техните синове, дъщери, внуци, за да заговеят с млечни храни. На Сирни заговезни прошка си вземат по-млади от по-стари, деца от родители, младоженци от кумове - целуват ръка и изричат: \"Прощавай, мамо, тате..\" - \"Господ да прощава, простен да си!\", е задължителният отговор.Веселието по време на вечерта е най-голямо при т. нар. хамкане. След вечерята бабата завързва парче халва, сирене или сварено яйце в края на червен вълнен конец и го разклаща. Децата са насядали на пода и се стремят с уста да захапят парчето храна. Обредът се нарича \"люшкане\". Бабата запазва червения вълнен конец и с него лекува болестите по агънцата.", "date": "2019.03.10", "title": "Днес е Неделя Сиропустна, или Сирни Заговезни"}
{"url": "https://www.novinite.bg/articles/172155/Lek-zemen-trus-do-Kazanlak-i-Pavel-banya", "text": "Земетресение с магнитуд 2,1 по скалата на Рихтер е регистрирано на територията на България, близо до Павел баня и Казанлък.Земният трус е регистриран в 1:33 ч. тази нощ с епицентър южно от Павел баня, югозападно от Казанлък и западно от Средногорово, с дълбочина 15 км.Няма данни за материални щети. Трусът е отчетен в 01.33 часа. Земетресението е с дълбочина 15 км. Няма данни да е било усетено.", "date": "2019.03.10", "title": "Лек земен трус до Казанлък и Павел баня"}
{"url": "https://www.novinite.bg/articles/172156/Mlad-maj-zagina-pri-tejk-a-katastrofa-kraj-Plovdiv", "text": "Млад шофьор загина при катастрофа на пътя между Пловдив и Оризаре. Трагичният инцидент е станал около 20:00 ч. По първоначални данни Ауди блъснало отзад лек автомобил, завъртяло се е се ударило челно в друга кола.На място загинал 22-годишният водач на аудито. Местопроизшествието е запазено, извършва се оглед. Автомобилите се отклоняват по обходен маршрут от полицейски екипи.Няма информация за сериозно пострадали от другите автомобили.", "date": "2019.03.10", "title": "Млад мъж загина при тежк а катастрофа край Пловдив"}
{"url": "https://www.novinite.bg/articles/172158/44-godishen-shofor-zagina-pri-udar-v-stalb", "text": "За тежка катастрофа с човешка жертва, станала снощи край Варна съобщиха от варненската полиция. Снощи, около 23:10 часа, в Долни чифлик, на ул. “Черно море”, е възникнало ПТП.44-годишен шофьор на BMW губи контрол над колата и излиза извън пътя, блъскайки се последователно в бетонен стълб и бетонна стена, след което се преобръща. Вследствие на инцидента мъжът е загинал на място.По случая е образувано досъдебно производство.", "date": "2019.03.10", "title": "44-годишен шофьор загина при удар в стълб"}
{"url": "https://www.novinite.bg/articles/172152/Zimata-se-vrashta-za-malko", "text": "Вече почти 2 седмици се радваме на слънчево и топло време, но още в началото на следващата март ще ни изненада. През уикенда времето ще остане с по-високи температури, но облачността ще се увеличи.Още в понеделник следобед над страната ще започнат валежи от дъжд, а над планините ще вали сняг. Температурите ще се понижат и максималните във вторник ще бъдат около 6-7 градуса. В планините ще се образува снежна покривка, която ще удължи ски сезона.Зимата ще отмине още в сряда, но температурите ще се задържат ниски и сутрешните ще са под и около нулата. До края на следващата седмица времето ще е хладно, но ще започне да се затопля отново.Очакваме нова порция валежи и застудяване след 16 март, когато средиземноморски циклони ще застанат над страната.", "date": "2019.03.10", "title": "Зимата се връща... за малко"}
{"url": "https://www.novinite.bg/articles/172148/Slanchevo-do-22-v-Sofiya-18", "text": "Днес облачността ще е променлива, често намаляваща до слънчево. Ще духа умерен, в Северна България временно силен запад-северозападен вятър, който вечерта ще отслабне и ще се ориентира от югозапад. Максимални температури между 17° и 22°, в София около 18°.Над планините облачността ще е променлива, с повече слънце над Рило-Родопския масив. Ще духа умерен до силен вятър от запад-северозапад. Максималната температура на 1200 метра ще бъде около 12°, на 2000 метра - около 5°.Над Черноморието ще бъде предимно слънчево с временни увеличения на облачността. Максималните температури ще бъдат между 17° и 22°. Температурата на морската вода е 7-8°. Вълнението на морето ще бъде 2-3 бала.На 10.03.2019 слънцето ще изгрее в 06:49 часа и ще залезе в 18:25 часа. Продължителност на деня 11:36 часа.На 10.03.2019 луната ще изгрее в 08:50 часа и ще залезе в 22:11 часа. Осветеност на диска в 0h UT %. Фаза на луната: след новолуние преди първа четвърт.", "date": "2019.03.10", "title": "Слънчево, до 22°, в София - 18°"}
{"url": "https://www.novinite.bg/articles/172166/MVnR-Nyama-danni-za-zaginali-balgarski-grajdani-na-borda-na-katastrofiraliya-samolet", "text": "По информация на българското посолство в Адис Абеба към 13:30 ч. българско време няма данни за загинали български граждани на борда на катастрофиралия самолет на „Етиопиан Еърлайнс“.Посолството ни в Етиопия в сътрудничество с други посолства прави опити да придобие списъка на пътниците в катастрофиралия самолет, но досега такъв не е предоставен. Посолството ни е в контакт с местните власти и следи ситуацията.По непотвърдени официално данни на борда на разбилия се на път от Адис Абеба за столицата на Кения – Найроби, самолет  е имало пътници от 33 националности.По информация на Ситуационния център на Европейската служба за външна дейност няма загинали сред служителите на Делегацията на ЕС в Африканския съюз, Делегацията на ЕС в Етиопия, както и на службите на  Специалния представител на ЕС, на Европейската инвестиционна банка и Европейската гражданска защита и европейски операции за хуманитарна помощ. Няма загинали и сред служителите на мисиите на ЕС в Сомалия - гражданската мисия за изграждане на капацитет EUCAP и военната мисия в подкрепа на обучението на силите за сигурност EUTM.При необходимост от съдействие българските граждани могат да се свържат с посолството ни в Адис Абеба на телефон  +25116610032 и дежурни  телефони в извънработно време: +251911252514; +251913069999Летището в Адис Абеба обяви горещи телефонни линии при кризисна ситуация: + 251115178733, +251115174735, +251115174100 и телефони за всякаква необходима информация: + 251115178945, +251115178987,+251115178231, +251115178558.", "date": "2019.03.10", "title": "МВнР: Няма данни за загинали български граждани на борда на катастрофиралия самолет"}
{"url": "https://www.novinite.bg/articles/172167/Cvetanov-Tryabva-da-sme-edinni-i-da-pokajem-che-sme-zaedno-za-Balgariya-i-za-Evropa", "text": "Председателят на ПГ на ГЕРБ и зам.-председател на партията Цветан Цветанов се включи днес в шествие на толерантността и единението „Заедно за България, заедно за Европа“. Събитието се проведе по повод Деня на спасението на българските евреи и бе организирано съвместно от Организацията на евреите в България „Шалом“ и Столична община.Шествието тръгна от Паметника на Незнайния войн, премина през Храм-паметника „Св. Александър Невски“, Народно събрание и завърши на Паметника на спасението с церемония и поднасяне на венци и цветя. Специално за това значимо събитие в България пристигна лично президентът на Световния еврейски конгрес Н. Пр. Роналд С. Лаудер.\"В очите на международната общност България е една от най-толерантните страни и спасяването на българските евреи е едно от събитията, които са допринесли за изграждането на този положителен образ. 76 години са достатъчно дълъг период, през който да сме си направили нужната равносметка за грешките от миналото и да не допускаме съществуването на агресия и нетолерантност в нашето общество. Радостен съм да видя как през всички тези години сме успели да съхраним духа си и отново сме заедно на такива събития, за да отдадем нужната почит на всички общественици, духовници, политици и граждани, спасили от депортация в лагерите на смъртта 50 000 български евреи'', сподели Цветанов. ", "date": "2019.03.10", "title": "Цветанов: Трябва да сме единни и да покажем, че сме заедно за България и за Европа"}
{"url": "https://www.novinite.bg/articles/172160/Jiteli-na-Petrich-protestiraha-s-bojkot-na-liturgiya", "text": "Десетки жители на Петрич отново се събраха днес на протест в двора на централния храм „Успение Богородично“ с искане да бъде възстановен като свещенослужител в храма отец Ангел Кочев.За разлика от миналата седмица, когато се стигна до сблъсъци в църквата, днес недоволството беше изразено с демонстративно неучастие в светата литургия. Новият архиерейски наместник отец Павел Милушев, за който хората твърдят, че няма нужните духовни и морални качества, не беше на църковната служба. Това донякъде намали напрежението, но хората са категорични в искането си досегашният енорийски свещеник отец Ангел да се върне в храма.\"Протестираме за начина, по който беше премахнат нашият свещеник, нашият духовн водач, нашият лидер и искаме преосмисляне на решението\", \"Ние няма да служим при отец Павел\", казаха някои от недоволните..Но имаше и много вярващи, които са на друго мнение.\"Народът сме лоши, завистливи, един на друг очите да си изкараме. Който вярва, трябва да има смирение\".\"Важното е вярата да я имаш вътре\".Протестиращите, които миналата неделя предизвикаха бунт и сблъсъци в черквата, днес признаха:\"Сгрешихме, признавам си, че вътре не трябваше така да викаме, но това напрежение ескалира\".Следващата седмица недоволните от решението на неврокопския митрополит Серафим обмислят да направят шествие до черквата \"Свети Димитър Солунски\" в близкото село Ръждак, където е преместен да служи отец Ангел Кочев.", "date": "2019.03.10", "title": "Жители на Петрич протестираха с бойкот на литургия"}
{"url": "https://www.novinite.bg/articles/172170/Prezidentat-Radev-Spasyavaneto-na-balgarskite-evrei-e-vdahnovyavasht-primer-za-dneshniya-i-utreshniya-den", "text": "Спасяването на българските евреи е вдъхновяващ пример за днешния и утрешния ден. Това каза държавният глава Румен Радев, предаде агенция „Фокус“. На официална церемония в президентството държавният глава Румен Радев удостои Роналд Лаудер – президент на Световния еврейски конгрес, с орден „Стара планина“ първа степен за особено големи заслуги за развитието на приятелските връзки и сътрудничеството между световната еврейска общност и държавните институции в България, както и за съществен принос в развитието на образованието у нас.„Г-н Лаудер, връченото високо държавно отличие е обективно признание за усилието Ви и дейността за издигане на ново ниво на връзките между България и Световната еврейска общност, между българския и приятелския еврейски народ“, каза още държавният глава. Радев посочи, че днес се навършват 76 години от един безпрецедентен акт – спасяването на българските евреи. „В един от най-мрачните периоди на човечеството българският народ извърши този акт на безпримерна смелост, гражданска отговорност и човечност, спасявайки своите евреи. На днешна дата преди 76 години бе спряно решението за депортация на нашите евреи. Това не е просто историческо събитие, а вдъхновяващ пример за днешния и утрешния ден, защото един народ показва, че дори и в най-мрачните времена може да има смелост и отговорност, когато е изградил фундаментални ценности в продължение на повече от 1000 години. И ние се гордеем с това, което свършихме, и особено благодаря, че Вашата организация съдейства този пример да придобие световна популярност“, каза още той.Президентът посочи, че наградата е и признание за приноса на Роланд Лаудер за укрепването и развитието на българската еврейска общност и за подпомагане на образованието. „Съвместните инициативи на Световния еврейско конгрес и на Организацията на евреите в България „Шалом“ съдействат не само за повишаване на нетърпимостта и противопоставянето на ксенофобията и дискриминацията, но и за по-добро сътрудничество с българските институции за действия срещу антисемитизма и речта на омразата. И днес шествието, което беше организирано, е доказателство за това. Убеден съм, че нашите усилия ще продължат и занапред“, заяви Радев. Държавният глава припомни, че през ноември миналата година беше подписан Меморандум за разбирателство между българското правителство, Световния еврейски конгрес и Организацията на евреите в България „Шалом“.„Това ни дава увереност, че ще бъдем още поефективни в координацията, взаимодействието, обмяната на информация и на ефективни практики за протиовстоене на насилието и омразата. Уверен съм, че нашето сътрудничество ще продължава и занапред в името на световния мир и просперитет“, каза още Радев.", "date": "2019.03.10", "title": "Президентът Радев: Спасяването на българските евреи е вдъхновяващ пример за днешния и утрешния ден"}
{"url": "https://www.novinite.bg/articles/172175/Naj-mnogo-kenijci-sa-zaginali-v-aviokatastrofata-v-Etiopiya", "text": "Сред жертвите на самолетната катастрофа в Етиопия има най-много граждани на Кения, за където е летяла машината, показват нови данни за националността на хората в самолета, предадоха световните агенции.Според данните жертвите са 32 кенийци, 18 канадци, 9 етиопци, 8 италианци, 8 китайци, 8 американци, 7 британци, 7 французи, 6 египтяни, 5 холандци, 4 индийци, 4 словаци, 3 австрийци, 3 шведи, 3 руснаци, 2 мароканци, 2 испанци, 2 поляци и 2 израелци. Белгия, Индонезия, Сомалия, Норвегия, Сърбия, Того, Мозамбик, Руанда, Судан, Уганда и Йемен са имали по един гражданин в самолета.Четирима души са били с паспорти на ООН и тяхната националност засега не е изяснена.Самолетът летеше от Адис Абеба за Найроби и се разби минути след излитането.Пилотът на машината е подал сигнал за проблеми и е поискал връщане на летището в Адис Абеба, предадоха световните агенции, като се позоваха на президента на авиокомпания Етиопиън еърлайнс Теволде Гебре Мариам. Пилотът е получил разрешение да се върне на летището, допълни той.Компанията Боинг е готова да окаже съдействие в разследването на катастрофата с машината, за която беше съобщено, че е модел Боинг 737-800 МАХ, предаде ТАСС.", "date": "2019.03.10", "title": "Най-много кенийци са загинали в авиокатастрофата в Етиопия"}
{"url": "https://www.novinite.bg/articles/172172/Pargov-Hora-bdete-i-pomnete-za-da-ne-dopusnem-zloto-da-se-sabudi-otnovo", "text": "Хора, бдете и помнете, за да не допуснем злото да се събуди отново. Това призова председателят на БСП - София, който се включи в Шествието на толерантността и единението на българския народ \"Заедно за България. Заедно за Европа\". То беше по повод Деня на спасението на българските евреи - 10-и март и беше организирано от ОЕБ \"Шалом\" и Столична община.Освен Калоян Паргов в шествието се включиха и заместник-председателят на Градския съвет на БСП - София и на парламентарната група на социалистите Христо Проданов, народният представител Петър Витанов и общинските съветници Иван Таков и Борис Цветков.,,Дати като днешната са добър повод да си спомним за Юлиус Фучик и неговия призив: Хора, бдете! Ние сега само може да добавим: И помнете! Не трябва да забравяме онези мрачни времена, когато по улиците и площадите шестваше омразата, за да не ги допускаме никога повече. Днес отброяваме 76-ата година от спасяването на българските евреи и почитаме паметта на онези 11 343 души, които загубиха живота си в лагерите на смъртта\", коментира Калоян Паргов, цитиран от пресцентъра на БСП.Калоян Паргов припомни, че тази година за пореден път в София беше допуснато да се проведе Луковмарш.,,Това шествие на омразата по улиците в града ни напомни за онези времена на \"кафявата чума\". Ние, социалистите от Градската организация на БСП в София, категорично се противопоставихме на провеждането му. И ще продължим да го правим, защото аннисемитските, неофашистки и нацистки прояви нямат място в живота ни в 21-и век'', обяви още Паргов.", "date": "2019.03.10", "title": "Паргов: Хора, бдете и помнете, за да не допуснем злото да се събуди отново"}
{"url": "https://www.novinite.bg/articles/172171/Borisov-izprati-saboleznovatelna-telegrama-do-premiera-na-Etiopiya", "text": "Министър-председателят Бойко Борисов изпрати съболезнователна телеграма до премиер-министъра на Федерална демократична република Етиопия Абий Ахмед по повод трагедията със самолета на Етиопската авиокомпания, информираха от правителствената пресслужба.„С огромна покруса узнах за трагичния инцидент със самолета на Етиопската авиокомпания, отнел 157 невинни живота. Тази ужасна новина дълбоко ни разтърси“, пише българският министър-председател на етиопския си колега.„Моля приемете моето най-искрено съчувствие във връзка с този нелеп инцидент и безвъзвратната загуба на толкова много невинни човешки жертви“, посочва още премиерът Борисов.„Изразявам своите най-дълбоки съболезнования на семействата на загиналите, във връзка с тяхната непоправима загуба, както и на правителството на ФДР Етиопия в този тежък момент - искрена съпричастност и пълна солидарност“, пише още министър-председателят Борисов.", "date": "2019.03.10", "title": "Борисов изпрати съболезнователна телеграма до премиера на Етиопия"}
{"url": "https://www.novinite.bg/articles/172168/I-premierat-pochete-Denya-na-spasyavaneto-na-balgarskite-evrei", "text": "Отбелязваме 76 години от спасяването на българските евреи и почитаме Деня на жертвите на Холокоста. Това написа в официалния си профил във \"Фейсбук\" министър-председателят Бойко Борисов по повод 76 години от спасяването на българските евреи и Деня на жертвите на Холокоста.,,Нека на този ден си спомним забележителния акт на героизъм на Димитър Пешев, Екзарх Стефан, пловдивския митрополит Кирил и всички български интелектуалци, политици и общественици, обявили се против отнемането на граждански права на еврейското население на България'', допълни още Борисов.", "date": "2019.03.10", "title": "И премиерът почете Деня на спасяването на българските евреи"}
{"url": "https://www.novinite.bg/articles/172174/Ekzakta-GERB-s-3-poveche-ot-BSP-na-evroizborite", "text": "Ако евроизборите се провеждаха в края на февруари т.г., ГЕРБ биха ги спечелили с резултат от 22,2 на сто от имащите право на глас българи, а БСП биха останали втори с 19,4 процента.Това сочи национално представително проучване на \"Екзакта Рисърч Груп\", предоставено на медиите. Трети са ДПС с 6,9 на сто, а четвърти са Обединени патриоти - 6,4 на сто при условие, че участват в сегашния си коалиционен формат. \"Демократична България\" би взела 2,5 процента от гласовете, СДС - 1,3 процента, РБ, АБВ, Воля и Възраждане - по 1 на сто.Трудно е да се коментират към момента шансовете на десницата, предвид неяснотите по формата, в който ще се явят на вота десните партии, уточнява в информацията си социологическата агенция. Данните от настоящото изследване показват, че десните партии имат по-малки шансове за добро представяне, ако се явят поотделно.Двайсет и осем процента от българите, интервюирани от \"Екзакта\" в края на февруари, заявяват, че възнамеряват да гласуват преференциално на предстоящите евроизбори. 15 на сто не смятат да се възползват от правото си на преференциален вот. Преференциално искат да гласуват половината от избирателите на ОП, както и по една трета от избирателите на ГЕРБ и на БСП. Сред твърдо решилите да гласуват на предстоящия евровот, желаещите да отбележат преференция са два пъти повече от нежелаещите. Това показва, че преференциалният вот се е утвърдил в изборната практика у нас и мотивира немалко избиратели за участие, е изводът на социолозите от агенцията.Проучването е направено по домовете, интервюирани са 1000 пълнолетни лица, подбрани чрез двустепенна гнездова извадка, в 125 гнезда в 91 населени места. Изследването се провежда в рамките на собствената изследователска програма на \"Екзакта Рисърч Груп\".", "date": "2019.03.10", "title": "\"Екзакта\": ГЕРБ с  3% повече от БСП на евроизборите"}
{"url": "https://www.novinite.bg/articles/172151/Vremenni-promeni-v-marshruta-na-gradskiya-transport", "text": "Маршрутите на автобусни линии № 69 и № 70 се променят от 11 часа до полунощ за честване на празника „Сирни Заговезни“ в центъра на  Железница, съобщи Столична община в посока НСБАЛ по онкология от Царева махала и с. Плана по маршрута до кръстовище ул.“Самоковско шосе” – ул. “Витоша”, наляво по ул. “Самоковско шосе” и от кръстовището с ул. “Искърска” по маршрута до НСБАЛ по онкология. Удължава се маршрутът на автобусна линия № 98 до Царева махала: от Зоопарка по маршрута до кръстовище ул. “Самоковско шосе” – ул. “Искърска” и направо по ул. “Самоковско шосе” до Царева махала (крайна станция на автобусна линия № 69), двупосочно.Заради снимки на филм се забраняват престоят и паркирането на пътни превозни средства, както следва: От 6.00 до 12.00 часа по ул. „Съборна“ между ул. „Кн. Александър I“ и ул. „Цар Калоян“; по ул. „Цар Калоян“ между ул. „Позитано“ и ул. „Съборна“ – 5 паркоместа. От 6.00 до 18.00 часа на ул. „Кн. Александър I“ между ул. „Съборна“ и бул. „Цар Освободител“ – 25 паркоместа.От 6.00 до 14.00 часа на алея „Даниел Неф“ между бул. „Цариградско шосе“ и ул. „Владимир Василев“ – 25 /двадесет и пет/ паркоместа.Днес се забранява влизането на пътни превозни средства, както следва: От 06.00 до 12.00 часа  по ул. „Съборна“ между ул. „Кн. Александър I“ и ул. „Леге“. От 15.00 до 19.00 часа на ул. „Съборна“ между ул. „Леге“ и ул. „Цар Калоян“. От 08.00 до 11.00 часа да се забрани влизането на пътни превозни средства за максимум от 3 /три/ до 5 /пет/ минути за заснемане на кадър през кръстовището на ул. „Съборна“ и ул. „Леге“.", "date": "2019.03.10", "title": "Временни промени в маршрута на градския транспорт"}
{"url": "https://www.novinite.bg/articles/172162/Ninova-Dnes-imame-povod-da-se-gordeem-kato-balgari", "text": "Днес имаме повод да се гордеем като българи.Това написа на личния си профил във Фейсбук председателят на БСП Корнелия Нинова по повод Деня на спасяването на българските евреи. Ето какво сподели още Нинова:\"На този ден преди 76 години ние даваме на света пример за смелост, човечност и заедност. Лекари, учители, духовници, общественици, интелектуалци, политици, хиляди будни българи спасяват българските евреи. Ние показваме силата на общество, застанало твърдо срещу несправедливостта и злото. Нека пазим този спомен, да се гордеем като българи и да бдим мракобесието на фашизма никога да не се повтаря\"", "date": "2019.03.10", "title": "Нинова: Днес имаме повод да се гордеем като българи"}
{"url": "https://www.novinite.bg/articles/172154/Ogranicheniya-za-dvijenieto-na-magistrala-Trakiya", "text": "До 17 ч. днес ще е ограничено е движението в изпреварващата лента от км 45 до 47 на АМ „Тракия“ в посока Бургас поради ремонтни дейности. Трафикът се осъществява в активната лента, съобщи Агенция „Пътна инфраструктура“.Поради ремонтни работи е ограничено движението в двете ленти при км 262, също в посока Бургас. До 13:00 ч. трафикът ще се пренасочва в аварийната лента.Шофьорите е необходимо да се движат с повишено внимание и съобразена скорост като спазват стриктно поставената сигнализация, предупреждава АПИ.", "date": "2019.03.10", "title": "Ограничения за движението на магистрала „Тракия“"}
{"url": "https://www.novinite.bg/articles/172161/84-mlrd-lv-sa-prihodite-ot-turizam-za-2018-g", "text": "8,4 млрд. лв. са приходите от туризъм за миналата година, съобщи пред БНР министърът на туризма Николина Ангелкова.„Общо преките и непреките приходи от туризъм формират към 12% от брутния вътрешен продукт на страната. Това показва, че туризмът е един от основните сектори на икономиката в страната“, посочи тя в интервю за предаването „Неделя 150“ на програма Хоризонт“.Ранните записвания към момента сочат между 15 и 25% спад на руските туристи в страната ни, отчете ресорният министър. По думите ѝ се предприемат различни мерки, за да се промени тази прогноза.  Николина Ангелкова обяви, че се мисли за инструмент, чрез който да се подпомагат чартърните полети, така че да се привлекат повече полети към България. Става дума не само за руските туристи, а за целия сектор.„Съвсем скоро предстои да представим детайли по това предложение. Проучваме практиките на нашите партньори, които се явяват и наши конкуренти в някои сектори. Смятам, че ще успеем да предложим едно изключително добро и работещо решение. Максимално скоростно работим по тази тема, за да можем да бъдем конкурентоспособни на държавите, които не са членки на ЕС. Буквално борбата в момента е за всеки един турист. Конкуренцията в сектора е много голяма“.По въпроса за туристическите визи и сложния начин за получаването им, министърът заяви, че се работи активно в тази насока. Тя подчерта, че в Русия работят 59 изнесени визови центъра. Обсъждат се и възможностите за издаване на многократни туристически визи както за руските, така и за турските туристи.„Водим разговори в тази посока. Надявам се, спазвайки изискванията на европейското законодателство, да се опитаме допълнително да облекчим издаването на визи“.Прави се икономически анализ по отношение на възможността за превоз на туристи с техните леки автомобили чрез фериботната линия Бургас-Новоросийск, каза още Николина Ангелкова. Министърът на туризма съобщи още, че за последните 3-4 години има ръст на немските туристи с 39%. За миналата година те са достигнали почти 900 хил. Работи се и в посока привличане на интереса на немските здравни каси към възможностите да изпращат у нас техни пациенти за рехабилитация и лечение, допълни тя.Имаме изключително фокусиране и целева реклама по отношение и на пазарите Полша, Чехия, Словакия, Унгария, Великобритания, Румъния, Северна Македония, Турция  и Гърция, посочи Ангелкова. По думите й съседните ни страни носят около 4-4,5 млн. туристи от общия поток. Тя каза още, че се работи и за привличане на туристи от далечни пазари.Министърът отчете, че при изминаващия зимен сезон се наблюдава лек спад от около 3% в сравнение с миналата година. За месеците декември и януари има спад на дошлите от Турция в рамките на 17%. Има лек спад и при гръцките туристи. Ангелкова се надява до края на сезона да се навакса досегашния спад от 3%. ", "date": "2019.03.10", "title": "8,4 млрд. лв. са приходите от туризъм за 2018 г."}
{"url": "https://www.novinite.bg/articles/172153/Trevoga-v-Bryuksel-zaradi-energijnite-ni-proekti-s-Rusiya", "text": "В областта на енергетиката България е заинтересована от тясното сътрудничество с Русия. Това предизвиква опасения в Брюксел.По въпросите на енергетиката България залага на Русия. И макар главата на българското правителство Бойко Борисов във вторник заедно със своя гост Дмитрий Медведев да откри форум по туризма за да оживи вървящия към спад бизнес в България, двудневното посещение на руския премиер напълно вървеше под знака на сътрудничеството в областта на енергетиката. В лицето на Алексей Милер от \"Газпром\" и Алексей Лихачов от \"Росатом\" премиерът Медведев беше съпровождан от ръководителите на двете основни енергийни компании на Русия.България се опитва да се присъедини към газопровода \"Турски поток\", през който в края на гази година руският газ ще тръгне през Черно море до турската част на Тракия, а оттам – макар и временно – нататък към европейските пазари.По \"Турски поток\" и през балтийския газопровод \"Северен поток\" голяма част от руския газ за износ ще бъде доставяна в Европа, заобикаляйки Украйна. Това болезнено ще се стовари върху враждебното към Русия правителство в Киев, което ще загуби приходите от транзитни такси. Пари за транзит сега получава и София, тъй като част от руските доставки на газ за Турция все още минават през България.Медведев заяви в София, че сътрудничеството е напълно възможно, но го обвърза с гаранции от Брюксел. През 2014 г. България прекрати под натиска на ЕС подготвителните работи по \"Южен поток\", още един газопровод през Черно море, който трябваше да съедини руското и българското крайбрежие.На първо място ставаше дума за това, че \"Газпром\" като доставчик на газа и използващ газопровода осигурява и на конкурентите свободен достъп до мрежата. Но извършеното през пролетта на 2014 г. анексиране на Крим от Русия значително засили съпротивата на Брюксел – а и на Вашингтон – срещу този проект.За по-нататъшното транспортиране на руски газ от \"Турски поток\" по маршрута през България, Сърбия, Унгария и Австрия е възможно прокарването на тръби през Гърция и Южна Италия. Само че по всичко личи, че изборът все пак ще падне на балканския вариант. По информация на руския информационен портал РБК вече са постигнати договорености за това, че руската фирма ТМК ще получи поръчката за строителството на българския участък от газопровода.Тъй като \"Газпром\" няма да участва в тези строителни работи, то не възниква проблем в конкурентен план, както беше с \"Южен поток\".Интересът на България към тясно сътрудничество с Русия се прояви и в разговорите за възобновяване на работата по строителството на атомната електроцентрала \"Белене\". Строителството на АЕЦ беше спряно през 2012 г. по финансови съображения, в резултат на което София трябваше да заплати на Русия значителна неустойка за нарушаване на договора.В Брюксел изпитват известни опасения по отношение на подобни планове на България, защото се боят от по-нататъшно сближаване с Москва на традиционно благоразположената към Русия България. Не много преди влизането на България в Европейския съюз руски представител в ЕС на шега нарече България \"нашия троянски кон в ЕС\".В София, поне в правителствените кръгове, се опитват да опровергаят това впечатление. Непосредствено преди визитата на Медведев в страната по покана на премиера Борисов беше генералният секретар на НАТО Йенс Столтенберг. От 2004 г. България е член на отбранителния съюз. През януари там беше прието принципно решение за подмяна на стоящите на въоръжение още от съветски времена изтребители МиГ-29 с американски F-16., за да се повиши съвместимостта на въоръженията с партньорите в НАТО. Приятелски настроеният по отношение на Москва президент Румен Радев осъди това решение.Присъствието на НАТО в Южна Европа е болезнен за Кремъл въпрос. Само че по-голямо значение за хибридната силова политика на Русия в този регион има възможността да оказва директно влияние върху страната, в това число и чрез енергийната политика. Това е от особено значение, защото военното съотношение на силите в Черноморския регион и без това се накланя в полза на Русия. Поради това Борисов и Медведев едва ли са посветили много време на обсъждане на покупката на американски изтребители.", "date": "2019.03.10", "title": "Тревога в Брюксел заради енергийните ни проекти с Русия"}
{"url": "https://www.novinite.bg/articles/172157/Etiopski-Boing-sas-157-dushi-na-borda-se-razbi-tarsyat-oceleli", "text": "Пътнически Боинг 737 на Етиопските авиолинии се разби малко след излитането си от Адис Абеба, съобщава Би Би Си. Самолетът е изпълнявал редовен полет от етиопската столица до Найроби, Кения. На борда на машината е имало 149 пътници и 8 души екипаж.Самолетът се разбил край град Бишофту, на 62 км югоизточно от столицата на Етиопия Адис Абеба. Според властите той излетял в 8:38 ч., а диспечерите загубили връзка с пилотите в 8:44 ч.В момента тече мащабна спасителна операция по издирването на оцелели при авиокатастрофата. Местните власти още не са предоставили информация колко и от каква националност са жертвите, задействана е отворена телефонна линия. Премиерът на Етиопия Аби Ахмед обаче вече изрази в социалната мрежа \"Туитър“ съболезнования на семействата на жертвите.", "date": "2019.03.10", "title": "Етиопски Боинг със  157 души на борда се разби, търсят оцелели"}
{"url": "https://www.novinite.bg/articles/172163/Vsichki-157-dushi-ot-katastrofiraliya-etiopski-samolet-sa-zaginali", "text": "Няма оцелели в катастрофата на самолета на етиопската авиокомпания Етиопиън еърлайнс, предадоха световните агенции, като се позоваха на етиопската държавна телевизия.Машината се разби по-рано тази сутрин малко след излитането от летището в Адис Абеба на път за Найроби. В нея имаше 157 души. Те са били от 33 страни, уточнява държавната телевизия, като се позовава на неназован източник от авиокомпанията. Самолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва АП, като се позовава на данните от базата данни за гражданската авиация Planespotters. net. Причините за катастрофата засега остават неизвестни.Според шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането. Машината се разби осем минути след излитането.Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души, припомня АФП.Последният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането си от Ливан през 2010 г. Тогава загинаха 83 пътници и 7 членове екипаж.", "date": "2019.03.10", "title": "Всички 157 души от катастрофиралия етиопски самолет са загинали"}
{"url": "https://www.novinite.bg/articles/172164/Avtobus-se-vzrivi-v-centara-na-Stokholm", "text": "Мощна експлозия разтърси центъра на Стокхолм. По първоначална информация се е взривил автобус близо до района с правителствени гради в шведската столица.Огромни облаци гъст черен дим се издигат над мястото на инцидента. Полицията е отцепила района. На мястото на експлозията са изпратени десетки линейки и пожарни автомобили.Според местни медии не е имало пътници в експлодиралия автобус.Властите заявиха, че не става дума за терористичен акт.Пред местния \"Експресен\" от полицията уточнили, че автобусът е ударил газовата си уредба при влизане в тунела Клараберг и тя се взривила.,,Шофьорът е сериозно ранен и откаран веднага в болница'', допълниха още властите, цитирани от Канал 3.", "date": "2019.03.10", "title": "Автобус се взриви в центъра на Стокхолм"}
{"url": "https://www.novinite.bg/articles/172173/Prokuraturata-poiska-postoyanen-arest-za-trima-sled-akciyata-v-NOI-Silistra", "text": "Прокуратурата поиска най-тежката мярка за неотклонение “Задържане под стража” за директор на НОИ-Силистра Милен Пенчев и за Стоянка Симеонова и Тодор Тодоров, съобщава БГНЕС.Досъдебно производство е образувано от Спецпрокуратурата за организирана престъпна група, която е действала на територията на София и Силистра в периода от 2017 г. до настоящия момент. „Групата е извършвала т. нар. уреждане на пенсии на граждани като са се представяли за това документи, удостоверяващи неистински трудов и осигурителен стаж. Документите се представяли пред НОИ-Силистра“, обясни говорителят на спецпрокуратурата Сийка Милева.В групата участват длъжностни лица – това са директорът на НОИ-Силистра, началникът на отдел „Отпускане на пенсии“- Силистра и бивш служител на НОИ от София. Членове на групата са семейство - баща, майка и син. „Те изготвяли голяма част от неистинските удостоверителни документи, съхранявали ги в дома си, отделно от това синът е извършвал и адресни регистрации по настоящ адрес на лица, които желаят да им бъдат отпуснати такива пенсии в недвижим имот, който бил прехвърлен от неговите родители“, обясни Милева.Към момента към наказателна отговорност са привлечени шестима души. Наблюдаващият прокурор Николай Димитров обясни, че до момента са установили около 20 души, на които са били опуснати пенсии по този начин. ", "date": "2019.03.10", "title": "Прокуратурата поиска постоянен арест за трима след акцията в НОИ-Силистра"}
