{"url": "https://www.novinite.bg/articles/168096/Do-kraya-na-dekemvri-moje-da-smenim-lichniya-lekar", "text": "От 1 до 31 декември здравноосигурените лица могат да сменят личния си лекар, като се регистрират при нов общопрактикуващ лекар (ОПЛ).За смяната не се изискваотписване от листата на досегашния личен лекар, тъй като това се извършва по служебен път в РЗОК.Ако избираме лекар за първи път, можем да го направим по всяко време на годината, но при смяна на едно джипи с друго може да подадем документи два пъти в годината - в периода от 1 до 30 юни и от 1 до 31 декември всяка година.Процедурата е възможна само в тези месеци, но ако има други особености - смяна на местоживеене, тогава се извършва с молба в Здравната каса.  ", "date": "2018.12.02", "title": "До края на декември може да сменим личния лекар"}
{"url": "https://www.novinite.bg/articles/168072/Erdogan-e-predlojil-na-Putin-nova-sreshta-za-Idlib", "text": "Турският президент Реджеп Тайип Ердоган е предложил на руския държавен глава Владимир Путин да организира нова среща, на която да бъде обсъдена ситуацията в сирийската провинция Идлиб, където двете страни се опитват да създадат демилитаризирана зона. Ердоган разговаря с Путин в рамките на срещата на върха на Г-20. \"Намирам за правилно, макар да е доста скоро, да бъде проведена още една среща за Идлиб\", е заявил турският лидер.", "date": "2018.12.02", "title": "Ердоган е предложил на Путин нова среща за Идлиб"}
{"url": "https://www.novinite.bg/articles/168080/Franciya-obmislya-da-vavede-izvanredno-polojenie", "text": "\r\nФренските власти обмислят налагането на извънредно положение с цел да предотвратят нови безредици в Париж - най- тежките от десетилетия във Франция. Това съобщи правителствен говорител. Заради ескалацията на протестите на така наречените \"жълти жилетки\" премиерът Едуар Филип отмени посещението си в Полша за конференцията за климата.\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2018.12.02", "title": "Франция обмисля да въведе извънредно положение"}
{"url": "https://www.novinite.bg/articles/168099/Dvojno-sa-namaleli-ploshtite-s-echemik-v-Yambolsko-sravneno-s-minalata-godina", "text": "Двойно са намалели площите, засети с ечемик в Ямболско през тази есен, в сравнение с миналата година. По-малко са и площите, засети с рапица и пшеница.Едва 60 000 декара са засети с ечемик през тази есен, докато миналата година са били над 100 000, отчетоха от Областната служба „Земеделие” в Ямбол. Според директора на службата Стоян Кунев основната причина не е в променените метеорологични условия.\"Доста хора вече не гледат животни и така не им трябва храна за животните, също така, когато взимат ренти, повечето предпочитат да ги взимат в пари, отколкото в натура – ечемик\".Забелязва се и друга тенденция. Земеделските производители започват да се ориентират към бобовите култури. През миналата година само с нахут са засети 95 000 декара.", "date": "2018.12.02", "title": "Двойно са намалели площите с ечемик в Ямболско, сравнено с миналата година"}
{"url": "https://www.novinite.bg/articles/168098/Hasan-Ademov-Nikoga-ne-e-imalo-ideya-za-ogranichavane-na-lichnata-pomosht", "text": "Майките на деца с увреждания сигнализираха през седмицата, че промените в законите, които бяха одобрени в социалната комисия, не са точно това, за което са се разбрали с депутатите и те бяха прегласувани.„Създаде се напрежение около Закона за личната помощ по отношение на един текст, който регламентираше тези просволутите 71,5 млн. лв., но по-скоро става въпрос за тълкуване, отколкото за неразбиране на това, което беше предложено. Защото на практика не беше ясно, преди окончателното приемане на Закона за личната помощ, механизмът, по който ще се реализира тази лична помощ“, каза председателят на социалната комисия в НС д-р Хасан Адемов в интервю за предаването „Неделя 150“.“Тези 71 милиона и половина, министърът на финансите предварително беше ги задържал в бюджета на държавата, в централния бюджет, за да може, след като се изчисти механизмът, дали ще бъдат  през делегирани бюджети… или през Министерство на труда и социалната политика чрез Агенция за социално подпомагане, и тогава да се предвидят съответните трансфери. Част от работната група, тя включваше повече от 20 човека, заседаваше в продължение на повече от месец всеки ден по десетки часове, за да можем да стигнем до тези текстове и една част от членовете на работната група настояваха тези пари да се видят в бюджета, в закона по-точно, без да се уточнява в кой закон - това създаде напрежение“, уточни той.Адемов поясни, че „никога те е имало идея за ограничаване на личната помощ, идеята беше тези пари по някакъв начин да бъдат експонирани, да бъдат показани в бюджета и това създаде напрежение, което след доста сложни совалки беше преодоляно и сега предлагаме за следващата седмица текстове, които са консенсусни“.На въпрос защо се е стигнало до намесата на премиера и на среща на майките на деца с увреждания с него, след като той “малко се е разсърдил“ от това, че са разделили парите на две, Адемов отговори:„Парите винаги са били на едно място и това е бюджетът на Министерството на труда и социалната политика, където за политиките за хора с увреждания, са предвидени близо 450 милиона. Като тези 71 милиона и половина, които бяха предмет на спора, пак повтарям, бяха задържани в централния бюджет, за да може след приключването на приемането на Закона за личната помощ, да бъдат предвидени, там където им е окончателното място, по механизма, който е разписан по Закона за личната помощ“, каза той.„Знаете, че в рамките на следващата година е предвидена нова финансова подкрепа в рамките на пет скали, като в зависимост от процента и намалена работоспособност, вида и степента на увреждане, са разделени между 7 и 57%, не от гарантирания минимален доход, както беше досега, а от линията за бедност, която за следващата година е 348 лева. Което означава, че една сериозна финансова подкрепа за хората с увреждания предстои от началото на следващата година. Без нова оценка на потребностите“, обясни още Хасен Адемов.„Що се отнася до Закона за личната помощ от 1 април стартира оценката на потребностите, на индивидуалните потребности на хората с увреждания. В зависимост от оценката, която ще бъде направена от специализирани състави към Дирекция социално подпомагане ще се издават т. нар. направления, които са зависими за всички институции “, поясни още той. И допълни, че „в тези направления ще бъде отбелязана потребността от часовете за лична помощ, която е индивидуализирана в Закона за личната помощ в пет скали“.„За следващата година Законът за личната помощ стартира от 1 септември, като дотогава асистентките програми – личен асистент, социален асистент, домашен помощник ще продължат, по начина, по който са действали през 2018 година“, каза още Адемов и обясни, че „въвеждането на личната помощ ще стане поетапно“.Относно ограниченията, които ще има личната помощ той поясни:“Има ограничение на часовете в зависимост от увреждането. Тези, които са с най-тежки увреждания могат да получат максималната лична помощ за 168 часа на месец, а тези, които са с по-малка потребност, от лична помощ могат да получат по-малко часове. Ограничението е в часовете, а иначе по отношение на финансирането няма ограничение. Всички направления за указване на лична помощ ще бъдат удовлетворени“.На въпрос на водещия дали работата с  ГЕРБ по тези теми в социалната комисия, означава  че е смекчена позицията на ДПС за „преформатиране“ на управлението Адемов отговори:„Няма такава идея, никой не говори за преформатиране на управлението, ако намеквате за това, по някакъв начин ДПС да се промъкне и да бъде част от управлението, няма нищо такова“.Предложението на ДПС да подкрепи кабинет на малцинството той коментира така:„Това е друга теза. Хипотезата, която вие отбелязахте, че работим в социалната комисия, не само с колегите от ГЕРБ, а и с колегите от “БСП за България“ и с другите политически партии, защото социалната политика, по моето разбиране, трябва да почива на консенсусни решения “ и поясни “по никакъв начин идеята за търсене на консенсус в социалната комисия не може да бъде прехвърлена към отношенията между политическите партии Народното събрание“.На въпрос, свързан с претенцията на БСП да бъде единствена “истинска опозиция“ той отговори:„Нямам разположение на духа, с което да коментирам идеите и хипотезите на колегите от “БСП за България“, но искам да подчертая, че ние от ДПС бяхме първите, които още от структурирането на кабинета се обявихме против участието на Обединените патриоти в тази управленска коалиция, и когато ние говорихме затова, че те нямат място в управлението на държавата БСП – не знам къде са били и какво са правили – сега се присъединиха към нашите идеи, както за оставката на Валери Симеонов, така и за участието на “Обединените патриоти“ в управлението“.Темата за възможни предсрочни избори той коментира така:„За нас предсрочните избори са неизбежни, заявили сме го многократно, това което искам дебело да подчертая, че управляващите и по-точно “Обединените патриоти“ са тези, които с непрекъснати скандали допринасят за това предсрочни избори да има по-скоро. Но според нас отговорността за управлението е на основната политическа партия ГЕРБ, защото те поканиха “Обединените патриоти“ в управлението“.", "date": "2018.12.02", "title": "Хасан Адемов: Никога не е имало идея за ограничаване на личната помощ"}
{"url": "https://www.novinite.bg/articles/168084/G-20-prizova-za-reformi", "text": "Световните лидери от Г-20 подписаха споразумение, което потвърждава ангажиментът на най-големите световни икономики за многостранна търговия, основаваща се на световното право, съобщи Fox News.Френският президент Еманюел Макрон обяви победа за възстановяването на международните институции. Според него европейското единство по основните принципи е спасило срещата на върха.Световните лидери заявиха ангажимента си към реформа в Световната търговска организация. Те обаче не постигнаха консенсус за климатичните промени.Обсъдено е било и задържането на украински кораби от руската брегова охрана край Крим. Германският канцлер Ангела Меркел призова Русия да осигури свободно плаване в региона.Президентът на САЩ Доналд Тръмп отказа да преразгледа позицията си за климатичното споразумение от Париж.С3етовните лидери все още не могат да уточнят реформите в Световната търговска организация.", "date": "2018.12.02", "title": "Г-20 призова за реформи"}
{"url": "https://www.novinite.bg/articles/168090/Djordj-Bush-starshi-shte-bade-pogreban-v-chetvartak", "text": "Бившият президент на САЩ Джордж Буш-старши ще бъде погребан на 6 декември на територията на президентската библиотека, носеща неговото име, в Тексаския аграрен и машиностроителен Университет (Texas A&M University) в градчето Колидж Стейшън, съобщава БНР.Държавният глава Доналд Тръмп съобщи, че президентският самолет ще излети за Хюстън след завръщането му от Аржентина, за да транспортира тленните останки на Буш-старши до Вашингтон. В сряда, след поклонението на Капитолия, \"Еър форс 1\" ще ги върне в Хюстън. Белият дом вече обяви, че 5 декември ще бъде ден на национален траур.На 6 декември в епископалната черква \"Сейнт Мартин\" в Хюстън ще бъде отслужена литургия, след което ковчегът ще бъде превозен с влак до Колидж Стейшън. Буш-баща ще бъде погребан на закрита церемония в тесен семеен кръг до покойната си съпруга Барбара и дъщеря им Робин, починала на тригодишна възраст през 1953 г., припомня ТАСС.", "date": "2018.12.02", "title": "Джордж Буш-старши ще бъде погребан в четвъртък"}
{"url": "https://www.novinite.bg/articles/168097/Mejdunarodniyat-jenski-klub-Sofiya-organizira-za-24-ti-pat-blagotvoritelen-bazar", "text": "За 24-та поредна година Международният женски клуб-София организира своя благотворителен базар. 60 държави от цял свят  представят своята култура, традиционни занаяти и кулинарни специалитети. Всички събрани средства на базара ще бъдат дарени за социално значими български каузи. Предколедна атмосфера, музика изпълнена на живо от Софийския духов оркестър и участие на различни поп изпълнители съпътстват най голямото благотворително събитие на Балканите. 21 дами от посолствата у нас са почетнси гости. \"Тази година за първи път събитието очакват и държави като Ватикана, Монако и Гватемала\", отбелязва Мая Методиева, вицепрезидент на международен женски клуб в София, а на всеки щанд се усеща културата на всяка страна, участник в базара.\"На всеки един щанд можете да пробвате специфични храни, които са за съответната страна, да си закупите сувенири и неща, които са дошли специално от там, те не са произведени някъде другаде, всичко е автентично\".За благотворителната кауза със свои щандове участват редица екзотични държави като Филипините, Виетнам, Мароко, Пакистан, Кувейт, Доминиканската република, република Южна Африка, а най гоемите щандове са на Китай, Турция, Италия и САЩ. Американците дори са осигурили и атракция.\"Имаме мотоциклет \"Харли Дейвисън\" и всеки може да се снима срещу един лев, което е страхотно\".В събитието участват и много българи доброволци като Йоана на щанда на Германия.\"Предлагаме детски играчки за Коледа, дървени предимно, храна, кисело зеле и вурстчета, греяно вино и бира\".А художничката Малина, която участва на щанда на Дания,  приветства инициативата на женския клуб.\"Всички средства, които се събират отиват наистина по предназначение. Тука никой не праща SMS-и не отиват незнайно къде и затова се радвам, че съм тук и мога лично да ходатайствам затова да се случват хубави неща в страната ни\".Благотворителният базар на международния женски клуб в София се провежда в Интерекспо център до 19 часа.", "date": "2018.12.02", "title": "Международният женски клуб-София организира за 24-ти път благотворителен базар"}
{"url": "https://www.novinite.bg/articles/168093/Tramp-iska-barzo-prekratyavane-na-targovskoto-sporazumenie-NAFTA", "text": "Американският президент Доналд Тръмп обясни, че иска Североамериканското споразумение за свободна търговия (НАФТА), сключено през 1994 г. с Мексико и Канада, да се прекрати бързо, в полза на новата спогодба, подписана с двете страни, предаде Франс прес, цитирана от БНР.В самолета \"Еър форс 1\" на път за САЩ след срещата на върха на Г-20 в Аржентина вчера Тръмп заяви пред журналистите, че ще поиска официално от Конгреса да сложи край на НАФТА \"в относително кратък срок\".Тази стъпка ще бъде последвана от шестмесечен период преди излизането на САЩ от споразумението, през който от Конгреса ще бъде поискано да одобри подписаното в петък ново тристранно Споразумение за свободна търговия САЩ-Мексико-Канада (ЮСМКА - USMCA).При подписването в Буенос Айрес - победа за Тръмп след месеци напрегнати преговори, американският президент определи новия договор като \"много по-добър от споразумението НАФТА\", смятано от него като \"пагубно\" за американската икономика, тъй като е довело до закриването на милиони работни места, най-вече в автомобилната промишленост.ЮСМКА предвижда регулации, които насърчават доставките на американски материали и компоненти, и клауза, задължаваща Мексико да увеличи заплатите в отрасъла. \"На НАФТА ще бъде сложен край и Конгресът ще може да избира между ЮСМКА или положението преди НАФТА, което работеше много добре\", отбеляза Тръмп.Новото споразумение все още е в процес на изработване, заяви в петък новият председател на демократите в Конгреса Нанси Пелоси, избрана миналата седмица за партиен кандидат за председател на Камарата - третата по ранг политическа фигура в САЩ след президента и вицепрезидента. \"Това, което все още отсъства от споразумението, са гаранциите за работниците и за околната среда\", допълни на пресконференция тя.Новото споразумение трябва да бъде одобрено също от парламентите на Канада и Мексико.", "date": "2018.12.02", "title": "Тръмп иска бързо прекратяване на търговското споразумение НАФТА"}
{"url": "https://www.novinite.bg/articles/168095/Papa-Francisk-se-pomoli-za-mir-v-Siriya", "text": "\r\nПапа Франциск запали свещ в памет на жертвите на конфликтите по света и по специално за децата, загинали в раздираната от война Сирия, съобщава АФП. „Сега е време за надежда. Точно сега моята надежда е за мир за децата на Сирия, разкъсвана от война, която продължава вече осем години”, заяви Светият отец след неделната си литургия пред вярващите на площад „Свети Петър” във Ватикана.\r\n\r\n\r\n\r\n\r\n\r\n", "date": "2018.12.02", "title": "Папа Франциск се помоли за мир в Сирия"}
{"url": "https://www.novinite.bg/articles/168071/Makron-svikva-speshno-zasedanie-zaradi-protestite", "text": "\r\nОжесточени сблъсъци в Париж. С падането на нощта демонстранти от т.нар. \"движение на жълтите жилетки\" предизвикаха безредици, а полицията отвърна със сълзотворен газ и водни струи. Демонстрантите подпалиха сграда близо до Триумфалната арка, опожарени бяха и автомобили, изпочупени са витрини на магазини.\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2018.12.02", "title": "Макрон свиква спешно заседание заради протестите"}
{"url": "https://www.novinite.bg/articles/168069/Slancheva-nedelya", "text": "Днес в сутрешните часове на места в равнините ще има ниска слоеста облачност или мъгла, които в западната част от Дунавската равнина ще се задържат почти през целия ден. Над останалата част от страната ще бъде предимно слънчево. Максималните температури в Северна България ще са между минус 3° и 2°, в Южна между 3° и 8°, за София - около 3°.В планините ще е предимно слънчево. Ще духа слаб до умерен вятър от запад-югозапад. Максимална температура на 1200 метра - около 5°, на 2000 метра – около минус 2°.По Черноморието ще е предимно слънчево и почти тихо. Максимални температури - между 0° и 4°. Температурата на морската вода е 9-11°. Вълнението на морето ще бъде 1-2 бала. ", "date": "2018.12.02", "title": "Слънчева неделя"}
{"url": "https://www.novinite.bg/articles/168076/Stanishev-smyata-che-Turski-potok-shte-donese-polzi-na-Balgariya", "text": "Президентът на Партията на европейските социалисти Сергей Станишев заяви, че осъществяването на проекта \"Турски поток\" през България би донесло на страната и финансови, и геополитически ползи: \"Всеки резултат, който дава на България въможност да бъде транзитен център на газ, е добре дошъл. Знаете, аз винаги съм действал нацонално\", коментира Станишев след заседание на столичната организация на БСП, в което той взе участие.Бившият енергиен министър Румен Овчаров обаче изрази скептицизъм за реализацията на проекта: \"Ние всички с вас участваме в една просто пиар акция за спасяване на премиера. Поне от това, което до момента имаме като документи, аз не виждам необратимост в процеса. Ние имаме желание и от наша страна, и от руска страна, най-вероятно и от страна на Сърбия и Унгария, но това не е завършен процес, за да ангажираме Народното събрание да приема стратегия и да стартира процедура за провеждане на обществени поръчки. Защо ние бързаме, държавата, да променяме стратегия, при положение, че още нямаме завършено маркетингово проучване\".В петък енергийният министър Теменужка Петкова заяви, че втората тръба на проекта ще премине през България. Тя се позова на интереса, заявен от \"Газпром\" към разширението на газопреносната мрежа на България. ", "date": "2018.12.02", "title": "Станишев смята, че \"Турски поток\" ще донесе ползи на България"}
{"url": "https://www.novinite.bg/articles/168075/Pchelari-izlizat-na-protest-Porojanov-uveryava-che-shte-ima-poveche-pari", "text": " Няколко дни остават до големия протест, организиран от регионалните пчеларски организации в Североизточна България, който ще се проведе на 10 декември пред сградата на Министерството на земеделието, храните и горите (МЗХГ) в София. Стопаните настояват за директни плащания на пчелно семейство и за субсидии за опрашването. Пчеларите настояват и да се уреди трайно субсидиране в сектора в новата Обща селскостопанска политика (ОСП) след 2020 г. В отговор на депутатски въпрос земеделският министър Румен Порожанов заявява, че в бъдещата Обща селскостопанска политика на сектор „Пчеларство\" е отредено специално място, предвид ролята на пчеларството за постигане на целите на ОСП по отношение на околната среда, като се увеличава със 70% общия бюджет за ЕС за изпълнение на национални пчеларски програми. От 36 млн. евро бюджетът става 60 млн. евро за 27 държави членки. Порожанов съобщава, че това решение е взето на база важната роля на пчеларството за околната среда и връзката с новите екологични условия, предава репортер на БГНЕС. Досега пчеларските програми се прилагаха на доброволни начала, а в новия период ще бъдат задължителни за всички държави членки. Правилата за прилагане и допустимите мерки се запазват, както в настоящия период. Запазва се и съотношението за финансиране - 50% финансиране от ЕС и 50% от държавите членки. Бенефициентите ще останат същите - пчелари и пчеларски организации на производители. За България увеличението на бюджета за пчеларство е с 847 352 евро, спрямо определените средства за 2019 г. (от 1 216 533 евро за 2019 г. на 2 063 885 евро годишно), подчертава министърът. Той заявява и че бюджетът за държавните помощи за 2019 г. ще се определи с решение на Управителния съвет на Държавен фонд „Земеделие\" в началото на годината. Румен Порожанов / БГНЕС В рамките на годишния бюджет ще се разпределят средствата, предвидени за подпомагане по всички схеми за държавни помощи и помощи от типа de minimis. Минималните помощи принципно се предоставят при остра необходимост за покриване на разходи от различно естество, като основната им цел е, в конкретен момент да може да се реагира бързо и своевременно на създали се сложни или тежки състояния за определени сектори и имат бърз ефект върху земеделските стопани. Ежегодно в Министерството на земеделието, храните и горите постъпват редица искания от браншови организации за подкрепа по линия на минималните помощи, които са обект на разглеждане и преценка, тъй като разполагаемият ресурс е ограничен, а също така при предоставянето на помощи de minimis следва да се спазва индивидуален и национален таван, посочва министърът. В тази връзка, разпределението на средствата за минимални помощи по съответните направления ще се осъществи с решения на Управителния съвет на Държавен фонд „Земеделие\", след преценка на необходимостта и целесъобразността за тяхното предоставяне. В заключение, при постъпване през 2019 г. на обосновано искане от пчеларските организации и при наличие на финансова възможност, ще бъде разгледано предоставянето на държавно подпомагане под формата на минимална помощ за земеделски стопани – пчелари, заявява още министър Порожанов.", "date": "2018.12.02", "title": "Пчелари излизат на протест, Порожанов уверява, че ще има повече пари"}
{"url": "https://www.novinite.bg/articles/168092/Nekorekten-potrebitel-zaplashi-s-pistolet-slujiteli-na-ViK-Montana", "text": "Некоректен потребител заплаши с пистолет служители на ВиК – Монтана, информира Нова телевизия.Това се е случило, когато служители са започнали изкопни дейности, които прекъсват нередовните ВиК абонати.Към момента над 1000 са некоректните потребители в община Бойчиновци.", "date": "2018.12.02", "title": "Некоректен потребител заплаши с пистолет служители на ВиК – Монтана"}
{"url": "https://www.novinite.bg/articles/168077/Jena-propadna-v-dupka-s-vryala-voda", "text": "Жена е с тежки изгаряния, след като пропадна в дупка с вряла вода в Русе. Инцидентът станал в събота вечерта в междублоково пространство в квартал „Изток\", съобщава Нова. Пострадалата вървяла по асфалтова алея, вероятно пропукана от авария в топлофикационната мрежа. Внезапно се отворила дупка и жената потънала в нея до колене. Откарана е с линейка в болница с втора степен изгаряния по краката. След инцидента мястото е оградено от полиция. Топлофикационното дружество е сигнализирано и проверяват случая.", "date": "2018.12.02", "title": "Жена пропадна в дупка с вряла вода"}
{"url": "https://www.novinite.bg/articles/168073/Zima-ide-Pryasnata-salata-vze-da-poskapva", "text": "Индексът на тържищните цени (ИТЦ), който отразява цените на хранителните стоки на едро, се повиши тази седмица с 1,15 на сто, до 1,393 пункта, съобщава Държавната комисия по стоковите борси и тържищата. Оранжерийните домати се продават тази седмица по 2,04 лева за килограм, оранжерийните краставици поскъпват с 11,7 на сто и се търгуват по 2,49 лева. Картофите се продават по 0,68 лева за килограм на едро. Цената на зелените чушки се понижава с 1,5%, до 1,55 лева за килограм. Червените чушки поскъпват с 3% и се продават по 2,04 лева за килограм. Морковите поевтиняват с 2,9 процента и се търгуват по 0,67 лева за килограм. Зелето поскъпва с 6,5%, до 0,66 лева за килограм. Ябълките поевтиняват с 5,9% и се търгуват по 0,96 лв./кг. Гроздето поскъпва с 4,8 на сто, до 1,96 лева за килограм. Цената на портокалите пада с 6,6 на сто, до 1,27 лева за килограм. Лимоните се търгуват по 1,78 лева за килограм. Кравето сирене поскъпва с 1,9%  и се търгува по 5,97 лв./кг; кашкавалът, тип \"Витоша\", се купува по 10,04 лв./кг, а олиото се купува по 1,92 лева за литър. Каймата се търгува по 4,27 лева за килограм. Пакетче краве масло от 125 грама струва 2,28 лева. Пилешкото замразено месо се продава по 3,91 лева за килограм на едро в края на седмицата. Захарта се търгува по 1,14 лв./кг, а брашното, тип \"500\", се продава по 0,82 лева. Яйцата се продават по 0,20 лева за брой. ", "date": "2018.12.02", "title": "Зима иде: Прясната салата взе да поскъпва"}
{"url": "https://www.novinite.bg/articles/168079/Registraciite-po-Zakona-za-turizma-samo-s-edin-klik", "text": " Мисля, че сме първата държавна администрация, която ще даде възможност на всички, които искат да заявят каквато и да е била регистрация по Закона за туризма да го направят само с един клик. Това каза министърът на туризма Николина Ангелкова при представянето на изцяло нов тип съвременни електронни административни услуги на Министерството на туризма, предаде репортер на БГНЕС. Новите услуги дават възможност да се подават заявления за издаване на разрешения, категоризация и др. 24 часа в денонощието и от всички краища на света. Услугите ще бъдат достъпни от понеделник. „Това са всички услуги по Закона за туризма, няма изключения, както по наредбата за категоризации и прекатегоризация, така и по наредбата за специфициране на балнео, спа, екскурзоводи, планински водачи, промяна на обстоятелства по тези наредби. Общо 26 режима са, няма изключения за нито един, както за нова регистрация, така и за промяна в обстоятелствата. Абсолютно по всички услуги се ползват електронните услуги на Министерството на туризма, които разбира се могат да бъдат квалифицирани както електронни, така и мобилни, защото система и те ще бъдат достъпни както за смарт телефони, за таблети, за компютри – изобщо всички устройства са обхванати, така че всеки един, който ги ползва, да има възможност за такава достъпност към нашите електронни услуги”, обясни Ангелкова. Нововъведенията ще създадат възможност на хората да не губят време, а да използват услугите за електронна заявка за регистрация с подписване, чрез подписване на електронен подпис или лицева идентификация. Ангелкова посочи, че всичко става изключително бързо, необходима е първоначална регистрация, която отнема не повече от 2-3 минути и след това самото подписване става за 10-15 секунди. Ангелкова обясни, че за една година потребителният ще има безплатен достъп през Министерство на туризма и след това ще има възможност за 5 електронни подписа безплатно. След това, който иска да ползва услугите, ще струва като абонамент от 2 лв. на месеца. Този абонамент може да бъде прекъсван и да бъде подновяван, разбира се. Министърът на туризма не можа да каже на момента колко ще са тези, които ще се възползват, но посочи, че годишно получават около 1400-1500 заявления общо за всички услуги в Министерството на туризма.", "date": "2018.12.02", "title": "Регистрациите по Закона за туризма само с един клик"}
{"url": "https://www.novinite.bg/articles/168082/Piyan-tiradjiya-ot-Shumensko-katastrofira-kraj-Car-Kaloyan", "text": "Товарен автомобил „Даф“ с прикачено ремарке катастрофира на 30 ноември около 18 часа по пътя Русе – Варна в близост до град Цар Калоян, съобщиха от Областната дирекция на МВР в Разград. 44-годишният водач от шуменското село Тодор Икономово изгубил контрол над камиона и излязъл от пътното платно. Пристигналият на място автопатрулен екип тествал шофьора за алкохол. Дрегерът отчел 2,36 промила. Предстои кръвна проба. По случая е образувано бързо производство.", "date": "2018.12.02", "title": "Пиян тираджия от Шуменско катастрофира край Цар Калоян"}
{"url": "https://www.novinite.bg/articles/168083/Zadarjaha-maja-kojto-se-barikadira-vchera-v-doma-si-v-Sofiya", "text": "Полицията в София задържа днес 33-годишният мъж, който вчера се барикадира в дома си заради влязла в сила присъда и факта, че трябваше да бъде отведен в затвора. След няколкочасови преговори вчера мъжът бе оставен в дома си от психолозите на МВР. Днес сутринта при операция на СДВР Илия Чулин е бил арестуван. Предстои да бъде предаден на звеното \"Съдебна охрана\" и отведен за излежаване на наказанието си. Припомняме, че сигналът в полицията за мъжа бе подаден вчера, около 10.20 часа, когато на адреса пристигнали служители от „Съдебна охрана“ с цел отвеждането му в затвора. Мъжът – криминално проявен и с влязла в сила присъда, заплаш ил обаче да скочи от 12-я етаж.", "date": "2018.12.02", "title": "Задържаха мъжа, който се барикадира вчера в дома си в София"}
{"url": "https://www.novinite.bg/articles/168087/Ot-utre-grajdanite-na-ES-shte-imat-ednakvi-prava-pri-kupuvaneto-na-stoki-onlajn", "text": "\r\nКрай на блокирането на географски принцип при пазаруване онлайн. Това предвиждат нови правила в Европейския съюз, които влизат в сила от утре. Ако пазаруваме от чужди уеб сайтове, кредитните карти, издадени в България, вече няма бъдат блокирани, нито ще бъдем пренасочвани към други версии на сайтовете. Европейската комисия призова всяка страна да определи кой ще следи за прилагането на регламента и как ще се оказва помощ на потребителите\r\n\r\n \r\n\r\n\r\n\r\n\r\n\r\n\r\n\r\n\r\n", "date": "2018.12.02", "title": "От утре гражданите на ЕС ще имат еднакви права при купуването на стоки онлайн"}
{"url": "https://www.novinite.bg/articles/168081/Protest-sreshtu-niskiya-standart-na-jivot-v-Blagoevgrad", "text": "\r\nУ нас за днес отново са планирани протести срещу високите цени на горивата. Недоволните в Благоевград се събраха преди обяд пред Югозападния университет, откъдето ще тръгне автошествие.\r\n\r\n\r\n\r\n\r\n\r\n", "date": "2018.12.02", "title": "Протест срещу ниския стандарт на живот в Благоевград"}
{"url": "https://www.novinite.bg/articles/168086/Spasi-Sofiya-alarmira-otnovo-za-mrasniya-vazduh-v-stolicata", "text": " \"София никога не е била толкова мръсна. Геноцид върху софиянци. Само така може да бъде определен убийствено опасният въздух, надвиснал над града\", алармират от гражданската организация Спаси София. Вчера концентрацията на ФПЧ 10 в някои квартали беше до над 25 пъти над пределно допустимата граница. Тази сутрин концентрациите вече са около 900 μg/m3 - около 20 пъти над границата, съобщават от организацията. Излагането на подобни нива на канцерогенно замърсяване значително увеличава риска от рак, респираторни и сърдечно-съдови заболявания, преждевременно раждане, дефекти при раждането, преждевременна смърт и др. Само днес в България, като резултат на замърсяването ще умрат 40 човека, а София остава най-замърсената столица в ЕС, заявиха от Спаси София. По всички международни стандарти, концентрации над 200 μg/m3 се смятат за много опасни по здравето, а предприемането на мерки за неотложно. Париж например забранява работата на заводите, отопляване на твърдо гориво и употреба на автомобили под Евро 5 при нива между 80 и 150 μg/m3. Столичната община обаче, при концентрации над 1000 μg/m3, продължава да крие информация от гражданите и да бездейства. За днес управляващите са предвидили само две мерки – призив гражданите да ползват градския транспорт и призив при възможност да не се отопляваме с твърдо гориво. Ако не беше престъпно и опасно за здравето, щеше да е смешно, заявяват от организацията и се обръщат към столичния кмет със следния призив: \"Г-жо Йорданка Фандъкова, евтиният ПР и призоваването не е решение! Ситуацията изисква спешни, категорични и непопулярни мерки сега!\". От Спаси София настояват за пълна забрана, постоянен контрол и тежки наказания за всички, които горят пластмаса, дрехи, гуми, масла, кабели... Друго искане е да започне процес по пълната забрана на отопление с твърдо гориво. Според организацията общината трябва да разшири трамвайната и тролейбусна мрежа като алтернатива за придвижването с личния автомобил. Категорично се настоява за връщане на измервателната станция на Орлов мост и поставяне по една във всеки район на София. Спаси София настояват още общината да оправи модела за ранно предупреждение и прогноза, прикриващ реалното замърсяване. \"Въздухът е тих и невидим убиец, а неговите последствия ще ги почувстваме след години. Затова геноцидът в София трябва да спре! Сега!\", казват още от Спаси София.", "date": "2018.12.02", "title": "Спаси София алармира отново за мръсния въздух в столицата"}
{"url": "https://www.novinite.bg/articles/168088/Cveta-Karayancheva-ochakva-vse-po-ojestochena-konfrontaciya-v-parlamenta", "text": "Все по-ожесточена конфронтация и настървени сблъсъци между партиите в парламента, очаква председателят на Народното събрание Цвета Караянчева. По думите ѝ с наближаването на евроизборите дори най-малките партии ще станат по-агресивни и активни.Караянчева каза днес в Стара Загора, че в дневният ред на Народното събрание тази седмица ще влезе и предложението на колегата ѝ от ГЕРБ Данаил Кирилов за санкции от 750 лева при отсъствие на депутат.„Не бива обаче да бъдем популисти, не бива  да правим неща, които ще се харесат на определена група от хора за кратко време и след това отново ще попаднем в някаква спирала на взаимни обяснения, обвинения и всичко останало“, каза тя.„Очаквам още по голяма конфронтация, предизборно градуса на напрежението се вдига, дори и най малките партии ще бъдат изключително активни, изключително агресивни предполагам, дано да бъдат за политики, а не популистки“, добави Караянчева, която бе в Стара Загора за участие в младежки форум на ГЕРБ.По повод продължаващите протести тя заяви, че уважава правото на мнение на всеки, но не одобрява яхването им от партии.", "date": "2018.12.02", "title": "Цвета Караянчева очаква все по-ожесточена конфронтация в парламента"}
{"url": "https://www.novinite.bg/articles/168089/Kokiche-cafna-v-Smolyan", "text": "Кокиче се показа изпод снега в градина в Смолян. Пролетното цвете цъфна в градината на Асен Карабов, разказва БТА. Според него появата на кокичета преди Коледа се е случвало и друг път през последните години, но толкова ранен цъфтеж в началото на декември е необичаен. Поникнали пролетни цветя като ириси и нарциси могат да се видят и в други градини в Смолян, а стопаните отдават подранилото разлистване на топлата есен", "date": "2018.12.02", "title": "Кокиче цъфна в Смолян"}
{"url": "https://www.novinite.bg/articles/168074/Ivancheva-iska-da-prisastva-na-saveshtanieto-pri-Cecka-Cacheva-za-usloviyata-v-arestite", "text": "Официално заявление до правосъдния министър Цецка Цачева са отправили задържаните в ареста бивша кметица на столичния район \"Младост\" Десислава Иванчева и нейната заместничка Биляна Петрова. Те желаят да участват във свиканото на 4 декември съвещание по повод условията в ареста на улица \"Майор Г. Векилски\" 2. Двете държат да бъдат конвоирани и да присъстват на съвещанието като пряко заинтересована и сериозно засегната страна. Заявлението бе разпространено за медиите от техния писмено упълномощен пълномощник Петър Кърджилов, тъй като има съмнения, че то няма да стигне до министър Цачева. Кърджилов желае да получи отговор до понеделник дали Иванчева и Петрова ще бъдат допуснати да присъстват на съвещанието", "date": "2018.12.02", "title": "Иванчева иска да присъства на съвещанието при Цецка Цачева за условията в арестите"}
{"url": "https://www.novinite.bg/articles/168094/V-Obelya-protestiraha-s-iskane-da-bade-spryan-stroej", "text": "Жители на столичния квартал „Обеля“ протестираха за втори път срещу застрояването на зелените площи в района, лошата пътна инфраструктура в квартала, липсата на достатъчно детски плошадки, ясли и детски градини. Поводът за демонстрацията са продължаващите строителни дейности между блоковете 116 и 117 в „Обеля 1“, където според протестиращите отстояние между изкопа и съседните сгради е опасно малко, предаде репортер на БГНЕС. Хора от столичния квартал \"Обеля\" казват, че не могат повече да търпят бездействието и безотговорното поведение на местната администрация към проблемите в техния квартал. Според жителите на квартала е наложително да се намери решение на техните проблеми. На първо място изброяват - ограничаване на непрекъснатото застрояване на зелените площи, като по този начин се лишават децата им от места за отдих и игра. Сред другите проблеми, чието решение искат е и този за осигуряване на повече паркинг места за живущите, липсата на достатъчно спортни и детски площадки, недостатъчен брой детски ясли и градини. Липсата на отстояние между съществуващите жилищни сгради и новостроящата се до бл. 116 и бл. 117. Жителите на \"Обеля\" искат повече зелени пространства и места, където да играят децата им / БГНЕС „Нашите искания всъщност са този строеж, който се намира в междублоковото пространство на бл. 116 и бл. 117 да бъде спрян и да бъде замразен. Според нас е абсолютно незаконово дадено разрешението да бъде на такова малко отстояние от нашите жилищни сгради, няма и 10 метра отстояние от нас. Да не говорим, че улицата, която дели новостроящата се сграда и нашият блок е прекалено малка и се използва от огромни камиони, които разрушават настилката. Така или иначе в този квартал нищо не е ремонтирано от години наред“, каза Силвия Камбурова, която е част от инициативния комитет на кв. \"Обеля 1\". Тя посочи, че от другата страна на бл. 117 също има две нови сгради, които тотално спират слънчевата светлина на няколко входа. Строежът, по думите й, започнал началото на ноември, а те протестирали няколко дни след това. Първият им протест бил на 25 ноември. Силвия Камбурова коментира, че по описание се строи жилищна сграда 4+1 етажа, но тя не е виждала обявена скица, която да представи какво ще представлява самата кооперация. „Ние не знаем, просто виждаме изкоп и това, което е записано в информационната табела, че ще бъде жилищна сграда на 4+1 етажа. Никой не знае обаче колко точно ще бъдат, може и да са и повече“, допусна тя. Миналата седмица е имало среща с кмета на район „Връбница” и главния архитект Здравко Здравков, на която присъствал техен представител. „На него са казали, че всъщност проектът е изцяло законов, че тук по проект от 1985 г. е трябвало да бъде застроено с кооперации, защо не е застроено обаче не знаем. Твърдят, че ни е дадена възможност да говорим, но истината е, че на нас никой нищо не ни каза за този строеж“, посочи тя. „Тук се започна масово строителство в свободните площи в квартала. Няма детски площадки. В момента положението с паркирането през седмицата тук е трагично“, каза Любомир Ангелов, който живее в бл. 117", "date": "2018.12.02", "title": "В \"Обеля\" протестираха с искане да бъде спрян строеж"}
{"url": "https://www.novinite.bg/articles/168091/Balgariya-e-sred-liderite-v-ES-v-oblastta-na-recikliraneto-na-plastmasi", "text": "България е сред лидерите в Европейския съюз в рециклирането на пластмасови и стъклени отпадъци. Това показват данните на Евростат за 2016-а година. Средното ниво на рециклирана пластмаса в ЕС е 42,4%, а в България този процент достига 52,6%, което е четвъртото място в цяла Европа.Лидер по този показател е Литва. Там 74,4% от пластмасата се рециклира. Балтийската държава е последвана от Словения с 62% и Чехия с 59,2%.При общото рециклиране на всички видове отпадъци България е на 17-о място в ЕС с 63,8%. Средната стойност за този показател за ЕС е 67%, според проучването на Евростат.", "date": "2018.12.02", "title": "България е сред лидерите в ЕС в областта на рециклирането на пластмаси"}
{"url": "https://www.novinite.bg/articles/168070/Poredna-nedelya-na-protesti", "text": "И тази неделя ще се проведат протести в различни части на България.Жители на столичните квартали \"Обеля\" и \"Връбница\" се събират на втора демонстрация, за да изразят недоволството си от непрекъснатото застрояване на зелените площи в кварталите, лошата инфраструктура и липсата на достатъчно паркоместа и детски площадки.Протести, но срещу социалната несправедливост и цените на горивата ще има в Карлово, Хасково и Перник. Очаква се Подбалканският път София-Бургас да бъде блокиран. ", "date": "2018.12.02", "title": "Поредна неделя на протести"}
{"url": "https://www.novinite.bg/articles/168085/Martav-maj-be-otkrit-v-Plovdiv-rano-tazi-sutrin", "text": "Мъртъв човек е открит в района на Гарнизонна фурна в Пловдив тази сутрин, предаде Plovdiv24.bg. Починалият е 58-годишен, който по първоначални данни водел скитнически начин на живот. Няма данни за насилие, предполага се, че смъртта е настъпила в резултат на измръзване.Образувано е досъдебно производство.", "date": "2018.12.02", "title": "Мъртъв мъж бе открит в Пловдив рано тази сутрин"}
{"url": "https://www.novinite.bg/articles/168078/Planinski-spasiteli-okazaha-pomosht-na-maj-v-Pirin", "text": "Планински спасители оказаха помощ на 29-годишен мъж, пострадал при инцидент в Пирин, съобщава \"Фокус\".Акцията е проведена през нощта, като в нея са се включили 25 планински спасители.Младият мъж е паднал по стръмен склон от счупена козирка в района на Кончето в Пирин. Той е с травми на краката. Сигналът за инцидента е подаден на телефон 112 малко преди 16.00 ч. във вчерашния ден. Човекът е паднал в посока долината на връх Бански суходол. В акцията са се включили 25 планински спасители, като по-голямата част са от Банско, както и такива от Разлог и от Софийския отряд. Между 00.00 и 1.00 ч. тази нощ групите са стигнали до пострадалия и са го изолирали от студа, след това е започнала операцията по транспортирането му надолу. В 6.00 ч. тази сутрин акцията е приключва, като човекът е предаден на лечебно заведение.", "date": "2018.12.02", "title": "Планински спасители оказаха помощ на мъж в Пирин"}
