{"url": "https://www.novinite.bg/articles/182804/Ediniyat-sindikat-izliza-na-protest-drugiyat-shte-misli-oshte", "text": "Няма да се проведе обща национална демонстрация на КНСБ и КТ \"Подкрепа\" заради болничните идната седмица.КНСБ остава в готовност и ще организира или не протест, в зависимост от резултатите от обсъжданията в Националният съвет за тристранно сътрудничество, заявиха пред БНР от синдиката.Решението е на базата на допитване до синдикалните структури. Заседание на тристранката все още не е насрочено, няма и покана от премиера Бойко Борисов за среща със синдикалните лидери.От  КТ \"Подкрепа\" късно снощи са взели решение да проведат свой национален протест под надслов \"Болните работници не са престъпници\" на  27 ноември в сряда на площад \"Александър Батенберг\" от 11:00 часа, което ще съвпадне с провеждането на редовното правителствено заседание. По-рано през седмицата стачните комитети на двата синдиката обсъждаха провеждане на съвместен национален протест, въпреки заявеното от премиера, че първият ден боледуване няма да е за сметка на работниците . ", "date": "2019.11.23", "title": "Единият синдикат излиза на протест, другият – ще мисли още"}
{"url": "https://www.novinite.bg/articles/182787/Jena-pochina-ot-infarkt-lekar-obarkal-diagnozata-uvolniha-go", "text": "Лекар от Центъра за спешна медицинска помощ в Габрово е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит, съобщава БНР.Случаят е от 20 октомври. Тогава починалата по-късно 72-годишна жена от Габрово се почувствала зле и близките и извикали спешна помощ. След прегледа докторът преценил, че пациентката страда от гастрит и поставил обезболяващо лекарство. Жената се влошила и последвало повторно обаждане. Била транспортирана до болницата, където починала от масивен инфаркт. Близките и са убедени, че е станала жертва на лекарска небрежност.След проверка по случая директорът на Центъра за спешна медицинска помощ в Габрово – д-р Георги Шандурков е освободил медика, като поясни, че причината е несправяне с работата. Лекарят е бил в спешния център по втори трудов договор. Основният е с Областната болница в Габрово, където е специализант по неврология. ", "date": "2019.11.23", "title": "Жена почина от инфаркт, лекар объркал диагнозата, уволниха го"}
{"url": "https://www.novinite.bg/articles/182803/Evrosayuzat-kritikuva-Rusiya-za-noviya-j-zakon-sreshtu-chujdestrannite-agenti", "text": "Европейската служба за външна дейност определя окончателното приемане на медийния закон от руската Държавна дума, който разширява обхвата на т.нар. „чуждестранни агенти“, като практика, която определено е срещу ангажиментите на страната за спазване на човешките права, съобщи БНР.Тази седмица Думата прие окончателно поправки в закона, според които под понятието „чуждестранен агент“ попадат не само медии и неправителствени организации, но и журналисти.„Като се има предвид и без това вече ограниченото пространство за свободните медии, допълнителното разширяване на обхвата на закона е още едно обезпокоително действие срещу свободните и независими медии, достъпа до информация, а и опит допълнително да бъдат накарани да замлъкнат независимите гласове в Русия“, се казва в позицията на службата. Оттам подчертават, че подкрепят призива на ОССЕ законът да бъде премахнат.", "date": "2019.11.23", "title": "Евросъюзът критикува Русия за новия й закон срещу „чуждестранните агенти“"}
{"url": "https://www.novinite.bg/articles/182805/Silno-zemetresenie-v-Nova-Gvineya", "text": "Земетресение с магнитуд 6,1 разтърси индонезийската част на остров Нова Гвинея, съобщи БГНЕС, предаде Нова ТВ.То е регистрирано в 12:11 ч. централно гринуичко време. Епицентърът е разположен на 311,7 километра югоизточно от столицата на индонезийската провинция Западна Папуа - Маноквари. Огнището е на дълбочина 10 километра.Няма информация за пострадали и разрушения.", "date": "2019.11.23", "title": "Силно земетресение в Нова Гвинея"}
{"url": "https://www.novinite.bg/articles/182798/Obir-na-bijuterien-magazin-v-Sofiya-plyachkata-e-za-nad-15-bona", "text": "Магазин за бижута беше обран в София. Откраднати са скъпоценности за над 15 хиляди лева, съобщава БНР.Магазинът за бижута се намира на столичния бул.\"Ал.Стамболийски\". Пред полицията продавачката му обяснила, че вътре влезли няколко човека. Двама от тях я заговорили и я помолили да им покаже няколко от изложените скъпоценности. През това време техни съучастници успели да откраднат различни бижута на стойност над 15 хиляди лева.Полицията е започнала досъдебно производство по случая. Установяват се фактите, преглеждат се и камери в района. Издирват се извършителите. ", "date": "2019.11.23", "title": "Обир на бижутериен магазин в София, плячката е за над 15 бона"}
{"url": "https://www.novinite.bg/articles/182797/Moskva-vijda-v-shpionskite-skandali-v-Sarbiya-opit-da-ya-skarat-s-Belgrad", "text": "Руският посланик в Сърбия Александър Боцан-Харченко заяви по повод аферата с шпионажа, че никакви “скандални истории” не могат да навредят на отношенията между Сърбия и Русия, както и че не всички в света са доволни от тяхното сътрудничество и това е вид провокация Сърбия да се откаже от него.“Най-важното в цялата тази история е, че сега нашите двустранни отношения и приятелство между Сърбия и Русия са стабилни. Те са солидни, смислени, с такава перспектива и дълбочина, че никакви скандални истории или предполагаемо вербуване на сръбски от руски военен не може да навреди на нашите отношения”, заяви Харченко пред РТС, предаде БГНЕС.Той заяви, че често в навечерието на значими срещи на високо ниво “е имало някакви провокации, някакъв скандал”.Както добави посланикът, той е „свикнал“. “Независимо от това, продължават подобни провокации”, каза той.Според него най-важният въпрос за гражданите е дали няма да има вреда върху отношенията между двете страни и добави, че няма да има вреда, съобщава Бета.За него недоволството от сътрудничеството между Сърбия и Русия, нивото му, обема, съдържанието, може би е най-очевидно във военно-техническата сфера.“Има призив Белград да се откаже от всякакъв вид сътрудничество с Русия”, каза Харченко.Той също така заяви, че не разбира защо военно-техническото сътрудничество силно дразни другите съюзници на Сърбия, региона или дори някои други.Според него Русия предлага най-доброто по отношение на цена на оръжията, качеството, умереността и „затова в пазарния смисъл руският продукт съответства на Сърбия“.Както каза той, Русия “няма нищо против” да каже, че притеснява някоя суверенна страна да търгува с друга държава. ", "date": "2019.11.23", "title": "Москва вижда в шпионските скандали в Сърбия опит да я скарат с Белград"}
{"url": "https://www.novinite.bg/articles/182808/Pendarovski-i-Vuchich-Zapadnite-Balkani-tryabva-da-sa-edinni-pred-Bryuksel", "text": "На среща между президентите Александър Вучич и Стево Пендаровски бе заключено, че това, което липсва през всички изминали години, са истински инициативи в региона и че тези инициативи трябва да продължат и да обхванат всички страни от Западните Балкани. Само по този начин може да се действа по-убедително и по-силно, говорейки в един глас пред брюкселските институции, цитира МИА изявление за пресата на Четвъртия регионален младежки форум, проведен в Нови Сад, предаде БГНЕС.„С президентът Вучич се съсредоточихме върху европейската интеграция и популярната инициатива „Мини Шенген“, която съвместно заключихме, че е добра и допълваща процеса на присъединяване към ЕС, а не е заместване на членството, за което се спекулира в Брюксел и тук, в региона,“ каза Пендаровски.  ", "date": "2019.11.23", "title": "Пендаровски и Вучич: Западните Балкани трябва да са единни пред Брюксел"}
{"url": "https://www.novinite.bg/articles/182810/Ot-Vashington-prizovavat-Belgrad-da-razsledva-ruskiya-shpionaj", "text": "Държавният департамент на Съединените щати излезе с реакция на шпионския скандал в Сърбия и призова страната да разследва шпионската афера, в която участва руски разузнавач, предаде БНР.В съобщението се казва още, че \"руското правителство се стреми към дестабилизиране на Европа с военен натиск, злонамерени кибератаки и зловредно влияние в много страни, които са съюзници, партньори и приятели на Америка\". ", "date": "2019.11.23", "title": "От Вашингтон призовават Белград да разследва руския шпионаж"}
{"url": "https://www.novinite.bg/articles/182801/Vandali-naryazaha-gumite-na-koli-na-stolichna-ulica", "text": "Неизвестни нарязаха гумите на най-малко пет автомобила на столичната улица \"Черковна\" през изминалата нощ. Колите са били паркирани в района и са собственост на различни хора, които нямат връзка помежду си. Полицията в София издирва извършителите, предаде БНР.Преди време в същия район имаше друг подобен случай, при който отново пострадаха паркирани автомобили. По случая се води досъдебно производство.", "date": "2019.11.23", "title": "Вандали нарязаха гумите на коли на столична улица"}
{"url": "https://www.novinite.bg/articles/182783/Predimno-oblachno-temperaturite-padat-naj-mnogo-na-sever", "text": "Днес над страната ще преобладава облачно време, с временни разкъсвания на облачността над Югозападна България. На места в източната половина от страната ще продължи да превалява дъжд. В североизточните райони валежът ще е от дъжд и сняг и там ще има условия за заледявания. Ще духа слаб до умерен североизточен вятър. Максимални температури: в Северна България между 3 и 7 градуса, в Южна - между 8 и 13, сочи прогнозата на НИМХ.Атмосферното налягане е по-високо от средното за ноември – слабо ще се понижи.Над планините ще бъде предимно облачно, с временни разкъсвания на облачността над масивите от Югозападна България. Преди обяд все още на места ще има слаби превалявания предимно от сняг. Вятърът ще отслабне и ще е до умерен от юг. Максимална температура на височина 1200 метра около 5 градуса, на 2000 метра – около минус 1.Над Черноморието ще е облачно и на места ще превалява дъжд. Ще духа умерен вятър от север-североизток. Максимални температури на въздуха: 12-13 градуса. Температура на морската вода е 16-17. Вълнението на морето ще бъде 3-4 бала.", "date": "2019.11.23", "title": "Предимно облачно, температурите падат най-много на север"}
{"url": "https://www.novinite.bg/articles/182807/Papata-v-Yaponiya-za-da-propovyadva-sreshtu-yadrenite-orajiya", "text": "Папа Франциск пристигна в Япония днес, където се очаква да предаде твърдо антиядрено послание за мир в единствената страна, претърпяла нападение от атомна бомба. 82-годишният аржентинец изпълнява съкровена амбиция да проповядва в Япония, където преди години се надяваше да бъде мисионер, предаде БГНЕС.Той пристигна в Токио при силен дъжд и ветрове след обиколката си в Тайланд.Четиридневното му посещение ще започне с посещения в Нагасаки и Хирошима, градове завинаги свързани с ядрените бомби, хвърлени върху тях в края на Втората световна война, при което загиват най-малко съответно 74 000 души и 140 000 души.Във видеопослание до японския народ, преди да напусне Ватикана, Франциск се впусна в борба срещу “неморалното” използване на ядрено оръжие.“Заедно с вас се моля разрушителната сила на ядрените оръжия никога повече да не се отприщи в човешката история”, каза главата на 1,3 милиарда католици в света.Франциск посети Тайланд, където проповядва послание за религиозна толерантност и мир. Очаква се той да направи същото в Япония, страна с едва приблизително 440 000 католици сред население от 126 милиона.По-голямата част от японците практикуват смесица от шинто и будизъм, две тясно взаимосвързани религии, основаващи се на почитането на природата и духовете, но мнозина в Япония почитат и християнски празници като Коледа.Християните са издържали векове на кървави репресии в Япония, след като религията била въведена в страната от испански свещеник-йезуит през 1549 г. През 17 век Япония е затворена за външния свят и християните са били преследвани, измъчвани, разпъвани и давени, за да се откажат от вярата си. Когато Япония се отваря отново към света в средата на 19-ти век и мисионерите се завръщат, те били изумени, да открият около 60 000 тайно поддържащи вярата жива и последвали уникална версия на католицизма, смесена с японската култура и религиозни обреди.Очаква се Франциск да отдаде почит на тези така наречени „скрити християни“ – или „kаkure kirishitan“ на японски – по време на пътуването си в неделя до Нагасаки, където те били открити.Франциск ще посети и Хирошима и ще произнесе реч пред световноизвестния Мемориал на мира, който отбелязва деня на 6 август 1945 г., когато атомната бомба е хвърлена.В понеделник в Токио Франциск ще се срещне с жертви на “тройната катастрофа” – земетресението, цунамито и ядрения срив през 2011 г., опустошили големи части от Североизточна Япония.Неговото пътуване ще включва и срещи с новия император Нарухито и японския премиер Шиндзо Абе, както и изнасяне на меса на бейзболен стадион в Токио.На първия етап от последната си азиатска обиколка Франциск прекара три нощи в страната с будистко мнозинство Тайланд. Той се срещна с краля на Тайланд Ваджиралонгкорн, а също и с будисткия Върховен патриарх – главата на будистите в Тайланд – с готовност сваляйки обувките си по време на посещението, за да се придържа към местните обичаи.Братовчедката му сестра Ана Роса, която работи като мисионер в Тайланд от 1966 г., беше с почти постоянно присъствие до него по време на посещението, служейки за негов преводач.В последното си публично обръщение в Банкок понтифът изрази благодарност към малката католическа общност за топлото посрещане.“Оставям ви със задача: не забравяйте да се молите за мен!” ", "date": "2019.11.23", "title": "Папата в Япония, за да проповядва срещу ядрените оръжия"}
{"url": "https://www.novinite.bg/articles/182785/Denyat-za-sveti-Aleksandar-Nevski-e-katedralata-v-Sofiya-otbelyazva-hramoviya-si-praznik", "text": "Днес Светата Православна църква отбелязва паметта на св. благоверен княз Александър Невски, а Патриаршеската катедрала „Св. Александър Невски“ ще отбележи своя храмов празник, предаде БГНЕС.По този повод в Храм-паметника ще бъде отслужена архиерейска св. литургия от Негово Преосвещенство Мелнишки епископ Герасим, гл. секретар на Св. Синод и председател на църковното настоятелство при Патриаршеската катедрала.Негово Светейшество Българският патриарх и Софийски митрополит Неофит ще вземе молитвено участие. Началото на Светата Литургия е в събота от 9:30 часа.С отпразнуването на храмовия празник ще бъде отбелязана и 95-та годишнина от освещаването на Патриаршеския ставропигиален храм-паметник. Приканват се православните християни да вземат молитвено участие в духовното тържество на Патриаршеския ставропигиален храм-паметник.", "date": "2019.11.23", "title": "Денят за свети Александър Невски е, катедралата в София отбелязва храмовия си празник"}
{"url": "https://www.novinite.bg/articles/182786/Dneven-horoskop-za-sabota", "text": "Финансовите проблеми са по-сложни от обикновено, благодарение на някои много странни взаимодействия с приятели и роднини. Може да се наложи да поемете отговорност за някой друг. Доста добре се справяте с промяната, която ви се случва. Най-накрая разбирате, че няма незаменими неща и всичко се подрежда в даден момент, по един или друг начин. Днес ще наблюдавате определена ситуация, която по-късно ще се промени. Днес много лесно ще се пренатоварите, дори повече от допустимото. Това е подходящото време да се отдръпнете назад и да позволите на другите да се справят с трудните ситуации. Трябва да се върнете в играта веднага. Представителите на останалите зодии могат да намерят дневния си хороскоп ", "date": "2019.11.23", "title": "Дневен хороскоп за събота"}
{"url": "https://www.novinite.bg/articles/182800/Viceprezidentat-Darjavata-tryabva-da-polaga-poveche-grija-za-chitalishtata", "text": "Държавата трябва да полага необходимите грижа за съхранението читалищата, да подкрепя активно тяхното развитие. Това заяви вицепрезидентът Илияна Йотова на тържеството по повод 90 години от основаването на Народно читалище „Аура – 1929“ в столичния район Възраждане.Илияна Йотова изтъкна ролята на читалищата за опазване на българщината, за националната идентичност, за патриотичното възпитание на малки и големи. Тази роля не е подвластна времето, а е гарант за здравината на българското общество в бъдещето. „Това усещам при всяка среща, при всяко пътуване в различни краища на България и света. Носителите на възрожденския дух го разпространяват далеч извън пределите на родината. Типичните читалищни дейности са развити във всеки български културен център зад граница, във всяко българско училище. Тяхната магия е толкова силна, че успява да заплени дори и чужденците“, посочи вицепрезидентът.Вицепрезидентът връчи на председателя на читалището плакета на вицепрезидента - в знак на признание за активната дейност, духовното израстване и съхраняване на читалищните традиции и по повод 90 години от създаването на НЧ „Аура-1929“, гр. София.   ", "date": "2019.11.23", "title": "Вицепрезидентът: Държавата трябва да полага повече грижа за читалищата"}
{"url": "https://www.novinite.bg/articles/182795/Borisov-vodi-v-SASht-chetirima-ministri-sreshta-se-s-Tramp-v-ponedelnik", "text": "Министър-председателят Бойко Борисов ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон.В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк „Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата.В ръководената от министър-председателя Бойко Борисов официална делегация във Вашингтон ще участват вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов.  ", "date": "2019.11.23", "title": "Борисов води в САЩ четирима министри, среща се с Тръмп в понеделник"}
{"url": "https://www.novinite.bg/articles/182806/Karayancheva-zashtiti-Simeonov-za-novata-mu-dlajnost", "text": "Председателят на Народното събрание Цвета Караянчева застана зад избора на Валери Симеонов за заместник-председател на праламента. Пред журналисти в Златоград Караянчева коментира протестите по този повод на майките на деца с увреждания и исканата от тях оставка на Валери Симеонов.\"По правилник всяка парламентарна група има право да посочи заместник-председател. Г-н Валери Симеонов е един от ръководителите на един от коалиционните партньори, така че няма нищо чудно в това. За думите си като вицепремиер той понесе своя кръст, подаде оставка. Той е избран като народен представител и мисля, че няма нищо лошо в това неговата парламентарна група да го предложи на този пост. Не знам какво влагат протестиращите в личността на г-н Валери Симеонов. За мен той приключи с предния период и като народен представител има право да бъде избран\", заяви тя пред БНР.", "date": "2019.11.23", "title": "Караянчева защити Симеонов за новата му длъжност"}
{"url": "https://www.novinite.bg/articles/182796/KAT-s-aktivni-proverki-za-zimata-do-kraya-na-drugata-sedmica", "text": "Започна третият етап от Акция \"Зима\". Той е с акцент техническата изправност на превозните средства. От 21 ноември до края на месеца екипите на „Пътна полиция“ ще следят за подготвеността на автомобилите за движение в зимни условия.Основно внимание  ще се обръща за изправността на скъклопочистващата и осветителната системи, както и дали е изпълнено условието гумите да са подходящи за зимни условия или с дълбочина на протектора не по-малка от 4 мм. ", "date": "2019.11.23", "title": "КАТ с активни проверки за зимата до края на другата седмица"}
{"url": "https://www.novinite.bg/articles/182788/Atentat-sreshtu-policejski-uchastak-v-Kolumbiya-trima-uniformeni-sa-martvi", "text": "Трима полицаи бяха убити, а седем други - ранени при атентат срещу полицейски участък в Колумбия, предаде БНТ.В страната беше наложен полицейски час, след като антиправителствените протести прераснаха в сблъсъци между демонстранти и силите на реда, при които загинаха трима души. Десетки колумбийци се стекоха пред дома на президента Иван Дуке, за да протестират срещу мярката.На свой ред, президентът се ангажира с национален разговор за социалните политики в страната му.Недоволството на гражданите е срещу социалното неравенство, корупцията и погазването на човешките права.Колумбия е поредната южноамериканска страна, обхваната от социални протести.  ", "date": "2019.11.23", "title": "Атентат срещу полицейски участък в Колумбия, трима униформени са мъртви"}
{"url": "https://www.novinite.bg/articles/182809/Opitnite-programisti-u-nas-iskat-pone-5000-7000-leva-zaplata", "text": "Всеки трети IT специалист, работещ у нас, не е учил нищо подобно в университет или училище. Нещо повече, половината от тази група работници дори са самоуки. Това показват данните от национално проучване „Заплатите в софтуерния бранш“, проведено от Innovation Center и публикувано във връзка с провеждането на  съвместно с .Според проучването 16% от работещите в софтуерните компании у нас сами са се учили на това, което практикуват в момента. Други 13 на сто казват, че са ходили на частни уроци или пък на курс в някоя от софтуерните академии. На практика повече от половината нямат образование, пряко свързано с настоящата им работа. 14% имат висше образование, но по друга специалност. 11 на сто все пак са завършили ВУЗ, но с инженерна или друга математическа специалност. Със софтуерна или някаква друга ИКТ специалност са се дипломирали 44% от работещите в ИТ сферата, а дори има и 2%, които все още учат.Трима от четирима служители на софтуерните компании, развиващи дейност в България, имат професионален опит в тази сфера не повече от 5 години. Като сериозен дял – 23%, работят в нея от по-малко от една година. 19 на сто са със стаж между година и 3, а 22% - между 3 и 5 години. Най-старите кучета в бранша със стаж над 10 години са 16 на сто. Тези с опит в ИТ сферата между 7 и 10 години са 8 на сто, а между 5 и 7 години стаж имат едва 8% от запитаните. От всичко това става ясно, че софтуерните компании у нас са наистина най-динамично развиващият се сектор, тъй като огромна част от служителите им имат сравнително малък опит.Едва ли има човек у нас, който да не знае, че тези специалисти взимат едни от най-високите заплати. Но какви са тенденциите в последно време? Най-масовите месечни възнаграждения варират между 1000 и 7000 лева. Като превес имат заплатите до 3000 лева – обяснимо, след като по-голямата част от служителите, участвали в проучването, са с по-малък стаж. Ако трябва да се посочат конкретни цифри, между 1000 и 2000 лева заплата получават близо 25% от работещите в сектора. Между 2 и 3 хил. взимат около 16 на сто. Получаващите между 3 и 5 хил. лева на месец са приблизително 23%. Най-високо платените, естествено, са по-малко като дял, но все пак не и пренебрежимо малко. От 5000 до 7000 лева заплата получават 12% от работещите в сектора. Между 7 и 10 хил. на месец взимат около 5%, а над 10 бона е заплатата на около 3 на сто от IT-тата. А най-ниско платените с до 1000 лева заплати са около 13%. Което обаче означава, че дори и хора с под 1 година опит в сферата получават по-големи от средната за страната заплата.Както във всяка професия, така и в тази, макар и добре платени на фона на останалите, хората предпочитат да получават повече. Когато това се отнася до хората с над 5-годишен опит в сферата, едва 0.5% от участниците в изследването очакват да взимат по 3000 лева на месец. 18.2 на ст пък смятат, че трудът им трябва да струва между 3 и 5 хил. лв. Най-голям е делът на тези, които очакват да взимат по 5 до 7 хил. лв. на месец. Още повече – до 10 000 лв. заплата, очакват малко над 20 на сто. Още повече смятат, че трябва да взимат 4.4% от запитаните.Естествено по-скромни са очакванията на служителите с по-малък стаж. Около 2/3 от начинаещите програмисти очакват заплата между 1000 и 2000 лева. Или по-конкретно 67.3%. От 500 до 1000 лева устройват почти 12 на сто от „зайците“ в професията. 17.6 на сто оценяват труда и познанията си на 2-3 хил. лева на месец. Над 3000 пък смятат, че трябва да получават няма и 3% от участвалите в изследването новаци в програмирането.И макар да са сред най-добре платените у нас, има не малък дял от IT-та, които смятат, че трудът им е подценен по отношение на заплащането. На такова мнение са почти 16% от работещите в сектора. Близо 70 на сто пък смятат, че получават точно толкова, колкото трябва. А малко над 14% са на мнение, че заплатите в бранша дори са надценени.Може би и поради тази причина огромната част от запитаните не очакват заплатите в сектора да продължат да растат заради повишеното търсене. На такова мнение са близо 82%. На обратното обаче за повече от 18 на сто. ", "date": "2019.11.23", "title": "Опитните програмисти у нас искат поне 5000-7000 лева заплата"}
{"url": "https://www.novinite.bg/articles/182790/Pernishko-selo-se-vdigna-na-protest-zaradi-vodniya-rejim", "text": "Жители на пернишкото село Мещица се събраха на протест заради водния режим. Според графика те ще имат вода само веднъж на 48 часа, и то през нощта.„Ние искаме да имаме вода. Но това зависи от ВиК – Перник, а дружеството ни има като „трета ръка хора”, защото сме една шепа народ”, коментира недоволен жител на селото пред Нова телевизия.Водата едвам стига до хората, оплакаха се ощетените жители на Мещица. „Този режим не ни устройва. От градския резервоар водата преминава през ул. „Граово”, захранва един от кварталите и не може да стигне до нас. Преди час разговарях с директора на ВиК и той ми каза, че ще има корекция на режима за Мещица”, обясни кметът на селото Деян Станимиров. ", "date": "2019.11.23", "title": "Пернишко село се вдигна на протест заради водния режим"}
{"url": "https://www.novinite.bg/articles/182802/Angelkova-Razchitame-na-grajdanite-da-signalizirat-za-problemi-no-chesto-tova-ne-se-sluchva", "text": "Винаги сме близо до хората, местната власт и бизнеса, заедно обсъждаме и решаваме предизвикателствата в туризма. Само в диалог можем да се справим с проблемите пред устойчивото развитие на сектора. Това заяви министърът на туризма Николина Ангелкова на среща с обществеността в Созопол, на която беше дискутирано изграждането на защитна дига върху Централния плаж в Стария град. Срещу изкопните дейности през последните дни бе открита протестна подписка на граждани. Дискусията се състоя, след като министърът и експерти на ведомството спешно посетиха плажа.Министър Ангелкова бе приветствана от кмета на общината Тихомир Янакиев, който й благодари за бързото отзоваване след недоволството на созополчани. Тя също изказа признателност към жителите на града за проявената отговорност. Разпоредила съм дигата да бъде премахната, защото е нарушено уведомлението от концесионера за изграждането й. Във всички бъдещи действия много разчитам на вашата роля и на провеждането на срещи в този формат. За нас е важно да развиваме туризма, но само с общи усилия, и аз високо ценя тази гражданска енергия. В режим на диалог винаги сме на разположение, увери министърът.Същевременно тя изтъкна, че дигите не трябва да се заклеймяват с лека ръка, от тях има необходимост, за да предпазват от различни бедствия – наводнения имаше например в курорта „Св. Константин и Елена“. Всеки плаж е отделен случай и е задължително тези въпроси да се обсъждат с хората и бизнеса на място. Министърът обеща още в началото на следващата седмица да изпрати екип за нова проверка дали дигата е премахната.Министър Ангелкова припомни, че институцията е създала система за обратна връзка при нередности или нарушения, но често липсва гражданска позиция или конкретика със становище и препоръки. Винаги инициираме срещи на място и ще продължим този активен диалог не само при възникване на проблеми. С промените в Закона за туризма кметовете могат да разчитат на консултативните съвети по туризъм в общините, които на много места са все още неглижирани. Заложили сме да има пряка връзка и кметът да информира министъра за решенията на съвета, за да вървим от долу нагоре и това да става част от националната политика, каза още тя.Управлението на морските плажове е строго регламентирано в Закона за устройството на Черноморското крайбрежие и Закона за концесиите, посочи министър Ангелкова. Там ясно са разписани правата и задълженията на двете страни и ведомството взема съответните мерки при неспазване на договорите. Правим непрекъснати проверки по план и по сигнали и при констатирани нарушения на територията на плажа реагираме незабавно. От началото на годината назначихме и мобилни екипи за обиколки по крайбрежието още в рамките на зимния сезон, за да се следи своевременно подготовката на летния сезон, поясни тя. На сайта на ведомството има посочени телефони и мейли за сигнали за нередности и нарушения както по стопанисване на плажовете, така за местата за настаняване и хранене.По-рано днес министър Ангелкова съобщи при посещението си на Централния плаж в Стария Созопол, че предстои пълна инспекция на дейностите по изграждане на защитната дига, която ще бъде съборена. Разпоредих незабавна проверка по случая. Нашите експерти установиха, че категорично има разминаване от уведомлението на концесионера от 28 октомври, което сме получили заедно с Басейнова дирекция и общината. В него се твърди, че няма да се разрушава брегът и да се отнема пясък от ивицата. След проверката обаче бешеконстатирано, че има загребване на пясък именно от брега. Незабавно ще разпоредя да се възстанови предишното положение и да се събори дигата, коментира министър Ангелкова пред гражданите, недоволни с разкопаването, и пред компетентните органи. Ще наложим неустойка, която по договора с концесионера е 6900 лв. Изключително важно е обаче да се съобщава и обсъжда с хората какво се предприема на място, акцентира министър Ангелкова. Тя благодари за сигнала, подаден от жителите на Созопол, и заяви, че за да работим за устойчивото развитие на българския туризъм, трябва да обединяваме усилията си. Призовавам концесионерите да обсъждаме предварително важните теми в работата им. Основната задача пред тях е да се грижат за плажовете. Ако повторно искат да се изгради дига, това ще се случи след широко обсъждане, категорична бе министър Ангелкова. Басейнова дирекция-Варна забрани да се изземва пясък от ивицата тук, а концесионерът да изясни какво точно прави.Георги Пинелов, председател на Общинския съвет в Созопол, заяви, че има логика в действията на хората, които не желаят защитното съоръжение.Жителите на Созопол изразиха задоволство от решението на министерството за налагане на глоба и настояха в архитектурния резерват на Антична Аполония всички дейности да се съгласуват. Те благодариха за бързата намеса и за предприетите мерки, които изцяло успокояват обществеността в града. ", "date": "2019.11.23", "title": "Ангелкова: Разчитаме на гражданите да сигнализират за проблеми, но често това не се случва"}
{"url": "https://www.novinite.bg/articles/182791/Sabaryane-na-pyasachnata-diga-i-globa-za-koncesionera-na-plaja-v-Stariya-Sozopol", "text": "Пясъчната дига на плажа в Созопол ще бъде съборена, а концесионерът - глобен. Това стана ясно след разпоредената от министъра на туризма Николина Ангелова проверка на пясъчната дюна в града, предаде БНТ.От инспекцията е станало ясно, че действията на фирмата-концесионер са били различни от описаните в уведомлението, получено във ведомството.Министър Ангелова е разпоредила да бъде съборена дигата, за да може да се възстанови брега на морето. Неустойката, която ще бъде наложена по договора, е в размер на 6900 лева.", "date": "2019.11.23", "title": "Събаряне на пясъчната дига и глоба за концесионера на плажа в Стария Созопол"}
{"url": "https://www.novinite.bg/articles/182794/Ot-Belgrad-Deputat-i-ministar-s-nova-porciya-obidi-sreshtu-Balgariya", "text": "Председателят на парламентарната комисия за Косово Милован Дрецун отправи ново скандално обвинение срещу България. Само 24 часа след като заяви, че на територията на Сърбия действа голяма мрежа от български разузнавачи, Дрецун каза следното: “Българският министър на външните работи не може да дава уроци на един депутат от сръбския парламент. Тя /Екатерина Захариева, бел.ред./ няма да определя и какво ще говори един депутат”, предаде БГНЕС.В петък българският дипломат №1 остро осъди поведението на Дрецун. Захариева съобщи, че сръбският посланик в София ще бъде извикан по този повод в МВнР.Според Дрецун на практика “Захариева е реагирала на изнесената информация от президента Александър Вучич, че българското военно аташе се занимава с неразрешени действия”.“Вместо да реагира на изявлението на президента Вучич, тя реагира на казаното от мен и така изпраща послание до нашия президент. А той съобщи, че в близките дни ще имаме допълнителни данни за действията на разузнавателните служби от някои съседни държави на наша територия срещу интересите ни. Някои от съседните държави ще реагират много агресивно и нервно. На мен ми се струва, че нейното послание е следното: В този кръг от държави да не попадне и България”, каза още Дрецун.Той поясни, че действията на българското военно аташе са били свързани с разрешаването на политическия въпрос в южната част на страната, което било недопустимо. “Когато говорим за присъствието на разузнавателните структури и техните съюзнически мрежи, естествено имам предвид Косово”, каза още Дрецун и припомни “ролята на България по време на въздушната операция на НАТО през 1999 г., когато Атлантическия пакт използвал българските данни за бомбардировки и те са били на 4-то място по качество”.“Въпросът е колко членове на българските служби са замаскирани в състава на ЮНМИК и КФОР /силите на ООН и НАТО в Косово, бел.ред./ Изглежда, че с моето изявление съм ударил в десятката и поради тази причина последва такава агресивна и нервна реакция. Тя е неприемлива и непремерена. Ние решаваме нашите въпроси по такъв начин, за да не може други да ни се месят отвън. Според мен обаче някои съседни държави се опитват да се намесят…Добрите отношения не се изграждат чрез признаването на лъжливата държава Косово или пък чрез отказа от изграждането на “Южен поток”.Дрецун обеща “много скоро обществеността да научи подробна информация за действията на замаскирания разузнавателен център в Скопие, където имало служители от Северна Македония, Хърватия и България”. Той не “изключва вероятността работата на този център да е свързана с шпионската афера в Белград и срещите на руския и сръбския офицер”. Видео кадри от тези срещи бяха публикувани в началото на седмицата.За новите обвинения срещу страната ни Милован Дрецун използва сръбската редакция на руската агенция “Спутник”. Изявлението му дойде само няколко часа след друга атака срещу България – тази на военния министър Александър Вулин.България умее да допуска друг да й избира приятелите й и враговете й. Сърбия не допуска подобно нещо. Като независима държава сама решава за себе си и сама избира приятелите си, каза Вулин, който се счита за най-близкия министър на президента Александър Вучич.Коментарът на министъра на отбраната бе разпространен от държавната новинарска агенция Танюг. Вулин оглавяваше Комисията за Косово преди този пост да бъде зает от скандалния Дрецун.“България има своите проблеми и нека се грижи за тях”, каза още Вулин по повод изявлението на Екатерина Захариева, която остро осъди поведението на Дрецун. Захариева съобщи, че сръбският посланик в София ще бъде извикан по този повод в МВнР.Военният министър Александър Вулин бе сред най-близките на семейството на бившия сръбски диктатор Слободан Милошевич. Той бе сред водещите фигури в партията на съпругата на Милошевич Мира Маркович – Югославска левица. По време на протестите срещу режима на Милошевич през зимата на 1997 година, когато полицията използва водни струи, за да разпръсне студентите, Вулин каза следното: Не е вярно, че сме поливали със студена вода при минус 6 градуса демонстрантите. Нали не трябваше да ги поливаме с топла вода.   ", "date": "2019.11.23", "title": "От Белград: Депутат и министър с нова порция обиди срещу България"}
{"url": "https://www.novinite.bg/articles/182793/Djulian-Asanj-svalil-50-kila-v-zatvornicheska-bolnica-e", "text": "Основателят на „Уикилийкс” Джулиан Асанж е отслабнал с 50 килограма и в момента се намира в британската затворническа болница, разкри 80-годишният му баща Джон Шиптън, цитиран от РИА “Новости”, предаде БГНЕС.Бащата сподели, че се опасява от екстрадирането на Джулиан в САЩ, където може да бъде осъден на 175 години затвор и да умре там. Освен това Джон Шиптън отказва да напусне Европа, докато синът му не се окаже на свобода.„Примирих се, че Джулиан може да умре в затвора. Казвам това не просто като баща. Това е факт”, каза австралиецът, който миналата седмица бе в Берлин.Изданието отбелязва, че Шиптън е пазил мълчание в продължение на 9 години и не е коментирал обвиненията, предявени срещу сина му, но сега е решил да говори. Причината е растящата тревога, че Джулиан може да бъде екстрадиран в САЩ. ", "date": "2019.11.23", "title": "Джулиан Асанж свалил 50 кила, в затворническа болница е"}
{"url": "https://www.novinite.bg/articles/182799/KEVR-ViK-Pernik-e-iztochvalo-poveche-voda-ot-razreshenoto-ot-yaz-Studena", "text": "Комисията за енергийно и водно регулиране (КЕВР) излезе с официално писмо по повод изпратени от омбудсмана Диана Ковачева въпроси за водния режим в Перник.Регулаторът е изискал от местното ВиК информация по случая. В писмото се казва, че за периода януари-октомври 2019 година притокът в язовира е 11 908 млн. куб. метра, а разходът за питейно-битово водоснабдяване 16 577 млн. куб. м вода. Разрешеното от МОСВ количество за този период е 15 500 млн. куб м вода, или дружеството е използвало 1 млн, куб м. Повече, предадоха БГНЕС и БНТ.За периода юли-октомври се наблюдава трайна тенденция за намаляване на наличния обем на язовира като към края на октомври достига 6 408 млн. куб. м – съответно 15 590 млн. през 2018 г. и 12 751 млн. през 2017 г.Според справката в началото на годината наличният обем е бил по-голям спрямо предходните две години, се казва още в писмото на ВиК до регулатора. ", "date": "2019.11.23", "title": "КЕВР: ВиК-Перник е източвало повече вода от разрешеното от яз. „Студена“"}
{"url": "https://www.novinite.bg/articles/182789/Lakeri-bez-granici-Usloviyata-za-bejancite-v-Garciya-veche-sa-nechoveshki", "text": "Ситуацията с бежанците на гръцките острови е трагична, може би по-лоша от най-лошата в света и хората са загубили дори надежда и потребност да живеят, казва Христос Христу, международен директор на неправителствената организация “Лекари без граници” (МСФ), предаде БГНЕС.\"Ситуацията на островите е трагична и причината, която я прави още по-трагична, са не само лошите, бих казал, нечовешки условия, в които живеят, не само многобройните нови препятствия, които се появяват пред тях по отношение на достъпа до здравни услуги, процеса на убежище, нито дори ежедневните условия на живот. Това, което прави ситуацията още по-лоша, е тяхното психично здраве, което е достигнало своя предел. Сравнявайки го с други части на света бих казал, че може да е по-лошо от най-лошите места в света, защото виждам празни погледи у деца и възрастни, които са загубили дори надеждата и потребността да живеят“, казва международният директор на „Лекари без граници“.Христу обясни на МИА, че няма конкретни данни за това колко бежанци и мигранти продължават да използват вече затворения балкански маршрут, през който обаче все още има нелегални преминавания.Той каза, че условията, в които живеят бежанците и търсещите убежище, са толкова лоши, че дори нямат питейна вода в Самос, а някои идват с надеждата да останат за кратко, но престоят им продължава дори до три години.„Близо четири години след прилагането на Споразумението ЕС-Турция имаме 37 000 души, които живеят в нелегални лагери и напълно губят достойнството си. Хората са в капан в условия, които могат да се сравнят с най-лошите места, в които МСФ работят по целия свят. В някои части на лагера „Мория“ има една тоалетна за 200 души, а в Самос е още по-лошо – една за 300 души. Само да ви напомня, че международните стандарти са една тоалетна на 20 души“, каза Христу.По отношение на новата политика на гръцкото правителство за затваряне на съществуващи лагери и изграждане на затворени центрове на тяхно място, директорът на „Лекари без граници“ каза, че решението не е да се затворят контролните пунктове и да се изгради нещо, което може би ще има по-добри условия, но което в същото време може да се превърне в затвор.На среща с чуждестранни кореспонденти в Гърция международният директор на „Лекари без граници“ представи и снимки на импровизираните лагери на Самос и Лесбос, тоест палатките, в които се настаняват бежанци и мигранти, живеещи в това, което според него, са напълно нечовешки условия, призовавайки тази „човешка трагедия да спре веднага“.Въпреки непрекъснатото прехвърляне на търсещите убежище от островите в други части на Гърция, броят на бежанците и мигрантите в Лесбос, Хиос, Самос, Лерос и Кос остава изключително голям. Хубавото време е особено “благоприятно” за контрабандистите и всеки ден има нови пристигания на мигранти.От понеделник до четвъртък, само за четири дни, по официални данни на гръцкото правителство, са пристигнали 1 807 бежанци и мигранти, а само 391 са били прехвърлени от островите в други части на страната. Към 21 ноември 2019 г. 38 479 бежанци и мигранти пребивават на гръцките острови източно от Егейско море, повечето от тях – 18 163 на Лесбос и 15 946 в лагера „Мория“, който има капацитет за настаняване за 2 840 души.   ", "date": "2019.11.23", "title": "Лакери без граници: Условията за бежанците в Гърция вече са нечовешки"}
{"url": "https://www.novinite.bg/articles/182792/Patriarhat-zove-za-pravda-mir-lyubov-bratstvo-razbiratelstvo", "text": "“Патриаршеската ни катедрала носи името на св. Александър Невски, който е казал Бог не е в силата, а в правдата. Да бъдем носители на правда, мир, любов, братство, разбирателство. За много години!”, заяви пред БГНЕС на влизане в храма българският патриарх и Софийски митрополит Неофит.Негово Светейшество взе молитвено участие в архиерейска св. литургия по повод храмовия празник и 95-та годишнина от освещаването на Патриаршеския ставропигиален храм-паметник. Службата беше отслужена от Мелнишки епископ Герасим, гл. секретар на Св. Синод.На днешния ден църквата отбелязва също паметта на св. благоверен княз Александър Невски. Той е роден е около 1220 година. На 6-годишна възраст е посветен във войнството. На 16 години поел управлението на Новгород.Княз Александър повел руските войски срещу шведско нашествие. Предвождал многобройна войска и разгромил настъпващите орди като се уповавал на Бога.Обявен е за светец през 1547 година. Името му означава защитник на мъжете и войн на вярата. ", "date": "2019.11.23", "title": "Патриархът зове за правда, мир, любов, братство, разбирателство"}
{"url": "https://www.novinite.bg/articles/182784/Roditeli-na-protestno-shestvie-v-Sofiya-iskat-otmyana-na-Zakona-za-socialnite-uslugi", "text": "Национален протест - шествие организира сдружение \"Родители обединени за децата\" /РОД/ в София. Той ще започне от 13:00 часа, а началната точка е езерото “Ариана” в столицата.Протестното шествие, което ще завърши пред сградата на парламента, е част от поредицата организирани протестни действия, в които българските родители по мирен начин демонстрират категоричното си желание за пълна отмяна на Закона за социалните услуги (ЗСУ) и произтичащите от него промени в редица български закони, влизащи в сила от началото на 2020 година.Българската родителска общност за пореден път ще заяви по недвусмислен начин своята готовност за пълно и категорично противопоставяне на това антибългарски, антисемейно, антихуманно законодателство, което ще овласти НПО-та със съмнителна дейност и цели, делегирайки им недопустими правомощия за вмешателство в интимното, сакрално лично пространство на българското семейство.“До момента в голямата си част законотворящите органи в страната остават слепи и глухи за апелите на българските родители. Изключение прави само ПП \"Атака\" , от чието име депутатът Десислав Чуколов внесе законопроект за отмяна на ЗСУ. Вярваме, че българските политици ще проявят мъдрост и ще се обединят в името на българското семейство като подкрепят отмяната на Закона за социалните услуги”, казват организаторите на протеста. ", "date": "2019.11.23", "title": "Родители на протестно шествие в София, искат отмяна на Закона за социалните услуги"}
