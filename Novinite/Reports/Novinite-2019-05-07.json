{"url": "https://www.novinite.bg/articles/175123/Evropejskata-smetna-palata-proveryava-stroitelstvoto-na-patishta-v-Balgariya-Chehiya-Polsha-i-Ispaniya", "text": "Европейската сметна палата започна проверка на еврофинансирането за мрежата от пътища в България, Чехия, Полша и Испания. Одиторите ще разгледат дали действията на Европейската комисия (ЕК) и отпуснатите средства осигуряват напредък на държавите членки към навременно завършване на мрежата и по-добра свързаност за гражданите, става ясно от съобщение на институцията.\r\nПътният транспорт все още е основната форма на сухоземен транспорт на хора и стоки в ЕС и се очаква да запази тази позиция в обозримо бъдеще, посочват одиторите. Изграждането на пътища и подобряването на тяхната достъпност има значение и за стимулирането на икономически растеж. Към 2016 г. в транспортния сектор работят повече от 11 млн. души - над 5% от работната ръка в ЕС.\r\nПрез 90-те години ЕК си поставя за цел да разработи трансевропейска транспортна мрежа (TEN-T), която включва и пътна инфраструктура. Нейната цел е до 2030 г. да бъдат завършени девет основни коридора с дължина около 40 хил. км. от Балтийско море до Атлантика и от Скандинавия до Средиземноморието.\r\nТези коридори имат представляват по-голямата част от основната мрежа. Освен това е поставена цел за завършване на широкообхватната мрежа до 2050 г., която ще осигури достъпност и свързаност на всички региони в Европа.\r\nФинансирането от ЕС за пътна инфраструктура в периода 2007-2020 г. възлиза на около 82 млрд. евро, половината от които са изразходвани за основната и широкообхватната мрежа. Основните получатели на това финансиране са централно- и източноевропейските държави членки.\r\n„Съществува риск цялата основна мрежа на ЕС да не бъде завършена навреме“, коментира Джордже Пуфан, членът на Европейската сметна палата, който отговаря за одита.\r\nЗавършената пътна мрежа между държавите членки и техните региони може да съкрати времето за транспорт на пътници и стоки, като същевременно увеличи капацитета и подобри пътищата.\r\nПътната мрежа за целия ЕС обаче все още е непълна. Държавите членки в Централна и Източна Европа например не са добре обслужени от връзки изток-запад, нито са свързани помежду си.\r\nОдиторите ще разгледат дали основната мрежа за ЕС напредва съгласно планираното, както и дали Комисията следи за изпълнението на следните въпроси:\r\n- националните пътни планове да дават приоритет на завършването на основната мрежа навреме и тя да бъде поддържана в добро състояние;\r\n- финансирането от ЕС за пътища да е насочено към приоритета за завършване на основната мрежа.\r\nЩе бъдат извършени проверки в България, Чешката република, Полша и Испания. Очаква се одитният доклад да бъде публикуван в началото на 2020 г.\r\nДеветте транспортни коридора са: Атлантически, Балтийско-адриатически, Средиземноморски, Северно море - Балтийско море, Северно море-Средиземно море, Изток-Източно Средиземноморие, Рейнско-алпийски, Рейнско-Дунавски, Скандинавско-средиземноморски.\r\n", "date": "2019.05.07", "title": "Европейската сметна палата проверява строителството на пътища в България, Чехия, Полша и Испания"}
{"url": "https://www.novinite.bg/articles/175121/MVR-s-goreshta-liniya-za-narusheniya-na-izborniya-proces", "text": "при подготовката и произвеждането на изборите за членове на Европейския парламент от Република България на 26.05.2019 г., съобщиха от МВР.Подаваните на откритата линия сигнали трябва да са относими към дейността на МВР по време на изборния процес. ", "date": "2019.05.07", "title": "МВР с гореща линия за нарушения на изборния процес"}
{"url": "https://www.novinite.bg/articles/175126/V-obshtina-Teteven-byaha-pochisteni-nereglamentirani-smetishta", "text": "В изпълнение на задълженията на кметовете на общини, съгласно чл.19, ал. 3, т. 15 от Закона за управление на отпадъците за организиране, почистването на нерегламентирани сметища и във връзка с наличието на замърсени терени, в община Тетевен бе извършено почистване на осем нерегламентирани сметища.Това се случи в периода от 26.03.2019 г. до 05.04.2019 г. Извършени бяха дейности по събиране и натоварване на отпадъците с багер и/или ръчно, разтоварване на отпадъците – около 144 куб. метра отпадъци. Осъществен бе превоз с тежкотоварни автомобили до Претоварна станция за битови отпадъци в с.Гложене – 18 курса до там. Подравняване /разриване/ на отпадъци – 1 280 кв. м. площ. Почистените замърсени терени на територията на Община Тетевен бяха следните: 1. с. Български извор, м. „Боаза“ - нерегламентирано сметище по пътя Боаза – Тетевен в дясно от пътя при спирката и при отбивка след първия завой; 2. с Български Извор, м. „Боаза“ – Нерегламентирано сметище по пътя за с.Торос, на територията на бившия къмпинг; 3. с. Български Извор - Нерегламентирано сметище по пътя за град Ловеч, на около 1.5 км вляво от пътя в посока Ловеч; 4. с.Гложене - Нерегламентирано сметище в м.Асен – в ляво от пътя в посока м. „Боаза”, при входа за гъбарника, ул. „Й.Врачев”; 5. с.Гложене - Нерегламентирано сметище вдясно от пътя Боаза – Тетевен – бивша Асфалтобаза; 6. с.Гложене - Нерегламентирано сметище вляво от пътя Боаза – Тетевен – бившата кариера – вляво от пътя; 7. с.Гложене - Нерегламентирано сметище вдясно от пътя Боаза – Тетевен – в двора на бившето предприятие „Мрамор и гранит“; 8. с.Гложене, м. „Байнов поток“ - Нерегламентирано сметище в близост до старо общинско сметище в м.Байнов поток. Община Тетевен призовава жителите и гостите да опазват околната среда и да изхвърлят своите отпадъци на съответните предназначени места! Нека запазим тетевенската природа такава каквато е – красива и величествена!", "date": "2019.05.07", "title": "В община Тетевен бяха почистени нерегламентирани сметища"}
{"url": "https://www.novinite.bg/articles/175127/EK-moje-da-sankcionira-Balgariya-za-taksata-bitovi-otpadaci", "text": "Европейската комисия е възложила проучване за прилагането на принципа \"замърсителят плаща\" във всички държави-членки на ЕС, вкл. България, съобщиха от Българската стопанска камара (БСК). Това проучване е завършено и резултатите са в процес на обработка и преценка.\r\n\"Комисията няма да се колебае да предприеме действия срещу държавите-членки, в които националното законодателство и/или практика не са в съответствие с принципа \"замърсителят плаща\", се казва в писмо от ГД \"Околна среда\" на ЕК до БСК, цитирано в прессъобщението. Повод за писмото е жалба до ЕК (Референтен номер CHAP (2016) 02321), заведена от БСК срещу определянето на таксата за битови отпадъци (ТБО) в България на основата на стойността на имота или балансовата стойност на активите, вместо на количеството генерирани отпадъци.\r\nВ писмото си ЕК информира, че службите на Комисията са извършили обстойно разглеждане на жалбата и са установили, че българското законодателство предвижда конкретни мерки за прилагане на принципа \"замърсителят плаща\" от 2015 г., но националните власти няколко поредни години отлагат влизането в сила на тези мерки. \"Според информацията, с която Комисията разполага, последните изменения на Закона за местните данъци и такси осигуряват подходяща методология за изчисляване на таксата за битови отпадъци. За съжаление, националните власти решиха още повече да отложат влизането в сила на съответните разпоредби - до 2022 г.\", се уточнява в писмото.\r\nПоради факта, че вече е извършено общоевропейско проучване на проблема, службите на Комисията са взели решение да прекратят разследването по повод жалбата на БСК, но ако е необходимо, ще предприемат действия срещу България по тяхна инициатива, се изтъква в прессъобщението. От БСК припомнят, че от 2003 г. насам БСК полага усилия да бъде променен начинът на изчисляване на таксата, вкл. чрез предложения за нормативни промени, официални становища до всички компетентни институции, съдебни процедури. В резултат на тези усилия, през 2015 г. нормативно проблемът беше решен, но влизането в сила на законовите промени се отлага неколкократно, като последното отлагане е за 2022 г.\r\n", "date": "2019.05.07", "title": "ЕК може да санкционира България за таксата \"битови отпадъци\""}
{"url": "https://www.novinite.bg/articles/175114/Borisov-Pozdravyavam-vsichki-myusyulmani-s-nastapvaneto-na-Ramazan", "text": "Поздравявам всички мюсюлмани с настъпването на свещения за тях месец Рамазан. Това написа във Фейсбук министър-председателят Бойко Борисов. Пожелавам им здраве, благоденствие и да продължим да живеем в мир и разбирателство помежду си, пише Борисов.", "date": "2019.05.07", "title": "Борисов: Поздравявам всички мюсюлмани с настъпването на Рамазан"}
{"url": "https://www.novinite.bg/articles/175107/Gradushka-pomete-Brestovene", "text": "Градушка удари кубратското село Брестовене в късния следобед вчера. Това съобщи кметът Фикрет Емин.Ледената покривка е била между 4 и 5 см. Градушката е унищожила зеленчуковите градини на хората и овощната градина край селото.По думите му, сериозни щети има и по земеделските площи. Почти 70% са пострадали насажденията със слънчоглед, царевица и пшеница. Повечето от тях не са застраховани и днес ще отида в Държавен фонд \"Земеделие\", за да търся възможности за обезщетение, заяви кметът на Брестовене, цитиран от БНР.От градушката е пострадало и съседното село Сушево.", "date": "2019.05.07", "title": "Градушка помете Брестовене"}
{"url": "https://www.novinite.bg/articles/175104/Otbelyazvame-Mejdunarodniya-den-na-radioto-i-televiziyata", "text": "Днес е Международният ден на радиото и телевизията. На 7 май през 1895 г. Александър Попов представя своето ново откритие. Той демонстрира за първи път пред Руското физическо дружество в Санкт Петербург изобретения от него уред за предаване и приемане на електрически колебания на големи разстояния без проводник.Преди 116 години в Санк Петербург Александър Попов показва своето изобретение. Устройството е имало кохерер и електрически звънец с чукче, с което са приемани сигнали, излъчени с морзовата азбука. Апаратът на Попов давал възможност за първи път да се приемат радиосигнали, носещи информация чрез радиовълни и отваря пътя към създаването на други радиоустройства, позволяващи практическо използване на радиовълните. От една зала на университетската сграда Попов изпраща в друга думите \"Хайнрих Херц\", които председателят на дружеството възпроизвежда на черната дъска, припомня БГНЕС.Така името на Хайнрих Херц въвежда безжичното предаване на съобщения на разстояние. Именно това, че не само са излъчвани радиовълни, а чрез тях е предадена информация, е основата на претенцията Попов да се сочи за откривател на радиото.През 1899 г. той включва към уреда телефонна слушалка и създава възможност за слухово приемане на сигналите. През 1907 г., според договор между българското и руското правителство, до село Франга (днес Каменар), северно от Варна, започва работа първият български безжичен телеграф.През лятото на 1911 г. на борда на крайцера \"Надежда\" започва да работи радиостанция, а на 1 май 1912 г. влиза в редовна експлоатация първата българска брегова радиостанция до село Франга, \"която служи за приемане и предание на телеграми от странство и България\". Впоследствие, радиото навлиза в масова употреба и в България, като става едно от основните средства за далекосъобщения.Този ден се чества в Русия като Ден на радиото и в България като Ден на радиото и телевизията.В много страни обаче се оспорва първооткривателството на Попов за сметка на италианеца Гулиелмо Маркони, носител на нобелова награда за физика през 1909 г. Но името му се свърза и с членството във фашистката партия на Мусолини.", "date": "2019.05.07", "title": "Отбелязваме Международния ден на радиото и телевизията"}
{"url": "https://www.novinite.bg/articles/175128/V-obshtina-Cenovo-startira-razdelno-sabirane-na-otpadaci", "text": "В деветте населени места на община Ценово стартира кампания за разделно събиране на отпадъци. За нуждите на населението ще бъдат разпределени 226 жълти и зелени контейнери. Жълтите са предназначени за хартия, метали и пластмаси, а в зелените ще се събират стъклени опаковки.Освен това на различни места в селата ще бъдат разположени 14 контейнери с голяма вместимост, в които да се изхвърлят растителни остатъци от градините и личните стопанства. Началото на кампанията съвпадна с откриването на новото регионално депо в Бяла. „Започваме активна разяснителна кампания сред жителите на общината. По-сериозно внимание и усилия ще бъдат насочени към децата и младите хора. Нашата идея е да ги насърчим да не изхвърлят общо боклуците, а да ги разпределят. Информационни материали ще бъдат предоставени на всяко кметство. Със сигурност началото ще бъде много трудно, но задължително трябва да успеем“, сподели Рейхан Кямилова – главен специалист „Екология, чистота и туризъм“ в общинската администрация. Според новите изисквания разделното събиране на отпадъци ще доведе до реално намаляване на разходите, които ще рефлектират върху такса смет на гражданите. В новото регионално депо е монтирана специална сепарираща инсталация, която ще позволи разделянето на отпадъците. Те ще се преработват и рециклират, след което ще се продават като суровини за производство.Така ще са намалят разходите за издръжка, обяснява екологът в община Ценово. За нуждите на общината вече е предоставен и специализиран камион, който ще извозва оставеното в контейнерите до сметището в Бяла. Паралелно с него ще продължи да работи и другата сметосъбирачна машина, с която ще се извозват смесените битови отпадъци.", "date": "2019.05.07", "title": "В община Ценово стартира разделно събиране на отпадъци"}
{"url": "https://www.novinite.bg/articles/175115/Balgari-i-makedonci-zaedno-otbelyazaha-Denya-na-hrabrostta-6-maj-na-Balgarskiya-voenen-memorial-v-Novo-selo", "text": "Заупокойна Близо 600 българи и македонци заедно почетоха паметта на загиналите български воини в деня на небесния покровител на българската армия Св. Георги. Съвместното празнично честване се организира за 13-та поредна година от Фондация Българска Памет и д-р Милен Врабевски,  като по традиция то се провежда на Българския военен мемориал в Ново село, Македония.Стотици ученици, граждани и общественици от двете страни на границата заедно отбелязаха Деня на храбростта на Военното светилище, където са положени тленните останки на 71 български войници, загинали в Балканската, Междусъюзническата и Първата световнa войнa. Те произхождат от всички области на днешна България и на отнетите с Ньойския договор територии на Стара България.Сред гостите на събитието бяха председателят на Фондация Българска Памет д-р Милен Врабевски, който е и инициатор на родолюбивата инициатива, посланикът на Р. България в Р. Северна Македония Н. Пр. Ангел Ангелов, кметът на Петрич Димитър Бръчков, кметът на Ново село Горан Цветков и председателят на Движение за национална кауза Андрей Арнаудов. „Днешното традиционно честване на 6 май, Деня на храбростта, ни дава повод да си спомним за миналото през призмата на настоящето и бъдещето. Благодарение на работата ни през годините тук се говори за България с добро. Със собствените си инвестиции даваме един добър пример за евроинтеграция с реални измерения, защото най-важното нещо е да случват нещата по посока важността на България и нейното регионално значение за интеграцията на Западните Балкани. Искрено вярвам, че с това съвместно празнично честване и многобройните инициативи, които имаме с младите хора от региона, допринасяме за добросъседския диалог и солидарност между България и Македония в перспективата на общото ни европейско бъдеще“, заяви д-р Милен Врабевски.Заупокойна молитва в памет на падналите герои бе отслужена от Негово Високопреосвещенство Струмишкия митрополит Наум. За поредна година по покана на Фондация Българска Памет в поклонението взе участие Детският хор и Духовият оркестър към НМУ „Любомир Пипков“ – София, както и 400 младежи от Югозападна България, Македония и Западните покрайнини. С полагане на венци от името на българските държавни институции, почит към паметта на падналите в защита на националните идеали бе отдадена от гвардейците от Националната гвардейска част. По време на събитието бяха наградени ученици от Струмица, Македония за успешно участие в конкурса на Фондация Българска Памет за есе на тема „Личността на Дядо Герасим Струмишки“. ", "date": "2019.05.07", "title": "Българи и македонци заедно отбелязаха Деня на храбростта 6 май на Българския военен мемориал в Ново село"}
{"url": "https://www.novinite.bg/articles/175108/Borisov-obeshta-podkrepa-za-postradalite-ot-gradushki-v-Plevensko", "text": "Премиерът Бойко Борисов възложи на изпълнителния директор на Държавен фонд \"Земеделие\" да замине за Българене, Плевенско и на други места, за да се оценят щетите от падналите градушки.„Ще се опитаме да помогнем на хората“, каза министър-председателят пред журналисти на летище \"София\" след като изпрати папа Франциск.Има фонд, който е към националните доплащания към еврофондовете, чрез който можем да помогнем, уточни премиерът.По разпореждане на Борисов правителствения самолет Фалкон във вторник заминава за Москва, за да върне в страната Павел Василев, директор на Българския културен институт на България в руската столица.Павел Василев получи инсулт и до скоро беше забранено транспортирането му. Парите за полета са платени от депутатите от ГЕРБ, а ние представихме самолета, каза Борисов.", "date": "2019.05.07", "title": "Борисов обеща подкрепа за пострадалите от градушки в Плевенско"}
{"url": "https://www.novinite.bg/articles/175098/Nad-20-ot-karlejite-sa-nositeli-na-lajmska-bolest", "text": "\r\nПролетта е сезонът на кърлежите. На много места в страната започна обработката на тревните площи срещу тях, но въпреки това човек лесно може да бъде ухапан. \r\n\r\nОт Националния център по заразни и паразитни болести предупредиха, че над 20% от кърлежите са носители на лаймска болест.\r\nЕпидемиологът проф. Мира Кожухарова обясни пред Bulgaria ON AIR, че лаймската болест не е много опасна, но задължително трябва да бъде лекувана. Тя обаче разкри, че на места в Южна и Източна България има случаи, в които ухапването от кърлеж предизвиква хеморагична треска, която може да доведе дори до смърт.\r\n\"Лаймската болест е най-често срещането заболяване, което произлиза от животни и се предава от кърлежи. Характерно е, че болният не е заразен. Ако бъдат ухапани хората могат да се обърнат към лекар, за да го извади. В Южна и Източна България има две по-опасни болести, които се предават от кърлежи и от които се умира - два вида хеморагични трески. При ухапване мястото става леко зачервено, ако то започне да нараства, това може да е знак за начална форма на лаймска болест. Процесът се развива между 3 и 30 дни. Човек трябва да се наблюдава за висока температура, общо неразположение. Лаймската болест се лекува с антибиотици\", предупреди Кожухарова.\r\nТя допълни, че най-добрият метод се предпазване от кърлежи е носенето на дълги панталони и чорапи, когато се ходи на място с висока трева и много храсти.\r\nПо думите й препаратите, с които се пръскат тревните площи против кърлежи, не са опасни за хората и домашните любимци.\r\n", "date": "2019.05.07", "title": "Над 20% от кърлежите са носители на лаймска болест"}
{"url": "https://www.novinite.bg/articles/175099/Mareshki-Po-dobre-policaj-vav-vsyako-selo-otkolkoto-samoleti-na-Graf-Ignatievo", "text": "Поредната вандалщина на роми в Пловдивска област потвърждава нашата теза, че ВМРО тласка България към циганизация като им дава още привилегии. За кой ли път лъжат българите. Обещаха, че ще работят за полицай във всяко село. Резултатът до момента е нула. Смешен и жалък е опитът на кандидати за евродепутати от ВМРО да прехвърлят вината на друг. Две години се правят, че не са във властта, за да не носят отговорност за нищо. Такива хора ние наричаме политически измамници.Нужни са спешни мерки, които да гарантират сигурността на всички български граждани! Веднага да бъдат назначени полицаи във всяко село. Аргументите на ВМРО, че няма пари за това, са абсолютна лъжа. Пари ще има за много неща, ако спрем грабителската сделка за самолети на Каракачанов. ВОЛЯ настоява с част от тези средства незабавно да се пристъпи към въвеждане на ред и спокойствие във всички населени места. По-добре полицай във всяко село, отколкото излишни самолети на Граф Игнатиево. Ако ВМРО страдат от политическа импотентност и не се справят, трябва веднага да напуснат управлението.", "date": "2019.05.07", "title": "Марешки: По-добре полицай във всяко село, отколкото самолети на Граф Игнатиево"}
{"url": "https://www.novinite.bg/articles/175117/Pravitelstvoto-otpuska-27-mln-leva-za-bolnicata-v-Yambol", "text": "\r\n27 милиона лева отпуска Министерския съвет за довършване на сградата на болницата в Ямбол.\r\n\r\n\r\n\r\n\r\n\r\n\r\n", "date": "2019.05.07", "title": "Правителството отпуска 27 млн. лева за болницата в Ямбол"}
{"url": "https://www.novinite.bg/articles/175101/Dneven-horoskop-za-vtornik", "text": "Старайте се да подхождате със здрав разум във всички ситуации днес. Животът ще ви поднесе няколко изпитания, но вие ще се справите с всичко с лекота.Опитайте нещо ново днес. Няма как да разберете дали е добро или не без да сте го изпробвали. Днес сте в хармония със света и късметът е на ваша страна, възползвайте се!  Днес е един от онези дни, в които трябва да сте сред хора. Когато действате сами, нещата не се получават. Ако нямате възможност да бъдете сред хора, свързвайте се с тях чрез телефон или интернет. Вижте повече на:", "date": "2019.05.07", "title": "Дневен хороскоп за вторник"}
{"url": "https://www.novinite.bg/articles/175102/Vidni-lichnosti-pozdraviha-Hari-i-Megan-za-rajdaneto-na-parvoto-im-bebe", "text": "Поздравленията към принц Хари и съпругата му Меган за раждането на тяхното първо отроче не секват, съобщи Асошиейтед прес.Бащата на Меган - Томас Маркъл, който е доста отчужден от дъщеря си, изрази надежда пред в. \"Сън\", че \"бебето ще служи на короната и на народа на Великобритания с чест и достойнство\".В последно време Томас Маркъл критикуваше Меган, което обтегна отношенията помежду им. Той дори не присъства на сватбата й с Хари заради здравословни проблеми.Премиерите на Нова Зеландия и на Австралия и семейство Обама също приветстваха раждането на сина на принц Хари и на съпругата му Меган, предаде Асошиейтед прес.Да преборим пролетните алергии с билкиНовозеландската премиерка Джасинда Ардърн изрази надежда, че в скоро време разрасналото се младо семейство ще посети Нова Зеландия. Тя пожела на младите родители и на момченцето им всичко най-хубаво и каза, че раждането на дете е невероятно вълнуващ период от живота.Миналата година Ардърн стана втората премиерка в модерната история, родила по време на мандата си. Дъщеричката й Нийв е на 10 месеца.Премиерът на Австралия Скот Морисън каза, че раждането на дете, било то кралско, или с обикновен произход, е фантастичен момент за всяко семейство.Бившата първа дама на САЩ Мишел Обама също поздрави младите родители. В Туитър тя написа: \"Поздравления Меган и Хари! Барак и аз сме толкова развълнувани заради вас\". Тя допълни, че заедно с Барак Обама горят от нетърпение да видят бебето.На вратата на Бъкингамския дворец беше закачено и официално съобщение за раждането. В него се казва, че кралица Елизабет Втора приветства раждането на сина на Хари и Меган Маркъл, който е неин осми правнук.Бебето все още си няма име. То няма и автоматично да получи титлата принц, а ще трябва прабаба му да реши дали да го удостои с нея. Титлата принц се пада автоматично на първородното дете на престолонаследника, тоест на принц Уилям и на неговия син принц Джордж, които са съответно първи син и първи син на сина на престолонаследника принц Чарлз. Кралицата обаче удостои с титлите принцеса и принц и сестрата и брата на принц Джордж - Шарлот и Луи, припомня в. \"Фигаро\".", "date": "2019.05.07", "title": "Видни личности поздравиха Хари и Меган за раждането на първото им бебе"}
{"url": "https://www.novinite.bg/articles/175105/Prodaljava-deloto-sreshtu-Joan-Matev", "text": "В Софийския градски съд продължава изслушването на свидетели по делото за убийството на 15-годишния Георги Игнатов, който беше смъртоносно намушкан на пейка в Борисовата градина. Година и половина след престъплението, прокуратурата повдигна обвинения срещу Йоан Матев.Според разследващите, той е човекът, заснет да бяга от местопроизшествието непосредствено след убийството. По-късно изцяло променил външния си вид и социалните си контакти. Ако бъде признат за виновен, го очаква присъда от 5 до 12 години, тъй като към момента на убийството е бил непълнолетен.", "date": "2019.05.07", "title": "Продължава делото срещу Йоан Матев"}
{"url": "https://www.novinite.bg/articles/175122/Ubiha-maj-kraj-Dolni-chiflik", "text": "Жертва на убийство е станал 63-годишен мъж, живущ в района на град Долни чифлик. Това съобщават от пресцентъра на ОДМВР - Варна. Криминалисти работят по разследването на тежкото криминално престъпление. По случая има образувано досъдебно производство. Действията по него се ръководят от прокурор от Окръжната прокуратура в града.", "date": "2019.05.07", "title": "Убиха мъж край Долни чифлик"}
{"url": "https://www.novinite.bg/articles/175120/Prodaljavat-protestite-v-Karnare", "text": "Протестът на местните жители в село Кърнаре продължава. Хората там се надигнаха след свада между местни и роми в заведение.По думите на протестиращите напрежение в селото няма, но проблемите се трупат от години и вече е достигната точката на кипене.„Крадат, имат 15 коня, с които мародерстват”, обясни пред bTV кметът на селото Боньо Бонев.„Искам да уточня. Тъй като има роми тук в самото село – спрямо тях нямаме нищо против. Хората си ходят, работят си. Имаме против към тия, които безчинстват, които взимат помощи, не работят никъде, по цял ден стоят, кръстосват с каруци, с ножове”, поясни друг жител.Протестиращите настояват още компетентните органи да посочат – кои роми живеят в селото незаконно.", "date": "2019.05.07", "title": "Продължават протестите в Кърнаре"}
{"url": "https://www.novinite.bg/articles/175109/Prokuraturata-iska-zadarjane-pod-straja-za-Minyu-Stajkov", "text": "\r\nСпециализираната прокуратура внесе в Специализирания наказателен съд искане за определяне на най-тежка мярка за неотклонение „Задържане под стража“ на Миню Стайков.\r\n\r\n\r\n\r\n\r\n\r\n \r\n", "date": "2019.05.07", "title": "Прокуратурата иска задържане под стража за Миню Стайков"}
{"url": "https://www.novinite.bg/articles/175112/Specprokuraturata-predyavi-obvinenie-na-Valcho-Arabadjiev", "text": "Специализираната прокуратура предяви обвинение на Вълчо Арабаджиев и внесе в Специализирания наказателен съд искане за определяне на мярка за неотклонение „Задържане под стража“ по отношение на него. Това съобщиха от държавното обвинение.На 5 май специализираният съд реши да остави Арабаджиев в ареста. Той беше върнат под конвой от Испания след шест месеца издирване.Специализираната акция срещу Арабаджиеви беше в края на август. При претърсването на хотел „Маринела\" бяха открити 10 млн лева. Издирваха бизнесмените с европейска заповед за арест и червена бюлетина на Интерпол. Двамата са обвинени задочно от Специализираната прокуратура за участие в организирана престъпна група за пране на пари и данъчни престъпления.", "date": "2019.05.07", "title": "Спецпрокуратурата предяви обвинение на Вълчо Арабаджиев"}
{"url": "https://www.novinite.bg/articles/175106/Papa-Francisk-pristigna-v-Severna-Makedoniya", "text": "Ръководителят на Римокатолическата църква папа Франциск стъпи на македонската земя, кацайки на летището в Скопие, с което започна историческото апостолско посещение в Република Северна Македония.Папата беше официално посрещнат от президента Георге Иванов и премиера Зоран Заев по традиционния македонски начин, с хляб и сол.В делегацията, посрещаща Светия отец, присъстваха вицепремиерът Буяр Османи, външният министър Никола Димитров и кметът на Скопие Петре Шилегов, както и епископът на Скопие Киро Стоянов и председателят на Комисията за религиозни общности Дариан Сотировски.След церемонията папата се отправи към президентската вила, където ще се проведат официални срещи и той ще се обърне към държавните органи, гражданското общество и дипломатическия корпус.Той ще има среща и с религиозните лидери в къщата-музей на Майка Тереза.На площад \"Македония\" ръководителят на Римокатолическата църква ще отслужи Света литургия, на която се очаква да присъстват повече от 15 000 граждани от страната, както и височайши гости, поклонници и чуждестранни граждани, преди всичко от по-широкото съседство.Посещението на папа Франциск се разглежда като исторически акт и се реализира в изключително важен за страната период, когато се проправя пътя на европейските и евроатлантическите интеграции. То укрепва вътрешното сближаване и носи послания за помирение и солидарност, пише МИА, цитирана от БГНЕС.", "date": "2019.05.07", "title": "Папа Франциск пристигна в Северна Македония"}
{"url": "https://www.novinite.bg/articles/175096/Rumen-Gechev-BSP-zapochna-procesa-po-prisaedinyavane-na-Balgariya-kam-ES", "text": "\"БСП започна процеса по присъединяване на България към ЕС през декември 1995 г. с премиер-социалист, страната ни стана член на ЕС. Затова европейското ни верую и програмата на БСП е насочена към задълбочаване и разширяване на европейската ни интеграция.\" Това каза по БНТ кандидатът за евродепутат от \"БСП за България\" проф. Румен Гечев. Той добави, че лявата партия, както много други в ЕС, иска сериозни корекции на модела, така че да са застъпени нашите интереси в ЕС, които да осигурят по-висок жизнен стандарт.Проф. Гечев припомни, че в края на миналата година, в продължение на месеци, БСП разясни пред българите своята \"Визия за България\", а програмата е координирана с \"Визия за Европа\", в която ясно е разписано развитието на страната ни в ЕС. Той увери зрителите, че кандидатите за евродепутати от страна на левицата са изключително подготвени, мотивирани и тяхната цел не е да отидат в европарламента, за да \"натискат копчето\". Проф Гечев допълни, че защитата на родните ни интереси минава през синхронната работа на българските представители в различните комисии в европарламента и сформиране на общоевропейски политики. \"Управлението в България се оказа най-послушното в ЕС и най-слабо звено през последните 10 години.Водещите страни Германия, Франция, Великобритания и др. си измиват ръцете с България, която най- стриктно спазва санкциите спрямо Русия с цената на загуби с милиарди\", посочи проф Румен Гечев. Той припомни, че страната ни спря изграждането на тръбопровода \"Бургас - Александруполис\", докато Германия е удвоила доставките си от руски газ, търговският оборот между двете страни се увеличава непрекъснато, а инвестициите на Берлин в Масква са за 18 милиарда долара само за миналата година. \"Докато нашите юнаци слугуват, немци, французи, чехи, унгарци, поляци и др. си оплитат кошницата. Ние не сме съгласни с такова поведение на българското правителство и когато се формират общоевропейски политики, всички страни-членки трябва да са поставени при равни условия. Затова във \"Визия за Европа\" искаме да сме равнопоставени в ЕС и да бъдат защитени интересите на Източноевропейските страни, в това число и България\", категоричен беше проф. Румен Гечев. Той заключи, че промяната в Европа минава през промяната в България и изборите за европарламент ще решат и бъдещето на управлението на страната.", "date": "2019.05.07", "title": "Румен Гечев: БСП започна процеса по присъединяване на България към ЕС"}
{"url": "https://www.novinite.bg/articles/175135/Yunker-otchete-kato-greshka-otsastvieto-na-ES-v-kampaniyata-za-britanskiya-referendum", "text": "Председателят на Европейската комисия Жан-Клод Юнкер призна като една от най-големите грешки в мандата си това, че е послушал тогавашния британски премиер Дайвид Камерън ЕС да не се меси в кампанията за референдума за оттеглянето на Великобритания от Общността.\"Твърде много слушах Камерън. Само ние можехме да опровергаем лъжите, използвани в кампанията\", добави Юнкер.Попитан за оценка на последвалите събития, той заяви, че Великобритания може да остане, а може и да напусне ЕС. \"Горд съм, че успяхме да задържим Гърция в еврозоната. Гърците, особено по-бедните, показаха устойчивост\", коментира той.\"Научих от интервю на унгарския премиер Виктор Орбан, че сме в добри отношения. Орбан винаги ме изненадва - казва, че било грешка да приемам поста на председател на ЕК заради британската съпротива навремето. Той не биваше да бъде избиран от унгарците\", заяви Юнкер на пресконференция, продължила близо час.\"Полша има място в сърцето на Европа, движението \"Солидарност\" възникна там и това не трябва да се забравя. Макар да имаме различия с полското правителство, все някога ще успеем да решим откритите въпроси. Европа е изградена от хората, а не от правителствата\", посочи председателят на ЕК.\"Трябва да преборим популистите и екстремистите, но не с лични нападки. Броят на подобни нападки нараства и това е нещо ново. Трябва да се борим с действия, да кажем на европейците, че имат основания за надежда и не много поводи за тревоги\", обобщи Юнкер.\"Възходът на националистите и популистите не би трябвало да се обяснява само с недоволството от Европа, а и с неуспехите от национални политики\", коментира той.Юнкер предрече, че Европейският съвет няма да може да избере за негов наследник някой, който не е бил превратилено водещ кандидат за поста. По повод наближаващия край на мандата си той отчете, че ЕК е намалила със 75 на сто броя на внасяните законопроекти, ЕС е успял да се възстанови от икономическата криза, заплатите са нараснали, инфлацията е в разумни граници.\"Трябва да решим въпросите, които наистина имат значение на европейско равнище. Няма да успеем, ако искаме да се занимаваме с всичко\", посочи Юнкер. Той заяви, че не изключва възможността за промяна на европейските договори, но настоя, че и с действащите текстове може да се постигнат много промени, ако има воля.", "date": "2019.05.07", "title": "Юнкер отчете като грешка отсъствието на ЕС в кампанията за британския референдум"}
{"url": "https://www.novinite.bg/articles/175137/Vodeshtata-versiya-za-katastrofata-na-SSJ-100-e-choveshka-greshka", "text": "Водещата версия при разследването на катастрофата на Sukhoi Superjet 100 (SSJ-100) на летище Шереметиево в Москва е грешка на пилотите, съобщава „Комерсантъ“.По думите на Светлана Петренко – говорител на Следствения комитет на Русия,   съмненията по отношение на пилотите са свързани с действията им при приземяването на лайнера. Те не са изразходвали горивото, поради което самолетът е предприел кацане с много висока скорост, което е довело до „твърдо приземяване“ и възпламеняване. Отбелязва се, че в момента пилотите се намират в болница поради отравяне с въглероден оксид.Мълния довела до инцидента със самолета на \"Аерофлот\"?Следствието проверява също така как наземните служби са изпълнили задачите си. Според изданието те може би не са реагирали оперативно на съобщенията за инцидент на летището.На 6 май руското следствие съобщи, че основните версии за разбиването на лайнера се смятат недостатъчната квалификация на пилотите или диспечерите, неблагоприятни метеорологични условия или неизправност на самолета. Беше отбелязано също така, че причина за смъртта на повечето от пътниците на борда е отравяне с продукти на горенето.Самолетът SSJ-100 избухна в пламъци при кацане на летище Шереметиево в Москва на 5 май, припомня Лента.ру. Той е изпълнявал полет от Москва за Мурманск, но е бил принуден да се върне на летището малко след излитането си. По думите на командира и членовете на екипажа самолетът е бил ударен от мълния, след което са възникнали проблеми с радиовръзката и автоматиката е отказала.При катастрофата загинаха 41 души, сред които един член на екипажа, пострадаха 37 души, включително четирима души от екипажа.", "date": "2019.05.07", "title": "Водещата версия за катастрофата на SSJ-100 е човешка грешка"}
{"url": "https://www.novinite.bg/articles/175130/Djip-pomete-4-deca-v-Sofiya", "text": "Инцидентът станал на бул. \"Владимир Вазов\", в близост до стадион \"Георги Аспарухов\". Сигналът е подаден в 13.45 ч.Ранените са настанени в \"Пирогов\".", "date": "2019.05.07", "title": "Джип помете 4 деца в София"}
{"url": "https://www.novinite.bg/articles/175139/Kremal-Vazmojno-e-Putin-i-Pompejo-da-se-sreshtnat-na-14-maj", "text": "Възможно е президентът на Русия Владимир Путин да се срещне на 14 май в Сочи с държавния секретар на САЩ Майкъл Помпейо, заяви днес говорителят на Кремъл Дмитрий Песков, цитиран от ТАСС и БТА. По думите му на тази дата в южния руски град са насрочени преговори между Помпейо и външният министър на Русия Сергей Лавров. \"След тeзи преговори на ръководителите на дипломатическите ведомства не е изключено Помпейо да бъде приет от президента на Русия\", каза Песков. Срещата между Лавров и Помпейо ще е тяхната втора за месеца. Вчера те разговаряха във финландския град Рованиеми в продължение на около час. След нея Лавров каза, че двамата са направили \"нелоша стъпка напред\" по развитието на телефонния разговор между Путин и президента на САЩ Доналд Тръмп, състоял се на 3 май по инициатива на Вашингтон, припомня ТАСС.", "date": "2019.05.07", "title": "Кремъл: Възможно е Путин и Помпейо да се срещнат на 14 май"}
{"url": "https://www.novinite.bg/articles/175103/Specialen-priz-za-Maya-Manolova-ot-Medicinskite-Oskari", "text": "Специален приз за обществена подкрепа на медиците ще получи на тържествената церемония на  Петото издание на Националните Медицински Награди омбудсманът на Р България Мая Манолова, съобщава VIP COMMUNICATION PR.Събитието ще се състои на 10 май от 20 ч. в балната зала на хотел МАРИНЕЛА, София.  \r\n\"Както обещах в първия момент на първия протест на медицинските специалисти, ще стоя докрай до всяко едно от техните абсолютно справедливи искания, докато те не бъдат изпълнени изцяло!\r\nБях на протеста в  Стара Загора, след като подкрепих специалистите, които също излязоха да защитят правата си в София, Враца, Кюстендил, Бургас и Казанлък.\r\nИзраснала съм и съм възпитана в семейство на медицинска сестра – майка ми има близо 40 години трудов стаж. В началото на протестите \r\n\r\n\r\n  \r\nМеждувременно институцията на Омбудсмана получи най-високия статут \"А\" на ООН за национална правозащитна институция. Това признание стана факт благодарение на усилената работа на Мая Манолова за защита на правата на човека както на национално, така и на международно ниво. Акредитирането ни със статут \"А\" е не само повод за гордост, но и престиж за България. С този висок статут омбудсманът ще може да изразява позицията си в Съвета по правата на човека на ООН и пред всички комитети на ООН за защита правата на човека. \r\n \r\n\r\n\r\n\r\n", "date": "2019.05.07", "title": "Специален приз за Мая Манолова от Медицинските Оскари"}
{"url": "https://www.novinite.bg/articles/175110/Pchelari-vnasyat-devet-iskaniya-v-zashtita-na-pchelite-ot-otravyaniya", "text": "Областният пчеларски съюз /ОПС/ в Плевен внася утре в Консултативния съвет по пчеларството към МЗХГ девет искания за промени в законодателството и нормативната уредба в защита на живота на пчелите от отравяния. Това заяви за БТА доц. Юлиян Станчев - председател на ОПС.Той уточни, че лично ще аргументира проблемите пред съвета на заседанието утре.Първо е изведено искането да бъде инкриминирано отравянето на пчели, като се определи за престъпление и се включи в Наказателния кодекс.Настоява се за по-високи глоби при установяване на нарушения на законите за защита на растенията и за пчеларството, и на Наредба 13 на МЗХГ, както и да се отнема правото на субсидия на стопани, които са извършили деянието.Предлага се конфискуване в полза на държавата на земеделска техника, с която е извършено престъплението, и отнемане на свидетелството за растителнозащитни мероприятия, както и изпращане на нарушителите на проверочен изпит.Според доц. Станчев е ясно, че трябва да се въведе система за следене на движението на земеделската техника и да се повиши кадровият капацитет на службите \"Растителна защита\".Пчеларите от Плевенско са категорични, че при установени повторни случаи на отравяния на пчели трябва да се отнема правото за упражняване на земеделска дейност за определен период, дори завинаги, заяви председателят на областния съюз.По груби изчисления в региона са отровени поне 5000 пчелни семейства тази пролет, каза доц. Юлиян Станчев.", "date": "2019.05.07", "title": "Пчелари внасят девет искания в защита на пчелите от отравяния"}
{"url": "https://www.novinite.bg/articles/175094/Shouto-na-Slavi-spira-ot-31-yuli", "text": "\"Шоуто на Слави\" официално спира на 31 юли. Моят договор с Би Ти Ви изтича на 31 юли тази година. На тази дата \"Шоуто на \" ще спре да съществува, съобщи водещият в изданието на предаването тази вечер - понеделник, 6 май. По думите му решението е взето от него и екипа на шоуто.\"Реших да не подновяваме договора си. Нямаме проблеми с партньорите  си от БТВ, това е наше решение\", обяви водещият и създател на тв формата. Така той слиза от сцената сред 19 години в ефир.Ето какво каза Слави Трифонов:  Знаете ли, че всяка вечер, като сядам срещу вас – аз в телевизора, а вие във вашия дом, та всяка вечер, като сядам срещу вас, аз се чувствам като част от вашето семейство.Понякога си представям как някъде в Стара Загора, Симитли, Каспичан, Варна, моя роден град Плевен, или пък някъде в чужбина – в Англия, Германия, Испания, Австралия, Америка… Представям си вие как ме гледате по телевизорите и аз съм част от вашите семейства, там където ме гледате. Седя до вас и се гледам заедно с вас по телевизията. Казвам ви го, защото това е факт – вече 19 години. За мен, уважаеми зрители, това е едно приключение. Предполагам, че така е и за моите колеги. Познавам ги добре. Мисля, че за всички ни е приключение, но за мен основно е приключение, което продължава вече 19 години, благодарение на моите колеги, благодарение на бТВ, но най-вече благодарение на вас. 19 години. Ако една госпожица се е родила в деня на първото предаване – това беше на 27 ноември 2000 г., сега тя е на 19 години. Може да се жени, да има деца, да гласува. Тази госпожица е израснала заедно с това приключение. Независимо дали го е гледала или не, но тя е израснала заедно с него. Или пък един друг факт ще ви дам – ако подредите всичките тези предавания за тези 19 години едно след друго, ще ви трябват 6 месеца, 24 часа в денонощието, за да ги изгледате всички отначало до края.Уважаеми зрители, казвал съм \"уважаеми зрители\" над 70 000 пъти. Значи много ви уважавам. Затова сега ще ви кажа, че моят договор тази година изтича на 31 юли. Той беше подписан за една година последният договор… Всъщност той изтича на 12 септември, но с отпуските, които трябва да ползваме по договор, той изтича на 31 юли. И на 31 юли т.г. това приключение ще свърши, т.е. \"Шоуто на Слави\" ще спре да съществува. И тук логичният въпрос е \"Защо?\" и, понеже винаги съм бил честен с вас, мисля, че откровеността е най-добрата политика по принцип, пък с вас това е откакто се показвам по телевизията. Затова и сега ще бъда откровен. Не мисля да правя нищо друго.От много време насам аз и моят екип не се чувстваме част от медийната среда, просто не се чувстваме на място. Погледнете всичко около вас – как е организирано, как работи, и кажете вие чувствате ли се на място. Така се чувстваме и ние. Като хора работещи в телевизия, ние правехме през тези години нещата така, както ги усещаме. Бихме желали медийната среда да е друга, имаме други разбирания за свободата и за начините ѝ за отстояване. Защото, уважаеми зрители, в основата на съществуването на нашия екип е усещането за свобода – безусловното усещане за свободното изразяване на собственото ни мнение. Защото ние винаги сме говорили на вас като свободни хора на свободни хора. От позицията, в която сме сега, ние не можем да направим повече. Затова аз реших да не подновяваме договора си с бТВ.Не си мислете, че имаме проблеми с нашите партньори от бТВ. Не, това е мое, наше осъзнато решение. Аз съм правил много телевизионни предавания – така се случи животът ми. Щастливо, да, това е мечтана за мен работа. Всъщност не е работа – аз така живея. Заедно с моите колеги сме правили много телевизионни предавания в различни телевизии. Всички тези предавания са били спирани от телевизиите. \"Ку-ку\" много отдавна беше спряно от БНТ и се появи \"Каналето\". \"Каналето\" пак по БНТ беше спирано два пъти. После се появи \"Хъшове\" и то беше спирано два пъти. След това се появи \"Шоуто на Слави\" и, хоп, познайте, и то беше спирано два пъти. Но, понеже аз съм учтив човек, искам да благодаря на моите партньори от бТВ, заради които имахме възможността аз и моите колеги да преживеем това дълго, но изумително и прекрасно приключение.бТВ не е абревиатура от три букви, а хора.бТВ в годините смени различни собственици, различни мениджъри… Затова, като почтен партньор, искам да благодаря на Албърт Парсънс, на Светла Василева, на Вики Политова, на Павел Станчев, на Флориан Скал, но най-много искам да благодаря на вас, на вас, уважаеми зрители, благодаря ви! За мен беше чест!", "date": "2019.05.07", "title": "\"Шоуто на Слави\" спира от 31 юли"}
{"url": "https://www.novinite.bg/articles/175097/Vliza-v-sila-izchislyavaneto-na-pensiite-po-dve-metodiki", "text": "От днес експерти на НОИ и електронен калкулатор ще смятат при кой метод възрастните хора ще получават по-висока пенсия. Парите на възрастните ще се изчисляват и по стар, и по нов начин, като задължително ще се изплаща по-високия размер.На сайта на НОИ има и комбиниран електронен калкулатор, който ще смята пенсиите и по двата начина. Достъпът до него е с ПИК -  персонален идентификационен код.", "date": "2019.05.07", "title": "Влиза в сила изчисляването на пенсиите по две методики"}
{"url": "https://www.novinite.bg/articles/175132/Vse-poveche-balgari-stradat-ot-sardechno-sadova-nedostatachnost", "text": "Нараства броят на засегнатите от сърдечно-съдова недостатъчност. Това единодушно мнение изразиха в националния пресклуб на БТА кардиолози от различни лечебни заведения. През 2017 год. починалите от сърдечно-съдово заболяване са били с 2220 повече, каза проф. Мария Токмакова, председател на Дружеството на кардиолозите в България. По думите й едва 30 на сто от българите са наясно, че водещата причина за смъртност в страна ни са сърдечно-съдовите заболявания, предава БТА.Близо 153 хиляди са българите, които са диспансеризирани заради сърдечно-съдова недостатъчност, като 90 на сто от тях са над 65- годишна възраст, посочи проф. Токмакова, цитирайки данни от НЗОК за миналата година.В България достъпността до специалисти, до лекарства и нови технологии е много висока, но няма достатъчно информираност сред обществото и осъзнаване на проблема, каза проф. Пламен Гацов, началник на Кардиологична клиника във Втора МБАЛ-София. По-голяма част от пациентите със сърдечно-съдова недостатъчност са имали лошо овладяна хипертония, каза проф. Арман Постаджиян, началник на Кардиологичното отделение в столичната болница \"Св.Анна\".Сред най-често срещаните причини за сърдечна недостатъчност в Европа са коронарна болест на сърцето, инфаркт на миокарда, вродени сърдечни дефекти, увреждане на сърдечните клапи, предсърдно мъждене.Често срещани рискови фактори за сърдечна недостатъчност са диабет, затлъстяване, тютюнопушене и високо кръвно налягане, като всички те са свързвани с начина на живот.", "date": "2019.05.07", "title": "Все повече българи страдат от сърдечно-съдова недостатъчност"}
{"url": "https://www.novinite.bg/articles/175111/Cvetan-Cvetanov-pozdravi-myusyulmanite-po-povod-Ramazan", "text": "Започна свещеният за мюсюлманите месец Рамазан, по време на който се спазва строг пост. Честитя на всички мюсюлмани в България настъпването на месец Рамазан и пожелавам много здраве, щастие и хармония у дома. Това написа в профила си във \"Фейсбук\" зам.-председателят на ГЕРБ и началник на предизборния щаб на партията Цветан Цветанов по повод свещения за мюсюлманите месец Рамазан.,,Уверен съм, че мирното съжителство и взаимната толерантност помежду ни ще пребъдат във времето'', добави още той.", "date": "2019.05.07", "title": "Цветан Цветанов поздрави мюсюлманите по повод Рамазан"}
{"url": "https://www.novinite.bg/articles/175095/Papata-na-letishteto-Sejte-dobro-izgrajdajte-mir", "text": "„Останах много доволен, защото сте един здрав народ. Благодаря ви, че се стремите да поддържате добри отношения със съседните страни, да изграждате мир, мостове“, каза Негово Светейшество на министър-председателя Бойко Борисов, който го изпрати на летище София.Премиерът Бойко Борисов благодари на Негово Светейшество папа Франциск за това, че посети страната ни и подчерта, че България ще продължава да работи за мир в региона.„Правя го по убеждение. „Добрият съсед е повече от роднина“ - казваме в България. Народът се радваше, видях го“, посочи министър-председателят.„Продължавайте да изграждате мир, сейте добро“. С тези думи завърши срещата между Негово Светейшество папа Франциск и министър-председателя Бойко Борисов.Негово светейшество Папа Франциск, който пристигна на 5 май на апостолическо пътуване в България, отлетя тази сутрин за Северна Македония. Министър-председателят Бойко Борисов го изпрати на летище София.Част от церемонията по изпращането бяха и представители на Националната гвардейска част.Главата на Римокатолическата църква се качи в самолета на фирмата \"Ал Италия\" на летище \"София\". Заедно с него е и делегация от Ватикана. Папа Франциск пристигна на 5 май в София с папска свита, съставена от 35 души - най-висши представители на Светия престол. Сред тях бяха държавният секретар на Светия престол - кардинал Пиетро Паролин, както и кардиналите Леонардо Сандри и Курт Кох. По време на апостолическото си пътуване в България с послание за мир на Земята Папа Франциск посети София и Раковски. Светият отец имаше среща с президента Румен Радев, с гражданското общество и дипломатическия корпус. Главата на Римокатолическата църква се срещна с българския патриарх Неофит в Синодалната палата и отправи молитва пред олтара на Светите братя Кирил и Методий в катедралния храм \"Св. Александър Невски\".Хиляди вярващи - българи и чужденци, присъстваха на неделната молитва \"Царице небесна\", която Папа Франциск произнесе на площад \"Св. Александър Невски\".  Молитвата \"Царице небесна\" всяка седмица се проследява в ефир от над 100 милиона вярващи от цял свят, а сега за първи път тя прозвуча от столицата на България. Около 12 000 души присъстваха на празничната Света литургия на площад \"Княз Александър Първи\", която Папа Франциск отслужи, като в нея участваха и българските католически епископи Христо Пройков и Георги Йовчев. И в София, и в Раковски - много вярващи бяха дошли, за да видят, чуят и да се докоснат до Папа Франциск, а някои от тях си направиха и снимки със Светия отец. Особено вълнуваща беше литургията в църквата \"Пресвето сърце Исусово\" в Раковски, на която Папа Франциск даде първо причастие на 242 деца. Първото причастие за децата е първата им среща с Господа, каза Папа Франциск в храма. Кулминация в апостолическото пътуване на Папа Франциск в България беше събитието за мир, която се състоя на 6 май на площад \"Независимост\" в София. На него присъстваха представители на различните вероизповедания в България, а главата на Римокатолическата църква отправи своето послание за мир към целия свят. Мотото на апостолическото пътуване на Папа Франциск в България носеше заглавието на енцикликата на Свети папа Йоан 23-и \"Мир на земята\" /Pacem in terris/, който е наричан \"българският папа\". Затова в официалното лого на апостолическото пътуване на Папа Франциск у нас беше изобразено земното кълбо, върху което нашият регион е озарен от особена благодатна светлина, а глобусът е обгърнат от надписа на енцикликата на Свети папа Йоан 23-и \"Мир на земята\" - на български и на латински език. Апостолическото пътуване на Папа Франциск в България беше 29-ото му посещение в чужбина след избирането му за глава на Римокатолическата църква през 2013 г.", "date": "2019.05.07", "title": "Папата на летището: Сейте добро, изграждайте мир!"}
{"url": "https://www.novinite.bg/articles/175093/Mrachno-i-dajdovno", "text": "Днес облачността ще бъде значителна, на места със слаби превалявания от дъжд. Ще духа умерен и силен запад-северозападен вятър. Температурите ще са много по-ниски от обичайните за първата половина на май. Максималните в Северна България и високите полета на Западна ще бъдат между 9° и 14°, в останалата част от страната 13° - 18°, в София около 9°.Над планините ще има значителна облачност и ще превалява предимно сняг. Ще духа силен северозападен вятър. Температурите ще се понижат, максималната на 1200 метра ще е около 3°, на 2000 метра - около минус 3°.Над Черноморието ще има значителна облачност. На места в южната част ще превали дъжд. Ще духа умерен северозападен вятър. Максимални температури на въздуха 16°-18°. Температурата на морската вода е 14-15°. Вълнението на морето ще бъде около 2 бала.На 07.05.2019 слънцето ще изгрее в 06:14 часа и ще залезе в 20:33 часа. Продължителност на деня 14:19 часа.На 07.05.2019 луната ще изгрее в 08:04 часа и ще залезе в 23:16 часа. Осветеност на диска в 0h UT 5 %. Фаза на луната: след новолуние преди първа четвърт.", "date": "2019.05.07", "title": "Мрачно и дъждовно"}
{"url": "https://www.novinite.bg/articles/175118/Bojko-Borisov-v-Yambol-Sled-BSP-vinagi-vzimam-upravlenieto-na-deficit-vinagi-s-prazna-hazna", "text": "Премиерът Бойко Борисов провери ремонта на болницата в Ямбол.Там той се срещна с главния архитект, проектанта на болничното заведение и граждани от областта.На срещата присъстваха лекари и служители на болницата. Борисов провери документи за реконструкцията на заведението. Премиерът съобщи, че утре ще бъдат отпуснати средства за довършване на ремонта. След БСП винаги взимам управлението на дефицит, винаги с празна хазна. Винаги!, каза по-късно премиерът пред журналисти. \"Даже Станишев, преди да си тръгне, ме \"почерпи\", вдигайки с 10 процента пенсиите без да има пари в бюджета. При втория път вдигнаха с 280 млн. лева заплатите на полицаите отново без да има финансова обезпеченост'', допълни още премиерът.\"Хората не знаят какви грандиозни строежи се правят. Виж, ако намериш тераса, идват веднага, но тези тунели и мостове под Стара планина въобще не са им интересни'', посочи Борисов.\"Имаше само 3 или 4 колони на Дунав мост 2 и като паднахме от власт, Орешарски и Миков отидоха да откриват моста. Боже, какви нахалници! По-нахално от комунист няма'', завърши премиерът.", "date": "2019.05.07", "title": "Бойко Борисов в Ямбол: След БСП винаги взимам управлението на дефицит, винаги с празна хазна"}
{"url": "https://www.novinite.bg/articles/175100/Papa-Francisk-otletya-ot-Balgariya", "text": "Тридневното апостолическо посещение на Папа Франциск в България завърши.Министър-председателят Бойко Борисов изпрати главата на Римокатолическата църква на летището в София.Самолетът му отлетя в 8,30 ч от София. Светият отец отпътува към Северна Македония където се очаква да отслужи литургия пред 15 00 души.Министър-председателят Бойко Борисов оцени като \"добра реклама за България по света\" посещението на папа Франциск у нас. Според него най-силното послание, отправено от България е призивът му за мир. Впечатление направиха отношението на папата към децата и хората, каза премиерът. Бойко Борисов благодари на всички участвали в подготовката и осъществяването на визитата.Министър-председателят Борисов заяви, че в лицето на папа Франциск България има добър приятел.Бойко Борисов, министър-председател на България: Последните му думи бяха продължавайте да правите мостове, магистрали на Балканите и за това ни благослови.", "date": "2019.05.07", "title": "Папа Франциск отлетя от България"}
{"url": "https://www.novinite.bg/articles/175119/Emil-Radev-Borbata-sreshtu-vechnite-dlajnici-stana-moya-kauza-i-v-Evropejskiya-parlament", "text": "От години се боря да сложим край на „вечните длъжници”. Като народен представител настоявах за законодателни промени, с които да въведем 10- годишна абсолютна давност за всички задължения, продължих да работя за тази кауза и в Европейския парламент. По мое предложение в нова евродиректива се препоръчва на държавите-членки в най-кратки срокове да започнат да прилагат разпоредбите за опрощаване на дългове не само по отношение на предприемачите, но и на физическите лица – потребители. Това коментира Емил Радев, кандидат за евродепутат от листата на ГЕРБ, на среща с членове и симпатизанти на партията в Каварна.„България остана единствената държава в ЕС, в която няма механизъм за освобождаване от дълг на физическите лица”, припомни Радев и отчете, че у нас има над 600 000 семейства, които са изпаднали в свръхзадлъжнялост и нямат възможност да платят дълговете си към банки, топлофикационни дружества, частни кредитори или др. Ще продължа да работя по тази тема, защото е неприемливо в 21 век да не се опрощават задължения отпреди 10-15 години, въпреки явната невъзможност да бъдат изплатени”, категоричен бе Радев. Той увери, че и през следващия мандат в ЕП трябва да продължи битката срещу двойните стандарти при храните.„Нима в бебешките пюрета, които се предлагат в Източна Европа, трябва да има по-малко органични продукти? Нима потребителите у нас искат да пият безалкохолни напитки с по-вредния глюкозо-фруктозен сироп, вместо захар, или да си купуват шоколад с много по-малко съдържание на какао?”, попита риторично Радев и изтъкна, че вече има реални стъпки в защита на здравето на 100 милиона граждани на Източна Европа. „Заедно с колегата Андрей Новаков предложихме първата европейска програма срещу двойните стандарти при храните. С бюджет от 1,3 млн. евро тя ще позволи да се правят изследвания за качеството на храните и потребителските организации да провеждат информационни кампании. Гласувахме и сериозни санкции за нарушителите – минимум 4% от годишния оборот на съответните производители. Продължавам да настоявам за общоевропейски контролен орган, за да противодействаме адекватно на нелоялните търговски практики на мултинационалните компании”, разясни Емил Радев. Той припомни, че като докладчик в Европейския парламент през изминалия мандат работи активно и за премахването на апостилите и нуждата от легализация на официални документи в ЕС.„Намалихме административната тежест за гражданите и им спестихме около 100 евро на документ като акт за раждане, удостоверение за семейно положение или постоянен адрес. Това е огромно улеснение за хората, които работят, учат или живеят в друга държава-членка”, посочи Радев. По думите му следващата стъпка в европейското законодателство е автоматичното признаване на дипломите и удостоверенията за квалификация, както и на документи като решения на ТЕЛК и актуално състояние на фирмите в ЕС. „Работя за по-сигурна Европа, за България в Шенген. Удовлетворен съм, че успяхме да се преборим с първоначалните идеи Европейската гранична и брегова охрана да действа само по шенгенските, а не по външните граници на ЕС.Това щеше да ни направи буферна държава. Извоюваме европейска подкрепа за защита на българските граници и сега отчитаме почти нулев миграционен натиск”, припомни Радев. Той допълни, че евроизборите обикновено са подценявани, но всъщност са изключително важни за перспективите за развитие на България. „Опонентите ни бягат от дебати по европейските теми и водят компроматна война, вместо предизборна кампания, посветена на приоритети и политики”, коментира кандидатът на ГЕРБ. „Народът е казал, че в мътни води най-лесно се лови риба, затова опонентите ни работят срещу стабилността в държавата, а ние трябва да я защитим с вота си на 26 май. Защото стабилността в държавата е гарант за добрия бизнес климат, за спокойна и прогнозируема среда, каквато търсят инвеститорите”, подчерта Йордан Стоянов, общински съветник и ръководител на ГЕРБ- Каварна. „Затова е важно да изберем да ни представляват в ЕП хора, които няма да посветят своята енергия, за да клеветят България, а ще защитават компетентно и отговорно нейните интереси”, заяви на свой ред Красимир Николов, ръководител на ГЕРБ в община Добрич, а народният представител Даниела Димитрова апелира хората да направят своя избор въз основа на реалните дела, а не на популизма и да подкрепят ГЕРБ с номер 12 в бюлетината. По-късно вчера Емил Радев присъства и на тържествата, с които Каварна отбеляза празника си. Той се срещна с много жители на града, които му пожелаха успех в изборната надпревара.", "date": "2019.05.07", "title": "Емил Радев: Борбата срещу „вечните длъжници”  стана моя кауза и в Европейския парламент"}
{"url": "https://www.novinite.bg/articles/175116/Bojko-Borisov-Papa-Francisk-si-tragna-kato-priyatel-na-Balgariya", "text": "\r\nПосещението на папа Франциск в България приключи. Главата на Римокатолическата църква беше изпратен на летището от премиера Бойко Борисов, преди да отлети за Северна Македония. Светият отец заяви, че е останал много доволен от посещението и благодари на страната за добрите отношения със съседните страни. А Бойко Борисов посочи, че в лицето на папа Франциск България има голям приятел.\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.05.07", "title": "Бойко Борисов: Папа Франциск си тръгна като приятел на България"}
{"url": "https://www.novinite.bg/articles/175124/MON-gotvi-nacionalni-programi-za-vissheto-obrazovanie", "text": "\r\nМинистерството на образованието и науката готви нови национални програми за висшето образование, които да подпомогнат придобиването на повече умения от студентите студенти по време на обучението си. Това заяви просветният министър Красимир Вълчев, който уточни, че това е осъдено по време на последната среща с ректорите на ВУЗ-те и Националното представителство на студентските съвети. \r\n\r\n\"Рано е кажем какви точно ще бъдат новите програми, но ще бъдат свързани с промените в учебните програми. Една такава промяна е необходима.\", заяви Вълчев. Той подчерта, че в динамичното време, в което живеем във все по - голяма степен учебните програми трябва вплитат в една друга уменията и знанията от различни дисциплини.\" Обучението трябва да бъде интердисциплинарно в по - голяма степен и да бъде насочено към уменията, насърчаване на иновациите.\", каза още Вълчев. \r\nПросветният министър заяви, че от ведомството работят и по други промени сферата на висшето образование \"Вероятно ще провокираме висшите училища да имат политики за развитие на младите преподаватели. За това използваме Оперативна програма \"Наука и образование за интелигентен растеж\", по която готвим операция в тази посока\", каза Вълчев. \r\nСпоред него следващите десетилетия все повече ще се изискват умения, отколкото диплома за висше образование. „Тя все по-малко ще ни казва, че един човек е по-подготвен от друг. Все по-малко висшето образование ще има селективна функция. Затова говорим и за компетентностен подход във висшето образование съгласно, който те трябва да направят така, че да подготвят подготвят повече умения и компетентности в\r\n студентите и да доразвият преносимите меки умения , придоби от системата на училищното образование, да дадат специализираните базови знания, които да му позволят развитието на технологиите и обществените отношения. \", обясни министъра. Според него това е променящата се задача на висшето образование и училища.\r\nВълчев присъства на откриването на седемдесет и шестата среща на борда на Европейския студентски съюз, на която България е домакин. Събитието е организирано от Националното представителство на студентските съвети и в него участват 130 делегати от 39 страни. \r\n", "date": "2019.05.07", "title": "МОН готви национални програми за висшето образование"}
{"url": "https://www.novinite.bg/articles/175131/BSP-Balgarskoto-obshtestvo-shte-razbere-zashto-patishtata-sa-nekachestveni-i-skapi", "text": "Европейската сметна палата започва проверка на българските пътища и магистрали.От БСП информираха по време на пресконференция, че са получили писмо от АПИ, в което се обяснява, че трябва да изчакат няколко седмици, вероятно до края на кампанията, евентуално за да съдействат на поисканата проверка от Елена Йончева за качеството на българските пътища.От БСП припомниха, че са внесли 3 писма до АПИ с искане за проверка на българските пътища.Българското общество ще разбере защо пътищата на българите са некачествени и скъпи, а апартаментите на управляващите евтини, заяви Георги Свиленски.От БСП заявиха, още че премиерът Бойко Борисов използва държавен ресурс за водене на предизборна кампания.Според тях Борисов трябва да се оттегли от поста министър-председател и да излезе в отпуск до края на кампанията.От БСП обявиха, че ще внесат сигнал до ЦИК и СЕМ за вземане на отношение по този въпрос.", "date": "2019.05.07", "title": "БСП: Българското общество ще разбере защо пътищата са некачествени и скъпи"}
{"url": "https://www.novinite.bg/articles/175134/Georgi-Svilenski-Sled-Apartamentgejt-idva-li-Magistralagejt", "text": "„След „Апартаментгейт”, идва ли „Магистралагейт”?”, това попита председателят на предизборния щаб на „БСП за България” Георги Свиленски по време на пресконференция на „Позитано 20”. Той информира, че Европейската сметна палата започва проверка на българските пътища и магистрали. По думите му на прага на Европейските избори, ГЕРБ получава нов европейски шамар. Той припомни, че от 2017 г. БСП е внесла сигнали в българската прокуратура за съмнения при разходване на средствата за българските автомагистрали, както и за качеството на построените пътища. „От 2017г. до днес сме внесли 3 писма до АПИ с искане за проверка на българските пътища.Бяхме им посочили 46 точки, 46 места, които според специалисти са опасни и създават опасност за българските граждани, пътуващи по тези пътища”, каза Свиленски. Той припомни още, че в отговор на тези искове, от БСП за пореден път са получили писмо от АПИ, с което се обяснява, че трябва да изчакат още няколко седмици, за да получат съдействие по тази проверка. „Само че Европейската сметна палата няма да ги чака.Европейската сметна палата взема това решение и проверка ще има. Колкото и да се опитват да скрият кражбите от българските пътища, те ще станат явни. Българското общество ще разбере защо пътищата на българина са некачествени и скъпи, а апартаментите на управляващите – евтини”, категоричен бе социалистът. По време на пресконференцията, Свиленски засегна проблема за използването на държавен ресурс при водене на предизборна кампания. „В качеството му на министър- председател и на председател на предизборния щаб на голямата коалиция, г-н Борисов не спира да използва държавен ресурс за водене на предизборна кампания. Той трябва да се оттегли от поста министър-председател до европейските избори, да излезе в отпуск”, коментира Свиленски. Той заяви, че от БСП ще внесат сигнал до ЦИК и СЕМ, за да вземат съответните институции отношение по този въпрос. „До ЦИК – за това, че г-н Борисов е в конфликт на интереси, а до СЕМ – за това, че българските медии отразяват неговите посещения, които на практика са предизборна кампания”, уточни Георги Свиленски. „С водената политика на ГЕРБ по усвояване на европейските средства, те отдалечават България от Европейския съюз”, заключи той.", "date": "2019.05.07", "title": "Георги Свиленски: След Апартаментгейт, идва ли Магистралагейт"}
{"url": "https://www.novinite.bg/articles/175125/Plevneliev-ES-tryabva-da-e-silen-sayuz-na-silni-nacionalni-darjavi", "text": "Разбирам аргументите на Макрон, когато говори за цялостна реформа в Европа. Това каза президентът Росен Плевнелиев (2012 – 2017 година) на пресконференция на тема \"Европейското бъдеще на България\", предаде репортер на Novini.bgПреди няколко години бяхме свидетели как много държави в Европа издигаха граници, бариери и всеки по свой начин се опитваше да реагира на ситуацията с мигрантите в Европа. Не е проблем, че тези хора търсят спасение, проблемът е, че ни прегазиха без никакъв контрол и в режим на хаос, когато правителства си прехвърляха отговорности, заяви Плевнелиев.Съгласен съм с Макрон, който казва, че всеки един от нас трябва да допринесе за решаване на тази криза, защото иначе няма да има работещо решение. Решението на всяка една криза, с която се сблъскваме в момента, е решението, работещо с консенсус. Няма половинчата демокрация, няма половин истина – имаме демокрация и истина или нямаме, нямаме половин върховенство на правото – или го има, или го няма. Надявам се европейските лидери да насочат прожекторите там, където има проблеми. За да решим един проблем, трябва да го осветлим, коментира Росен Плевнелиев.Това, че днес националпопулистите са във възход, може да изиграе и позитивна роля за реформа в Европейския съюз. Най-яркият промер за това, че националпопулистите не знаят какво искат, е Брекзит. Необходима е дълбока реформа в Европейския съюз. Аз вярвам в силен съюз на силни национални държави. Не виждам никакво противоречие в това Европейският съюз да е силен и да прави държавите силни. Реформи са необходими, но съм сигурен, че националпопулистите не могат да правят реформи и не са решение на проблема, каза още Плевнелиев.", "date": "2019.05.07", "title": "Плевнелиев: ЕС трябва да е силен съюз на силни национални държави"}
{"url": "https://www.novinite.bg/articles/175113/Yunker-predstavya-programata-na-sreshtata-na-varha-na-ES-v-Sibiu", "text": "\r\nПредседателят на Европейската комисия Жан-Клод Юнкер ще представи в Брюксел програмата на извънредната среща на върха на европейските лидери. Тя ще се проведе в Деня на Европа - 9 май в румънския град Сибиу.\r\n\r\n\r\n\r\n\r\n\r\n\r\n\r\n\r\n", "date": "2019.05.07", "title": "Юнкер представя програмата на срещата на върха на ЕС в Сибиу"}
{"url": "https://www.novinite.bg/articles/175133/Rumen-Porojanov-Postradalite-ot-gradushkite-stopani-shte-poluchat-obezshtetenie", "text": "Пострадалите от градушките стопани ще получат обезщетение. Това е заявил министърът на земеделието, храните и горите Румен Порожанов. Той, заедно със зам.-министър Атанас Добрев и изпълнителния директор на Държавен фонд \"Земеделие\" Живко Живков, посетиха засегнатия от бедствието район на село Българене. Двамата са направили оглед на място на пострадалите от градушката ниви и селски дворове. Това съобщават от Министерството на земеделието, храните и горите.Вече е сформирана и комисия към областната и общинската служба \"Земеделие\", която описва и оценява щетите на място. Стопаните ще бъдат компенсирани в две направления по съкратена процедура. Регистрираните земеделски производители ще бъдат подпомогнати по линия на държавната помощ за компенсиране на разходите, причинени от неблагоприятни климатични събития. Те ще получат финансова подкрепа в размер на 80 на сто от направените разходи.По второто направление ще се подпомогнат малките нерегистрирани стопани с унищожена продукция в дворовете и градините. За тях ще бъде предоставено подпомагане по линия на държавната помощ de minimis на база на оценката на щетите. Тези стопани ще подават документи при кмета в общината.", "date": "2019.05.07", "title": "Румен Порожанов: Пострадалите от градушките стопани ще получат обезщетение"}
{"url": "https://www.novinite.bg/articles/175136/Kristian-Vigenin-Bivshiyat-komunist-Borisov-klejmi-komunistite", "text": "През 2012-та година кабинетът Борисов 1 обещава новата болница в Ямбол да влезе в експлоатация до март 2014-та година, но досега тя не е открита, заяви секретарят на ПГ на БСП за България Кристиан Вигенин, като допълни, че през 2015-та година кабинетът Борисов 2 обещава същата тази болница да бъде завършена за година и половина, но отново резултатът е нулев. Той коментира, че през 2017-та премиерът обещава 12 милиона за доизграждане на лечебното заведение в Ямбол, но пак Борисов не е спазил обещанието си.Народният представител изясни, че преди половин година при гласуване за приемането на бюджета за 2019-та година ГЕРБ отхвърли предложението на БСП за България в бюджета да се осигурят 12 милиона за болницата в Ямбол. Днес вождът Борисов еднолично обещава 27 милиона от вашите пари, за доизграждане на новата болница, като срокът отново е година и половина. Защо се удвояват тези средства? Дали това е от политиката на ГЕРБ всичко да струва двойно половината за изграждане на съответните обекти, половината да потъва незнайно къде, коментира Вигенин. Той зададе и въпрос- дали е трябвало Цветанов да си купи апартамент с личен асансьор, за да получат най- после ямболци болница с асансьор и да не се налага да носят на ръце своите болни. Бившият комунист Борисов, обграден от бивши комунисти, заявява в Ямбол, че по- нахално от комунист няма. Това вече е диагноза. Бившият комунист Борисов клейми комунистите, завърши Кристиан Вигенин.", "date": "2019.05.07", "title": "Кристиан Вигенин: Бившият комунист Борисов клейми комунистите"}
{"url": "https://www.novinite.bg/articles/175138/Veselin-Mareshki-Pobedata-na-kartela-sreshtu-men-shte-znachi-pobeda-nad-naroda", "text": "През последните няколко седмици съм подложен на всякакъв вид натиск и опити за сплашване - или да затворят обектите на семейния ми бизнес до изборите, или да се вдигнат цените, пише председателят на ВОЛЯ Веселин Марешки в декларация, изпратена до медиите.\"Някой много се е уплашил от успеха ми в политиката и от благодарността на милионите българи\", заявява той.Победата на картела няма да означава победа над Марешки, а победа над българския народ. Да смажеш един такъв бизнес, значи да смажеш народа и да му отнемеш шанса да не го ограбват, пише още Марешки.", "date": "2019.05.07", "title": "Веселин Марешки: Победата на картела срещу мен, ще значи победа над народа"}
{"url": "https://www.novinite.bg/articles/175129/Joncheva-Balgarskoto-proizvodstvo-tryabva-da-bade-podpomagano-ot-darjavata", "text": "„Българското производство трябва да бъде подпомагано от държавата, а малките и средни фирми да бъдат поощрявани, а не рекетирани.\" Това заяви водачът на листата на „БСП за България” Елена Йончева на среща с работници в шивашка фабрика в гр. Бяла, обл. Русе, в която работят над 100 души. Тя коментира, че за последните 10 години, 50 000 производствени предприятия  са затворени заради рекет и произвола на държавата. „Чуждестранните инвестиции за това време  са спаднали 11 пъти.През 2008 г. са били 9 млрд. евро, а през 2018 г. те са под 1 млрд. евро. Този спад според Световната банка се дължи на три фактора -  корупция, лошо работеща съдебна система и липса на предвидимост”, каза още водачът на листата на левицата. Елена Йончева добави, че достъпът на малките и средни предприятия до нови технологии трябва да бъде улеснен. „В същото време не трябва да загърбваме и големите предприятия и заводи, в които работят стотици българи. Тяхното производство също трябва да бъде подпомагано, за да бъде рентабилно на това- в големите европейски държави”, коментира Йончева. Тя добави, че въпреки корупцията и натиска от страна на държавата, предприятия като това, в Бяла, продължават да получават поръчки и да ги изпълняват, защото работа им е качествена. По думите й това, че продукцията е предимно за износ говори за качеството на работата. Елена Йончева каза още, че България вече 12 години е част от ЕС, а разликите в икономическото ни развитие, продължават да са огромни.„В годишния доклад на Института за икономически изследвания при БАН е констатирано, че на страната ни ще са необходими 44 години, за да достигне средните за Европа темпове на развитие. Това, обаче, много бързо може да се промени, ако имаме обща политика по доходите, ефективна борба с корупцията и ефективно разходване на европейските средства, които да не отиват в няколко фирми и политици”, категорична бе Йончева.", "date": "2019.05.07", "title": "Йончева: Българското производство трябва да бъде подпомагано от държавата"}
