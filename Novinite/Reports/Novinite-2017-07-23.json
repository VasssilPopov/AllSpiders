{"url": "http://www.novinite.bg/articles/147469/Obvineniya-sreshtu-presata-v-SASht", "text": "Президентът Доналд Тръмп обвини вестник \"Ню Йорк таймс\", че е провалил опит на САЩ да убият лидера на \"Ислямска държава\" Абу Бакр ал Багдади, предаде Дарик. \"Провалящият се \"Ню Йорк таймс\" провали опита на САЩ да убият най-издирвания терорист, Ал Багдади\", написа в Туитър Тръмп. Той определи това като пример на \"вредния им (на вестника) дневен ред в националната сигурност\" без повече подробности.Тръмп изглежда има предвид вчерашно изказване на американския генерал Тони Томас на конференция по сигурността в Аспен, щата Колорадо. Томас заяви, че американските специални части са били \"особено близко\" до лидера на ИД през 2015 г., но са изгубили следата му след изтичания на информация в пресата.През юни 2015 г. в.\"Ню Йорк таймс\" публикува статия, според която американските сили се сдобили с голямо количество данни, описващи как лидерът на ИД успява да избегне преследвачите си. В статията конкретно се споменаваше как джихадистките лидери използват жените си, за да си разменят послания. \"Ако президентът има предвид статията от 2015 г., Пентагонът не повдигна никакво възражение пред \"Ню Йорк таймс\" преди публикуването й и никой официален представител на САЩ не се е оплакал публично от нея досега\", заяви вестникът за сайта \"Политико\".Вчера министърът на отбраната на САЩ Джеймс Матис заяви, че Абу Бакр ал Багдади продължава да е жив въпреки слуховете, че неотдавна е бил убит. \r\n \r\n", "date": "2017.07.23", "title": "Обвинения срещу пресата в САЩ"}
{"url": "http://www.novinite.bg/articles/147471/Rejim-na-vodata-v-Rim", "text": "Италианските власти наредиха да бъде спряно изпомпването на вода от езеро край Рим на фона на продължителната суша в страната, което може да наложи да бъде въведен режим на водата в италианската столица, предаде Дарик. Забраната за изпомпване на вода от езерото Брачано ще влезе в сила на 28 юли, съобщи Никола Дзингарети, управител на областта Лацио, която е разположена около столицата. За съжаление това е трагедия. Истината е, че водите на езеро Брачано спаднаха твърде много и сме изправени пред риск от екологична катастрофа, заяви Дзингарети. Компанията за комунални услуги Ачеа, която управлява водоснабдителната система на Рим, съобщи, че след две години на валежи под средното равнище нивото на водата в резервоарите на Вечния град силно е намаляло, а продължаващата гореща вълна още повече влошава положението. Ачеа обаче оспори нареждането да спре да черпи вода от Брачано, което е разположено на около 30 км северно от Рим, заявявайки, че областните власти са взели едностранно и незаконно решение. Силното намаляване на притока на вода във водоснабдителната система на столицата ще ни принуди да въведем строг режим, което ще засегне 1,5 милиона римляни, каза говорител на компанията.По-рано този месец Ачеа започна да спира обществените чешми в столицата. Оттогава се задържат високите температури, които заплашват да направят 2017-а една от най-горещите години, отчитани в Италия.", "date": "2017.07.23", "title": "Режим на водата в Рим"}
{"url": "http://www.novinite.bg/articles/147468/Katastrofa-kraj-Panichishte", "text": "Пиян шофьор на автобус, в който пътували туристи, е предизвикал лека катастрофа в курорта Паничище, потвърдиха за Дарик от Областната дирекция на полицията в Кюстендил. При инцидента няма пострадали хора. /Дарик/   Катастрофата е станала при разминаване с два автомобила около 18.00 часа в събота. Причинени са били щети на колите. При проверка с дрегер е отчетена концентрация от 2.57 промила алкохол в издишания въздух от пияния шофьор. Той е на 64 години от Варна. Мъжът е задържан за 24 часа в полицейския арест на Районното управление в Дупница. Туристите, пътували в автобуса, които са българи, са се придвижили до хотел в района, в който са отседнали, съобщава БТА. От фирмата са изпратили друг шофьор, който е преместил автобуса и ще продължи със следващите курсове на групата.  ", "date": "2017.07.23", "title": "Катастрофа край Паничище"}
{"url": "http://www.novinite.bg/articles/147467/Policai-sred-organizatori-na-kanal-za-trafik", "text": "Мигранти и полицаи задържани при спецакция на МВР, съобщава Нова.Има задържани мигранти и хора, които се смятат за организатори на канал за трафик. Сред тях и полицаи. Според информацията, която има до момента, мигрантите са пътували в частен автомобил на служител на МВР.   Задържани са близо до бензиностанция на магистрала „Тракия” край Пловдив.  Акцията е била проведена и в други градове в страната.", "date": "2017.07.23", "title": "Полицаи сред организатори на канал за трафик"}
{"url": "http://www.novinite.bg/articles/147470/Mekoteli-dalgoletnici", "text": "Гигантски тръбовиден червей, който живее в дълбоки води с изобилие от храна и в отсъствие на хищници, може да достига възраст от 1000 години, съобщи /Дарик/.   Обичайната продължителност на живота на Escarpia laminata е около 300 години. \"E. laminata измества границите на общоприетото дълголетие\" - каза Алана Дъркин от университета \"Темпъл\" във Филаделфия. Тези тръбовидни червеи приличат на пластмасови сламки с малко розово цветче в края - хрилете им. E. laminata живеят на дълбочина от 1000 до 3300 метра под морската повърхност, събрани от пет до над 200 екземпляра около студени процепи. Тази среда е благоприятна също за всякакви миди, ракообразни и дребни червеи. Гигантските червеи могат да надхвърлят 1,5 метра и се хранят от симбиоза, която образуват с бактерии, изобилстващи в процепите.Установяването на възрастта на гигантските дълбоководни червеи е трудно, защото те нямат постоянен твърд скелет или тъкан с \"пръстени\", които да могат да се броят.   Учените са използвали модел на растежа от предишен труд за различни видове червеи. Те са въвеждали в него реални данни от едногодишни наблюдения, които са служили за установяване на темпа на растеж. Възрастта от 1000 години е предполагаема. Обичайната продължителност на живота на E. laminata вероятно е 250 - 300 години. Това поставя тези създания на второ място след дълбоководната мида Arctica islandica, която може да живее 500 и повече години.  Образуващите колонии животни, като някои корали, попадат в друга категория. Те могат да живеят и над 4000 години.  ", "date": "2017.07.23", "title": "Мекотели дълголетници"}
{"url": "http://www.novinite.bg/articles/147475/Garbat-kit-igrae-s-malkoto-si-VIDEO-", "text": "Във водите на Индийския океан, край Южна Африка, заснеха кит, който скача с цялото си тяло над водата. /Нова/Подобно нещо се вижда изключително рядко. 40-тонният кит си играе с малкото си в спокойните води на океана, когато за радост на търсещите зрелищни гледки изскача изцяло над водата. ", "date": "2017.07.23", "title": "Гърбат кит играе с малкото си /ВИДЕО/"}
{"url": "http://www.novinite.bg/articles/147465/Dnes-e-pogrebenieto-na-Kristiyan", "text": "Жителите на девинското село Триград са потънали в скръб, родителите на 16-годишния Кристиян са в шок, а местните са потресени от трагедията. Всички се надяваха да открият Кристиян жив, но за съжаление той вчера бе открит мъртъв в подножието на една от скалите, която е с височина повече от 120 м. Мястото е труднодостъпно. И въпреки, че са минавали от там много пъти, хората които търсиха Кристиян те не са успели да видят тялото на момчето. /Дарик/\r\n\r\n\r\n\r\n ", "date": "2017.07.23", "title": "Днес е погребението на Кристиян"}
{"url": "http://www.novinite.bg/articles/147473/Nachalnik-v-AEC-Kozloduj-zaplashval-policai", "text": "Началникът на отдел \" Физическа защита\" в  АЕЦ „Козлодуй” беше освободен от поста заради скандален клип, от който става ясно, че е заплашвал полицаи, докато те се опитват да санкционират негов приятел, заловен да кара колата си употребил алкохол. /Нова/„По разпореждане на премиера извършихме проверка. Тя показа, че е имало такъв случай. Имаме абсолютна нетърпимост към подобно поведение. Той злоупотребява със служебното си положение”, каза в предаването „Събуди се” министърът на енергетиката Теменужка Петкова.Тя не се ангажира да каже дали над този човек има политически чадър. „Това, което направихме, показва нашето отношение и дали над него има чадър”, добави Петкова.„Поведението на Пешко Караджов говори, че той има зад гърба си някаква подкрепа”, заяви журналистът Юлиян Христов. Той добави, че следващата седмица ще има продължение по темата.По думите му е доста притеснително мълчанието на прокуратурата. „Ако се вгледаме внимателно, тук има няколко престъпления. Най-вече опита за упражняване на натиск върху полицай. Това е недопустимо. Да не говорим за заплахите”, смята журналистът.Според него е интересно и защо чак сега, половин година по-късно, МВР решава да провери случая.", "date": "2017.07.23", "title": "Началник в  АЕЦ „Козлодуй” заплашвал полицаи"}
{"url": "http://www.novinite.bg/articles/147472/Novata-ruska-ruletka-za-deca", "text": "Семейството на самоубилото се българче в Америка проговори, предаде NOVA.Разследващите там твърдят, че зад решението на детето стои играта „Син кит”. Бащата разказа, че е забелязал промяна у дъщеря си и е разговарял с нея.Двамата заедно учили български език, а само три дни преди самоубийството тя му споделила, че свободно говори и руски език.Въпреки трагедията, искат да предпазят други деца и предизвикателството „Син Кит”.Наричаме я Мария. Младо, жизнерадостно и щастливо дето. Тя обаче ще остане завинаги на 16.По телефона разговаряхме с бащата на Мария. От 8 години той е разведен със съпругата си – майка на Мария. Раздялата обаче не е повлияла на отношенията между баща и дъщеря.Описва дъщеря си като талантлив артист, чиято дарба да рисува е успяла умело да прикрие дълбоко пазени тайни в картините й.Мария е живеела с майка си и брат си. Въпреки дистанцията баща й и забелязва промяна у дъщеря си и се опитва да говори с нея.По ирония на съдбата точно на 1-ви юни, в Деня на детето властите в Атланта, Джорджия разбират за самоубийството на Мария. Говорим по скайп със специален агент Тревър Рандъл от ФБР в щата Джорджия. Само пред NOVA тя потвърди, че смъртта на Мария е първият подобен случай в щата, който е потенциално свързан с опасната игра „Син Кит”. Докато учела с баща си български език, неусетно и без да каже на никого, Мария тайно пишела и четяла на руски език.По-късно близките й откриват писма, написани на руски и портрет на 17-годишната Рина Паленкова от Русия. Нейното сбогом-селфи, преди да се самоубие, стана най-споделяната снимка в руската социална мрежа през ноември 2015 г. Това е първият случай, който отключи спекулациите около опасната онлайн игра и оттогава се заговори за „Син кит”, пишат руски вестници.Дали легенда или пък не, \"Синият кит\" е определено игра на ръба, която събуди детското любопитство и родителските страхове. Феновете на новата руска рулетка са деца. С имена. Като Мария и всички останали жертви. Които завинаги ще останат млади.  ", "date": "2017.07.23", "title": "Новата руска рулетка за деца"}
{"url": "http://www.novinite.bg/articles/147474/Sblasaci-v-Jerusalim", "text": "До късно снощи продължиха израелско-палестинските сблъсъци в Йерусалим. /Нова/Стотици палестинци извършиха вечерните си молитви пред стените на джамията „Ал Акса”, протестирайки срещу мерките за сигурност, наложени от израелските власти.След края на молитвата напрежението ескалира.Израелската полиция използва сълзотворен газ и водни оръдия, за да разпръсне палестински демонстранти, които хвърляха камъни.Напрежението, предизвикано от поставянето на металодетектори на входовете към Храмовия хълм в светия град, достигна връхна точка в петък, когато при сблъсъци загинаха 7 души.", "date": "2017.07.23", "title": "Сблъсъци в Йерусалим"}
{"url": "http://www.novinite.bg/articles/147466/Incident-Smolyanskite-vodopadi", "text": "32-годишен мъж от Димитровград е в тежко състояние след инцидент в района на Смолянските водопади. За инцидента съобщават от Планинската спасителна служба. /Дарик/   Злополуката е станала вчера следобед на една от пътеките, която води до горните водопади. Той се подхлъзнал и се претърколил в близост до реката.   Младият мъж бил с компания, която веднага потърсила помощ. Спасителите транспортирали пострадалия до болницата в Смолян.   Той е с черепно-мозъчна травма и е в отделението по Неврохирургия в УМБАЛ \"Свети Георги\". Състоянието му е тежко.   Една от версиите за инцидента е, че е младият мъж паднал при опит за селфи.   Това е поредният инцидент в този район в рамките на дни. През седмицата друг турист пострада, като се наложи пожарникари да помагат на спешните медици за извозването му, но травмите му бяха значителни по-леки.", "date": "2017.07.23", "title": "Инцидент Смолянските водопади"}
