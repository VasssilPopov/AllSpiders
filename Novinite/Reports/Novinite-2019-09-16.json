{"url": "https://www.novinite.bg/articles/180267/Nevijdan-otdavna-skok-na-cenata-na-petrola", "text": "Цените на петрола се повишиха рекордно тази сутрин след атаката срещу двете петролни рафинерии в Саудитска Арабия, подклаждайки нови геополитически страхове в момент, в който Доналд Тръмп обвини за нападенията Иран и предизвика нови опасения, че военен удар срещу страната е неизбежен, съобщава АФП, предаде БГНЕС.Фючърсите “Брент“ скочиха с 12 долара в първите минути на търговията – най-големият скок от създаването им през 1988 година. Това е увеличение с 20%, докато западно-тексаският суров петрол скочи с повече от 8 долара или с 15%.Малко по-късно и двете позиции понижиха цените си, но въпреки това се задържаха на 10% по-високи нива.Атаката от страна на подкрепяните от Иран йеменски бунтовници хусити срещу двете саудитски рафинерии на държавната „Арамко“, ефективно блокираха 6% от световните доставки на петрол.В неделя, президентът Доналд Тръмп обяви, че е готов да отговори на атаката, докато държавният секретар Майк Помпео заяви: „САЩ ще работят с партньорите си и съюзниците си, за да се уверят, че енергийният пазар остава стабилен, а Иран понесе отговорността за агресията си“.Техеран отрича обвиненията, но новината възроди страховете за конфликт в размирния Близък изток след серията атаки срещу петролни танкери по-рано тази година, които също бяха приписани на Иран.През изминалата нощ, Тръмп оторизира освобождаване на петрол от стратегическия петролен резерв на САЩ, докато „Арамко“ обяви, че повече от половината от производството му в размер на 5 милиона барела дневно ще бъдат възстановени в понеделник.Но нападенията срещу рафинериите предизвикаха страхове за сигурността на доставките от най-големия производител на петрол. ", "date": "2019.09.16", "title": "Невиждан отдавна скок на цената на петрола"}
{"url": "https://www.novinite.bg/articles/180266/Dneven-horoskop-za-ponedelnik", "text": "Направете нещо страхотно за себе си днес. Винаги се грижите са околните, но днес е време да обърнете внимание и на себе си. Поглезете се и в никакъв случай не изпитвайте угризения за това.   Много сте ентусиазирани за днешния ден. Ще се наложи да споделите положителните си емоции с други хора, тъй като вашите близки няма да бъдат до вас днес. Ще създадете нови приятелства. Очаквайте изключително странен сън довечера. Не се опитвайте да го тълкувате прекалено много. Той е резултат от разговорите през деня и плод на подсъзнанието ви. Представителите на останалите зодии могат да намерят дневния си хороскоп ", "date": "2019.09.16", "title": "Дневен хороскоп за понеделник"}
{"url": "https://www.novinite.bg/articles/180287/Veche-mojem-da-proveryavame-kade-tryabva-da-glasuvame", "text": "От днес всеки българин, имащ право на глас, може да провери къде може да пусне бюлетина по време на местните избори другия месец. Главна дирекция \"Гражданска регистрация и административно обслужване\" (ГРАО) към Министерство на регионалното развитие и благоустройството осигурява справка за номера на избирателната секция и мястото на гласуване за избори за общински съветници и за кметове на 27 октомври 2019 г. за всички български граждани.Всички избиратели могат да проверят адреса на избирателната си секция по следните начини: ", "date": "2019.09.16", "title": "Вече можем да проверяваме къде трябва да гласуваме"}
{"url": "https://www.novinite.bg/articles/180271/Bezplatni-pregledi-za-tuberkuloza-ot-do-20septemvriv-cyalata-strana", "text": "За пореден път през 2019 г. ще се проведат безплатни прегледи за туберкулоза в лечебни заведения за диагностика и лечение на туберкулозата в областните градове на страната.Кампанията „Седмица на отворените врати” се осъществява в изпълнение на Националната програма за превенция и контрол на туберкулозата в Република България. Чрез предоставянето на безплатен достъп до медицински услуги проявата е доказала своята ефективност за повишаване на обществената информираност по отношение на заболяването.По време на проведени кампании през месеците март и юни 2019 г. общо анкетирани за туберкулоза са 5 057 лица, а на 3 293 лица в риск от туберкулоза са извършени медицински прегледи и допълнителни изследвания. Открити са 53 лица с туберкулоза и 144 лица с латентна туберкулозна инфекция, при които е започнато лечение.Инициативата се провежда от 2009 г. и е допринесла за по-добра разкриваемост на случаите на туберкулоза и латентна туберкулозна инфекция, за ефективна превенция на туберкулозата в страната и за подобряване на достъпа до здравни грижи. По време на проведените за периода 2009 г. – 2018 г. „Седмици на отворени врати” анкетирани за туберкулоза са 119 787 лица, открити и насочени за лечение са 1 295 лица с туберкулоза, открити с латентна туберкулозна инфекция и обхванати с химиопрофилактика са 4 495 души.По време на „Седмицата на отворените врати“ на всеки желаещ се предлага скрининг за риска от туберкулоза чрез анкета и консултации. На лицата, които са в риск, се провеждат допълнителни прегледи и изследвания. При откриването на случаи на туберкулоза своевременно се предприемат мерки за хоспитализация и лечение, в резултат на което се прекъсва веригата за предаване на инфекцията. ", "date": "2019.09.16", "title": "Безплатни прегледи за туберкулоза от до 20септемврив цялата страна"}
{"url": "https://www.novinite.bg/articles/180283/KAT-zapochva-akciya-sreshtu-govorene-po-telefona-zad-volana", "text": "От днес до 22 септември на територията България, както и във всички страни членки на Европейската мрежа на службите на Пътна полиция – TISPOL, ще бъде извършван засилен контрол за незаконосъобразното използването на мобилни телефони от водачите на моторни превозни средства.Целта на операцията е да се припомнят още веднъж последствията от пренебрегването на забраната за използване на мобилни устройства. По  време на шофиране те силно разконцентрират вниманието на водача, което може да се окаже фатално.Според Закона за движение по пътищата на водачите е забранено да използват мобилни телефони по време на движение, освен чрез устройство, позволяващо това да става без участието на ръцете. Санкцията за подобно нарушение, предвидена в ЗДвП, е глоба от 50 лева и отнемане на 6 контролни точки, припомня МВР.  ", "date": "2019.09.16", "title": "КАТ започва акция срещу говорене по телефона зад волана"}
{"url": "https://www.novinite.bg/articles/180272/Rusiya-shte-eksperimentira-s-4-dnevna-rabotna-sedemica", "text": "Руското министерство на труда ще обсъди експеримент за въвеждане на четиридневна работна седмица в предприятия, включени в националния проект за повишаване на производителността, пише вестник “Известия”, предаде БГНЕС.Изданието се позовава на Пьотър Заселски, заместник-министър на икономическото развитие.Отбелязва се, че списъкът на компаниите включва предприятия в сферата на преработвателната промишленост, селското стопанство, научните и техническите дейности, както и строителството.“В предприятията <…> работниците не правят нищо през 30-40% от времето. Нашата задача е не да съкратим работния ден, а да ги направим полезни”, обясни зам.-министърът.Заселски добави, че към момента няма ясни параметри за периода за извършване на прехода към четиридневна работна седмица. Окончателното заключение относно намаляването на работната седмица, според него, може да се направи, когато схемата се тества в голям брой компании, тъй като експеримент в рамките на само едно предприятие ще бъде неубедителен.Темата за възможен преход към четиридневна работна седмица в началото на юни засегна премиерът Дмитрий Медведев. Според него това е реално, но “не на момента”.“Това трябва да бъде придружено от повишаване на производителността на труда, от една страна, ако това е пълноценна работна седмица и, разбира се, запазването на наличните заплати”, заяви Медведев.Идеята беше подкрепена от Федерацията на независимите синдикати, а министерството на труда и социалната защита трябва да информира правителството за позицията си до края на септември.Министърът на икономическото развитие Максим Орешкин заяви пред РИА Новости, че преходът е възможен само, ако нивото на доходите и производителността на труда са високи.От своя страна, според проучването, повечето работодатели в Русия не подкрепят прехода към четиридневна работна седмица.  ", "date": "2019.09.16", "title": "Русия ще експериментира с 4-дневна работна седемица"}
{"url": "https://www.novinite.bg/articles/180274/Atina-svalya-danacite-varhu-dohodite", "text": "Работниците на трудов договор, пенсионерите и самостоятелно работещите професионалисти в Гърция ще видят значително намаление на данъчните си сметки през 2020 г., гласи проектозакон, който намалява най-ниската данъчна група на доход до 9% от 22 на сто за доходи до 10 000 евро, поддържа необлагаемия данъчен таван от 8 636 евро на година и предвижда намаления на данъците за семейства с деца, съобщи в. „Катимерини“, предаде БНТ.Законопроектът ще включва и разпоредби за строителството и намаляване на данъчните ставки върху печалбите от бизнеса.Очаква се проектозаконът да бъде завършен до края на следващата седмица и да бъде внесен в парламента до средата на октомври.Като цяло работниците на трудов договор и пенсионерите ще наблюдават увеличение на месечните си доходи от януари, когато месечният им данък ще бъде намален, докато специалистите на свободна практика ще усетят това, когато изчистят данъчните си декларации през 2021 г. По-точно данъкоплатците без деца, деклариращи доходи между 8 636 евро и до 20 000 евро, ще получат отстъпки до 177 евро.Например, според новата система, данъкоплатец с доход от 15 000 евро в момента плаща 1400 евро данък. Към 2020 г. това ще спадне до 1,223 евро.Ако данъкоплатецът има едно дете, данъкът се намалява на 1133 евро от 1350 евро, докато ако семейството има две деца, данъкът се намалява от 1300 евро на 1,043 евро.По същия начин данъкоплатците без дете и годишен доход от 20 000 евро в момента плащат 2 500 евро данък. Това ще бъде намалено до 2323 през 2020 г..Ако обаче данъкоплатецът има едно дете, данъкът ще бъде намален на 2233 от 2450 - отстъпка от 217 евро. Ако семейството има две деца, данъкът ще бъде намален от 2400 на 2143 - 257 евро по-малко.Данъчната облекчение ще достигне до 370 евро за тези с три деца и годишен доход до 20 000 евро. ", "date": "2019.09.16", "title": "Атина сваля данъците върху доходите"}
{"url": "https://www.novinite.bg/articles/180279/Nad-30-rast-na-migrantite-v-Garciya-ot-nachaloto-na-godinata", "text": "През август 7712 бежанци и мигранти пристигнаха на девет острова в източната част на Егейско море, което е повече от пристигналите през юли, когато 5008 души влязоха в Гърция по море. Това гласи докладът на Върховния комисар на ООН по бежанските въпроси, предаде БГНЕС.През първите осем месеца на тази година в Гърция по море са пристигнали общо 25 590 бежанци и мигранти, като по-голямата част (39 процента) са от Афганистан, 21 процента са от Сирия, а повече от половината са жени и деца (жените са 24 %, децата – 36%).Според същите данни, броят на пристигащите тази година е с 32 процента по-висок в сравнение с 2018 година.„Подобно на миналата година, над една трета от пристигащите през 2019 г. са деца. От тях над 60% са на възраст под 12 години. Освен това 16% от децата при пристигането са регистрирани като непридружени или разделени, главно от Афганистан, Сирия и Демократична република Конго. Около 34 процента от пристигащите са мъже на възраст между 18 и 39 години. Само три процента са на 50 или повече години“, се казва в месечния доклад на ВКБООН-Гърция.Остров Лесбос остава най-засегната от бежанската вълна гръцка територия като на него от началото на годината досега са пристигнали 11 222 души. ", "date": "2019.09.16", "title": "Над 30% ръст на мигрантите в Гърция от началото на годината"}
{"url": "https://www.novinite.bg/articles/180263/Slanchev-i-topal-parvi-ucheben-den", "text": "Днес ще бъде слънчево, около и след обяд над Източна България с разкъсана висока облачност. Ще духа слаб вятър, предимно от запад-северозапад. Максималните температури ще са между 27 и 32 градуса, сочи прогнозата на НИМХ.Атмосферното налягане ще се понижи, но ще се задържи по-високо от средното за месеца.Над планините ще бъде предимно слънчево. Ще духа слаб до умерен запад-северозападен вятър. Максималната температура на височина 1200 метра ще е около 22 градуса, на 2000 метра – около 14.По Черноморието ще бъде слънчево, около и след обяд с разкъсана висока облачност. Максималните температури ще бъдат между 24 и 27 градуса. Температурата на водата е 24-25. Вълнението на морето ще бъде 2-3 бала. ", "date": "2019.09.16", "title": "Слънчев и топъл първи учебен ден"}
{"url": "https://www.novinite.bg/articles/180278/Prezidentat-Ot-kachestvoto-na-obrazovanieto-zavisi-mladite-da-stanat-dostojni-grajdani-koito-preodolyavat-predizvikatelstva-i-gradyat-badeshteto-ni", "text": "Българското училище не е просто “храм на знанието”, а свято място, където нашите деца се превръщат в осъзнати личности. Това заяви президентът Румен Радев на тържественото откриване на учебната година на 18-о средно училище „Уилям Гладстон“ в София. Държавният глава подчерта, че от училището и качеството на образованието зависи младите хора да бъдат заредени с адекватни знания, стремеж към самоусъвършенстване, както и достойни граждани на родината, готови да посрещат предизвикателства и да градят бъдещето на нашето общество.За да могат училищата да отреждат достойно място на България в днешния все по-конкурентен свят, те трябва да бъдат подкрепяни от институциите и от цялото общество, призова Румен Радев. По думите на президента, за да изпълни своята важна обществена мисия, българското училище се нуждае от прогресивни учебни планове и програми, модерна образователна инфраструктура, ерудиран и вдъхновен преподавателски състав и запазване на традициите.На всички ученици държавният глава пожела да бъдат любознателни и да не се огъват пред препятствията, а да ги използват като трамплин за бъдещи успехи. „Продължавайте с думи и дела да отстоявате територията на духовността, достойнството и човечността. И каквото и да правите, нека бъде с мисъл за България“, подчерта Румен Радев. Президентът поздрави учителите, родителите и всички, които с всеотдайност и много любов подкрепят благородното дело на българското образование.„В училището, редом с любовта към България, българския език, история и култура, младите отправят взор и към далечни светове. Затова и продължават да се трупат наградите от редица престижни международни олимпиади и състезания“, обърна се президентът към учениците и преподавателите в 18-о средно училище „Уилям Гладстон“. Държавният глава открои впечатляващите 113-годишни традиции на училището, което е дало на обществото ни множество бележити учени, белетристи и артисти.", "date": "2019.09.16", "title": "Президентът: От качеството на образованието зависи младите да станат достойни граждани, които преодоляват предизвикателства и градят бъдещето ни"}
{"url": "https://www.novinite.bg/articles/180264/15-i-septemvri-tazi-godina-e-16-i-nad-700-000-prekrachvat-uchilishtniya-prag", "text": "Стартира новата учебна година. Поради обясними причини тази година 16-ти септември ще е празничен за 2400 училища в страната. Над 60 000 са първолаците, които за първи път ще прекрачат прага на класните стаи. Общо учениците в страната пък са над 700 000, предаде БГНЕС.Все още почти 60 училища са в ремонт, като осем от тях ще започнат годината в други сгради. Над 1000 са основните и текущи ремонти в цялата страна.Образователната система изпитва основен недостиг на ресурсни учители, както и такива по математика, физика и химия.Предизвикателство остава и броят на децата, които не посещават училище. В над 200 учебни заведения са назначили медиатори през последните две години.От „Пътна полиция” напомнят на шофьорите да са особено внимателни в първия учебен ден. Оттам напомнят на водачите да са особено внимателни, когато минават покрай учебни и детски заведения; да спазват ограниченията на скоростта; да се отнасят снизходително към децата, защото те все още се учат; и никога да не спират автомобила си върху пешеходна пътека. ", "date": "2019.09.16", "title": "15-и септември тази година е 16-и, над 700 000 прекрачват училищния праг"}
{"url": "https://www.novinite.bg/articles/180281/Viceprezidentat-Samo-gramotnite-i-naprednichavite-hora-shte-izgradyat-moderna-Balgariya", "text": "„Неграмотните хора нямат бъдеще. Само образованите и напредничавите хора ще изградят модерна и просперираща България.“ С тези думи вицепрезидентът Илияна Йотова откри първия учебен ден в Първо основно училище „Васил Левски“ в град Костинброд.„Днес една от най-големите ни задачи е да накараме децата да дойдат в училище, да ги привлечем към познанието в това свръхинформирано време. Няма технология, която да замени учителите. Защото освен знанията, те ни учат на добродетели, учат ни да бъдем добри хора. Те раждат личности“, заяви в приветствието си вицепрезидентът.Илияна Йотова настоя да се върне достойното място на учителя в обществото така, както повеляват българските традиции. „Мисълта ни за вас не трябва да е само по празници, когато с букет в ръка изразяваме своето уважение. Или предизборно – с обещания за повече средства за образование и повече престиж за професията. Мисълта на държава и общество трябва да е в делниците, където са вашите проблеми“, изтъкна вицепрезидентът.„Да подадем ръка на българското образование, на българските учители. Заедно да изкореним страшната болест – агресията между децата ни, да ги възпитаваме в любов, в уважение и желание да опознават и разбират другия.“ С тези думи вицепрезидентът Йотова се обърна към родителите.Илияна Йотова сподели вълнението на първокласниците от първите стъпки в класната стая. „Днес те са плахи, но с времето ще стават все по-смели. В училище ще срещнете нови приятели, заедно с вашите учители страница след страница ще отваряте голямата книга на познанието“, отбеляза вицепрезидентът.На учениците Илияна Йотова пожела да бъдат здрави, прилежни и упорити. „Не се страхувайте да имате мнение и да го отстоявате дори когато не срещате подкрепа. Това е вашето мнение и то значи много“, посочи вицепрезидентът.Илияна Йотова завърши словото си с думите: „Вашият патрон Васил Левски имаше един идеал – свободна и независима България. Пожелавам на всички да бъдете свободни и независими в мисленето и мечтите си!“През новата учебна година Първо основно училище „Васил Левски“ ще отбележи 165 години от създаването си. От тази година в  школото ще се изучава унгарски език. ", "date": "2019.09.16", "title": "Вицепрезидентът: Само грамотните и напредничавите хора ще изградят модерна България"}
{"url": "https://www.novinite.bg/articles/180265/Leko-zemetresenie-v-Rodopite-tazi-nosht", "text": "Лек трус със сила 2.5 по скалата на Рихтер бе регистриран тази нощ 3:05 ч. в Родопите. Това показват данните на Евросредиземноморския сеизмологичен център.Епицентърът на земетресението е бил на 186 км югоизточно от София, на 22 км източно от Смолян и на 4 км северно от Мадан. Дълбочината на труса е 2 км.", "date": "2019.09.16", "title": "Леко земетресение в Родопите тази нощ"}
{"url": "https://www.novinite.bg/articles/180269/Uchitelski-protest-v-denya-na-otkrivaneto-na-uchebnata-godina", "text": "На първия учебен ден - протест на учители пред образователното министерство. Причината е наредба, която предвижда посещения по домовете на отсъстващите без уважителни причини ученици, съобщава БНТ.Част от педагозите смятат, че промяната ще ги превърне от учители в полицаи. И твърдят, че никой не се е допитал до тях при изготвянето на наредбата.В онлайн петиция срещу нея са се подписали над 6000 души. Против готвения протест обаче са всички синдикални организации в образованието. Според тях акцията е \"провокация с неясни цели\" и създава \"измислени внушения за нарушени учителски права\". ", "date": "2019.09.16", "title": "Учителски протест в деня на откриването на учебната година"}
{"url": "https://www.novinite.bg/articles/180288/Sindikat-shte-lovi-nekorektni-rabotodateli-s-mobilno-prilojenie", "text": "Ново мобилно приложение на КНСБ ще помага на работници и клиенти да подават сигнали срещу некоректни работодатели и да дават позитивни примери за мястото, на което работят. VOX KNSB вече е налично във всички платформи за мобилни приложения – за Android и iPhone. Апликацията бе представена днес от вицепрезидента на КНСБ Пламен Нанков.Приложението е част от кампанията на синдикалната организация \"Сивото убива\". Тя е разработена по проект „Активно гражданско участие за превенция и ограничаване на недекларираната заетост в България“, финансиран от Оперативна програма „Добро управление“, съфинансирана от Европейския съюз чрез Европейския социален фонд. Основната цел на проекта е разработване и отправяне на препоръки за подобряване на регулаторната среда и ефективността на политиките за превенция и ограничаване на недекларираната заетост в България при спазване на принципа на открито и отговорно управление.VOX KNSB е уникална, абсолютно безплатна услуга, която позволява на всеки да подаде сигнал до КНСБ, а оттам и до всички държавни институции за нередности или позитивни примери както на работното си място, така и в търговски обекти, в които е получил лоша услуга или пък е забелязал измама за фиска.Анонимността на подалите сигнала е абсолютно гарантирана и единствено администраторите на КНСБ разполагат с данните на подателя. VOX KNSB позволява сигналите, които се подават, да стигат до голяма група от хора, които могат да ги подкрепят, споделят в социалните мрежи или просто да следят какво се случва с решенията на проблема. За да се гарантира автентичността на сигнала, може да бъде приложен снимков материал, а приложението автоматично регистрира локацията, откъдето се подава.Сигналите, които се подават, могат да бъдат споделяни в социалните мрежи и варират от заплата в плик, през липса на трудов договор до неиздаване на касови бележки. В рамките на проекта приложението ще бъде представено в 28 града на страната, както и на мобилни шатри в големите населени места на България.Пламен Нанков призова работещите у нас да използват активно приложението и да подават сигнали срещу некоректни практики на работодателите. Според него така те сами ще помогнат да продължи тенденцията от последните 10 години, през които делът на сивия сектор у нас е намалял от 30 на 21%.", "date": "2019.09.16", "title": "Синдикат ще лови некоректни работодатели с мобилно приложение"}
{"url": "https://www.novinite.bg/articles/180277/Tarsim-razshiryavane-na-investiciite-targoviyata-i-satrudnichestvoto-v-modernite-tehnologii-s-Indoneziya", "text": "България цени приятелските си отношения с Индонезия, вие сте наш приоритетен партньор в Югоизточна Азия. Това заяви министър-председателят Бойко Борисов по време на срещата му с министъра на външните работи на Република Индонезия Рътно Марсуди. Премиерът изтъкна, че това е първата визита на индонезийски външен министър от 25 години насам и изрази увереност, че настоящото посещение ще даде допълнителен тласък за развитието на двустранните отношения.Според министър-председателя Борисов са налице редица сфери, в които има потенциал за по-активно сътрудничество. Премиерът постави акцент върху търговията и инвестициите, туризма и инфраструктурата. Борисов беше категоричен, че взаимодействието в областта на образованието и на високите технологии също е от взаимен интерес за двете страни.Министър-председателят Бойко Борисов изрази надежда, че след вчерашната ползотворна среща на министър Марсуди с българския вицепремиер Екатерина Захариева, днешният българо-индонезийски бизнес форум с участието и на министър Емил Караниколов ще даде допълнителен стимул за засилване на двустранното сътрудничество.", "date": "2019.09.16", "title": "Търсим разширяване на инвестициите, търговията и сътрудничеството в модерните технологии с Индонезия"}
{"url": "https://www.novinite.bg/articles/180289/Ursula-fon-der-Lajen-Evropejskiya-nachin-na-jivot-nyama-da-ni-go-otneman-nito-otvan-nito-otvatre", "text": "ЕС не може да позволи на другите „да ни отнемат езика “, каза новоизбраният председател на Еврокомисията Урсула фон дер Лайен, подчертавайки решителността си да посочи Маргаритис Схинас за „заместник-председател за защита на нашия европейски начин на живот“, съобщи „Политико“, предаде БГНЕС.\"Видяхме, че чуждестранни сили се намесват в нашите избори отвън”, пише Фон дер Лайен в публикувана в множество европейски вестници позиция. “И видяхме домашни популисти с евтини националистически лозунги да се опитват да ни дестабилизират отвътре. Не трябва да допускаме тези сили да похитят определението за европейския начин на живот. Те искат то да означава обратното на това, което е. ”Критиците на името на ресора на Схинас, който включва миграцията в мандата му, го осъдиха като „игра по свирката“ на десни екстремисти. Френската крайнодясна лидерка Марин льо Пен одобри новото наименование в реч в неделя, като го нарече “идеологическа победа”.Председателят на следващата Еврокомисия призна, че употребената от нея на фраза „европейски начин на живот“ е предизвикала дебат, но според нея „това е дебат, който трябва да имаме“.“Разбира се, думите имат значение”, написа тя. “Признавам това. За някои европейският начин на живот е термин с политически заряд. Но ние не можем и не трябва да позволяваме на други да ни отнемат езика от нас: това също е част от това, което сме” , допълни фон дер Лайен.„Трябва да се гордеем с нашия европейски начин на живот във всичките му форми и измерения и трябва постоянно да го съхраняваме, защитаваме и подхранваме. Ето защо това беше един от шестте водещи принципа в моите политически насоки, които получиха подкрепата на Европейския парламент през юли”, каза още тя.Фон дер Лайен отбеляза, че е платена висока цена за европейския начин на живот: „Никога не трябва да се приема за даденост – това не е нито даденост, нито е гарантирано. Доказателството за това е, че към начина ни на живот се отправят предизвикателства всеки ден – както от антиевропейците отвътре, така и от тези отвън“.", "date": "2019.09.16", "title": "Урсула фон дер Лайен: Европейския начин на живот няма да ни го отнеман нито отвън, нито отвътре"}
{"url": "https://www.novinite.bg/articles/180275/Rumen-Radev-Darjavata-se-upravlyava-po-telefon", "text": "Свободата на словото е в основата на демокрацията. Това е фундаментална ценност. Очевидно в България е в криза.Това коментира президентът Румен Радев по повод протеста пред БНР заради свалянето от ефир на журналистката Силвия Великова.Държавният глава напомни, че ефирът на общественото радио не е спирал дори по време на война. През миналата седмица програма \"Хоризонт\" на медията спря за \"техническа профилактика\" за няколко часа.\"Този казус отново потвърждава въпроса кой и как управлява обществените медии. Очевидно държавата се управлява чрез нечий телефон, а не през институциите каквато е нормалната европейска практика. И мисля, че на това нещо е крайно време да се сложи край\", коментира Румен Радев.Неговата препоръка е разследващите и директорът на БНР да излязат, да обявят истинските мотиви, \"защото става въпрос за обществена медия, а не за частна\".\"Според мен има лъч надежда и той е в поведението и реакцията на журналистите в БНР, които дадоха пример как се отстоява достойнство, свобода на словото и професионални стандарти\", каза държавният глава, цитиран от БГНЕС.Президентът също не даде категоричен коментар дали ще наложи вето, ако бъде избран Иван Гешев за главен прокурор. \"Конституцията ясно показва кога и как се произнася президентът\", отговори Радев.Президентът Румен Радев откри новата учебна година в столичното 18 СУ \"Уилям Гладстон”.\"Скъпи ученици, продължавайте с устрем и вдъхновение по предизвикателния, но благороден път на познанието. Бъдете любознателни и не се огъвайте пред препятствията, а ги използвайте като трамплин за бъдещи успехи. Продължавайте с думи и дела да отстоявате територията на духовността. Каквото и да правите нека бъде с мисъл за България\", обърна се в приветственото си слово държавният глава.Директорът на училището Величка Стойчева отбеляза, че през лятото на 2019 година е спечелен проект, финансиран по програма Еразъм+ на стойност 80 000 евро. С парите ще бъдат обучени допълнително учители и ученици в държавите, каквито езици се преподават в училището. ", "date": "2019.09.16", "title": "Румен Радев: Държавата се управлява по телефон"}
{"url": "https://www.novinite.bg/articles/180273/BDJ-predostavya-namaleniya-za-uchenici-i-studenti-pri-patuvane-s-vlak", "text": "Във връзка с началото на учебната година в училищата и предстоящият старт на академичната година във висшите учебни заведения, БДЖ напомня, че всички учащи на възраст до 26 навършени години (ученици, студенти и докторанти редовно обучение) имат право да пътуват с 50 % намаление от редовната цена на билета във втора класа на всички пътнически и бързи влакове.За да могат младите клиенти на националния железопътен превозвач да ползват тази отстъпка, е необходимо да си закупят железопътна карта „Учащ”. Картата се издава във всички железопътни гари и бюра в страната срещу снимка и уверение от съответното учебно заведение. При представяне на снимката и необходимия документ, картата се издава веднага на място. Цената на железопътна карта „Учащ” е 1.00 лв. и е валидна от 1-и октомври до 30-и септември на следващата година.Националният жп превозвач предлага и допълнителни преференции за всички ученици и студенти, които са закупили железопътна карта „Учащ”. Срещу тази карта, учащите могат да закупят отново с 50 % отстъпка и абонаментна карта за един или три месеца, като по този начин цената на всяко тяхно пътуване ще бъде още по-ниска. Допълнително предимство е фактът, че абонаментните карти важат за пътуване както с пътнически, така и с бърз влак, без да се доплаща разлика в цената заради различната категория на влака.Учащите на възраст до 26 навършени години ползват допълнителни намаления и при пътувания в група. „БДЖ-Пътнически превози” ЕООД предлага 75 % намаление от редовната цена на билетите за организирани групи от минимум 10 души. За целта е необходимо да се представи писмо и поименен списък в два екземпляра с посочени дати на раждане на участниците в групата, заверени с подпис и печат от учебното заведение. В случай, че пътуващите в групата ученици или студенти са от различни учебни заведения, тогава те задължително трябва да представят и железопътна карта „Учащ”. Преподавателите, които придружават групата (1 преподавател на 10 учащи), ползват също 75 % намаление от цената на билета.За улеснение на учебните заведения, БДЖ предлага унифициран формуляр за заявка за групово пътуване. Този формуляр, както и пълното съдържание на регламента за организиране на групови пътувания, са публикувани на официалната интернет страница на дружеството (  ).Мениджърският екип на националния железопътен превозвач пожелава на всички ученици и студенти успешна учебна година! ", "date": "2019.09.16", "title": "БДЖ предоставя намаления за ученици и студенти при пътуване с влак"}
{"url": "https://www.novinite.bg/articles/180268/Angel-Djambazki-EK-ne-tryabva-da-dopuska-Folksvagen-da-investira-v-Turciya", "text": "Евродепутатът ни Ангел Джамбазки призовава Европейската комисия да не допусне Фолксваген да инвестира в Турция. Това е неморално от страна на ЕК и е поредната проява на двойни стандарти спрямо страни като България.Това се казва в позиция на българския представител в Европейския парламент и заместник-председател на ВМРО – Българско национално движение, по повод колебанията от страна на немския автомобилен гигант къде да построи новия си завод – у нас или в Турция. Позицията си Джамбазки ще изложи още днес, когато ще се проведе първото заседание на ЕП в Страсбург.Евродепутатът е категоричен, че не е редно европейско предприятие с публично участие да прави такива големи инвестиции в ислямизираща се държава, в която открито се нарушават човешките права – факт, констатиран и от Резолюция на ЕП за напредъка на Турция.  С дози документ също така се препоръчва и замразяване на Инструмента за предприсъединителна помощ за страната (ИПП II).Е, не е ли евентуалното допускане на инвестиции от страна на „Фолксваген“ в Турция поредното лицемерие и проява на двойни стандарти от страна на ЕК, пита в позицията си представителят на ВМРО.Ето и пълния текст на позицията на Джамбазки:Неморални инвестиции от предприятия с публично участие в трети страни. Случаят с „Фолксваген АГ“.Според годишния доклад на „Фолкваген Аутогруп“ от 2018 г., германската федерална провинция Долна Саксония е вторият по големина акционер в предприятието, с 20% от правото на глас в борда на концерна. Така компанията има значително публично участие, регулирано със закона VW-Gesetz от 1960 г. В тази връзка, през последните месеци в турски и европейски медии усилено се коментира, че Фолксваген смята да инвестира в нов завод в Турция.В резолюцията на Европейския парламент за напредъка на република Турция от 2018 г. ясно се споменават репресиите спрямо журналисти и лица от гражданското общество. И в същата тази държава се препоръчва и замразяване на Инструмента за предприсъединителна помощ (ИПП II), като той се обвърже с условие за подобрения в областта на правата на човека и демокрацията.Като се имат предвид тези обстоятелства:Смята ли Европейската Комисия, че е редно компания с публично участие да инвестира в страна, която може да бъде окачествена като ислямизираща се диктатура?След като Европейският съюз е готов да замрази ИПП II, редно ли е една значителна инвестиция от европейско предприятие с публично участие да бъде насочена към Турция?Смята ли за редно ЕК да бъдат ощетявани европейските работници като се изнaся производство толкова близо до границите на общността?", "date": "2019.09.16", "title": "Ангел Джамбазки: ЕК не трябва да допуска Фолксваген да инвестира в Турция!"}
{"url": "https://www.novinite.bg/articles/180280/1140-kutii-kontrabandni-cigari-hvanaha-na-Kalotina", "text": "1140 кутии (22 800 къса) цигари задържаха митнически служители от ГД „Митническо разузнаване и разследване“ на МП Калотина. На 12.09.2019 г. митническите служители отклоняват за рентгенова проверка излизащ от страната товарен автомобили. При сканирането са набелязани области с кухини в кабината на шофьора с необичайна плътност, а при физическия контрол митническите служители установяват, че там са укрити тютюневи изделия с валиден български бандерол от няколко различни марки с общо количество 1140 кутии  - 22 800 къса цигари. На шофьора – български гражданин, е съставен акт за установяване на административни нарушения.През последния месец при други четири изходящи проверки на МП Калотина са задържани  общо около 11 000 къса тютюневи изделия и близо 7 кг нарязан тютюн, като част от цигарите също са били с български бандерол. ", "date": "2019.09.16", "title": "1140 кутии контрабандни цигари хванаха на „Калотина“"}
{"url": "https://www.novinite.bg/articles/180270/Posleden-den-za-registracii-v-OIK", "text": "Днес изтича срокът, в който партии, местни коалиции и инициативни комитети могат да се регистрират в Общинските избирателни комисии за участие в изборите на 27 октомври, предаде БНТ.На национално ниво заявка за участие са подали 59 партии и 7 коалиции. Също днес трябва да бъдат обявени тарифите на печатните и онлайн изданията, желаещи да се включат в отразяването на вота. За електронните медии срокът изтича на 26 септември.", "date": "2019.09.16", "title": "Последен ден за регистрации в ОИК"}
{"url": "https://www.novinite.bg/articles/180276/Zaplatite-v-BNR-skachat-s-25-", "text": "Управителният съвет на БНР прие през следващата година, средствата за заплати на всички работещи в радиото да бъдат увеличени с 25%. Това съобщи PR отделът на радиото. Заседанието на управителния съвет на държавната медия е било в края на миналата седмица и на него е приет проекта за бюджет на медията за следващата година и Бюджетната прогноза за 2020-2022 година.\"За разлика от планирането в предходните години, акцентът няма да бъдат капиталовите разходи за ремонти. Те ще останат в същия размер”, съобщиха от Националното радио.  За да влезе в сила бюджетът на радиото, той трябва да бъде гласуван заедно с държавния бюджет от парламента.Идеята за увеличаването на заплатите идва след, като в петък премиерът Бойко Борисов нарече шефовете на БНР \"главанаци\", заради свалянето от ефир на журналистката Силвия Великова. Борисов предупреди новият генерален директор на БНР Светослав Костов, че ГЕРБ ще му поиска оставката, ако не върне в ефир Великова. Тя е известна с материалите си за съдебната система и критика към ръководството на прокуратурата, както и към единственият кандидат за главен прокурор Иван Гешев. Борисов отрече да има натиск от негова страна. \"Не само, че не е упражнен натиск от моя страна, ами и направих всичко възможно....Щом научих за свалянето на Силвия Великова, й се обадих лично”, каза Борисов.До скандала в БНР се стигна след като в четвъртък Силвия Великова беше уведомена, че няма право да води сутрешния блок \"Преди всички\" и да отразява новините от съдебния ресор. Впоследствие, след декларация на работещите в радиото, позиция на Асоциацията на европейските журналисти в България, бурни реакции в социалните мрежи и протест пред сградата на БНР, забраната беше отменена.Междувременно избухна още един скандал, след като в петък от 6 часа сутринта до 11 часа напълно спря излъчването на програма \"Хоризонт”. Официалният мотив за спирането на всички предаватели е профилактика, но това е първото спиране на сигнала в цялата страна. Досега профилактиката е извършвана поетапно, а сигналът е пренасочван поетапно към различни предаватели. Точно по същото време, от 6 до 10 ч, Великова трябваше да води сутрешното предаване по \"Хоризонт\".Малко по-късно главният прокурор нареди  проверка за безпрецедентното спиране на сигнала на програма \"Хоризонт\" на БНР в цялата страна. Спирането на \"Хоризонт\" може да се окаже и незаконно, тъй като радиото е част от стратегическите обекти от системата на националната сигурност, за да може да информира населението по време на кризи.Директорът на радиото Светослав Костов ще дава обяснения за сътресенията в радиото пред Съвета за електронни медии днес. ", "date": "2019.09.16", "title": "Заплатите в БНР скачат с 25 %"}
{"url": "https://www.novinite.bg/articles/180284/Borisov-v-Peshtera-Vseki-den-se-otkrivat-zavodi-darjim-nad-3-rast-na-ikonomikata", "text": "​“Всеки ден, през ден, се откриват заводи. Затова, въпреки че Европа е в рецесия, ние държим над 3% ръст на икономиката“. Това заяви министър-председателят Бойко Борисов по време на официалното откриване на новия ферментационен завод на „Биовет“-АД в град Пещера.Проектът е от голямо обществено значение за развитието на Родопския планински регион, тъй като ще осигури 200 работни места за висококвалифицирани работници и специалисти като инженери, биолози, химици. Общата инвестиция възлиза на 150 милиона евро, която е реализирана за период, по-малък от 2 години.До откриването на новите мощности се стигна след като на 12 януари 2018 г. в началото на Българското председателство на Съвета на ЕС между „Биовет“ и Европейската инвестиционна банка (ЕИБ) бе подписано споразумение за заем в размер на 100 млн. евро по програмата „Инвестиционен план за Европа“, на което присъстваха председателят на Европейската комисия Жан-Клод Юнкер и министър-председателят Бойко Борисов.„Този завод е високотехнологичен, с добри възнаграждения, надявам се и с времето още по-добри“, отбеляза премиерът Борисов. Той добави, че 40 милиона лева от инвестицията са за екология и подчерта, че пречиствателната станция към завода е направена по най-съвременния начин.„Много е важно в тези региони, в които е трудно да се намерят инвеститори, икономиката да продължава да се развива по този начин. Затова ние подкрепяме тези общини – видяхте пътя, мостове, сгради и всичко останало“, категоричен бе министър-председателят Бойко Борисов.Проектът в Пещера е част от стратегията на „Хювефарма“ за растеж като фармацевтична компания, базирана в ЕС и оперираща на глобалните пазари. Подкрепата на ЕИБ даде възможност на компанията да ускори инвестициите си в българско производство и научноизследователска и развойна дейност. В новия завод ще се произвеждат фуражни добавки, ензими, пробиотици и готови лекарствени форми за индустриалното животновъдство.На церемонията по откриването на завода заедно с премиера Борисов присъстваха министърът на финансите Владислав Горанов, министърът на икономиката Емил Караниколов и министърът на околната среда и водите Нено Димов.По повод първия учебен ден премиерът Борисов поздрави от Пещера всички ученици, учители и преподаватели у нас. „Нямаме класна стая без wi-fi в България - навсякъде има интернет. В това отношение сме на първите места в Европа“, каза още българският министър-председател Бойко Борисов.  ", "date": "2019.09.16", "title": "Борисов в Пещера: Всеки ден се откриват заводи, държим над 3% ръст на икономиката"}
{"url": "https://www.novinite.bg/articles/180285/5-mln-lv-ot-kompensaciite-za-afrikanskata-chuma-veche-sa-izplateni-na-sobstvenicite", "text": "Аграрният сектор в България има нужда от образовани млади хора. Това каза министърът на земеделието, храните и горите Десислава Танева на официалната церемония по откриване на новата академична година в Тракийския университет в Стара Загора. По думите й, успехът на държавата в политиките по здравеопазване на животните, растениевъдство, агрономия и климат, могат да бъдат гарантирани, само ако се провеждат от  професионалисти, които Тракийският университет дава. Тя поздрави студентите с избора на учебно заведение и поясни, че ръководството на  Министерство на земеделието, храните и горите се старае да подобрява условията на работа, за да има интерес от образовани млади хора към аграрния сектор. Министър Танева изказа своята благодарност към ръководството на Университета за това, че в последните три месеца подпомагаха Министерството в тежката ситуация в борбата с Африканската чума по свинете (АЧС). „Благодаря Ви от сърце за съпричастността и отговорността към държавата, която показахте“, каза още земеделският министър. Тя увери присъстващите, че подкрепата от страна на Министерството към Университета ще продължи, защото без наука, държавата няма как да взема най-правилните и верни решения в политиките за здравеопазване на животните. Пред журналисти министър Танева коментира и обстановката в страната във връзка със заболяването АЧС. Тя заяви, че се наблюдава намаляване на интензитета на болестта. „От началото на месец август тази година до момента са регистрирани само шест огнища. Изплащанията на обезщетенията на стопаните в страната продължават по график. До момента са изплатени над 5 млн. лв.“, каза още земеделският министър. Изплатените средства са за подадени заявления за подпомагане на стопани, предприели мерки за почистване и дезинфекция на стопанствата си. \"Важно е дейностите, които са планирани и стартирани, да се извършват. Започваме от определянето на нови мерки за биосигурност в общо трите категории стопанства, в които могат да се отглеждат домашни свинe: лично стопанство, фамилна и индустриална ферма. Във всяка от тези категории в момента се разписват работни екипи в БАБХ. И в трите категории стопанства ще има разписани нови и по-високи нива на биосигурност. След приемането им на практика с обществена консултация със заинтересованите страни следва имплементирането им в нормативната уредба. Личните стопанства бяха без контрол, а това не е добре за самите стопани. Ние сме амбицирани да положим всички усилия на администрацията и на системата съвестно с научната общност и да информираме и образоваме всички стопани, които искат в личните си стопанства да отглеждат домашни свине как да го направят, как да репопулират и при какви условия“, добави още Танева.По време на официалното откриване на академичната 2019/2020 г., министър Десислава Танева, заместник-председателят на 44 Народно събрание Емил Христов и ректорът на Тракийския университет проф. Иван Въшин откриха официално и Зала „Арена Академика“ във висшето учебно заведение.  ", "date": "2019.09.16", "title": "5 млн. лв. от компенсациите за африканската чума вече са изплатени на собствениците"}
{"url": "https://www.novinite.bg/articles/180286/Bryuksel-s-nova-pokana-kam-obshtinite-za-kandidatstvane-za-bezplatnaWi-Fimreja", "text": "На 19 септември в 14:00 часа българско време Европейската комисия ще отправи нова покана за кандидатстване за ваучери по инициативата  за изграждане на мрежи за безжичен интернет на обществени места, в това число кметства, обществени библиотеки, музеи, паркове, площади. Крайният срок за кандидатстване от общините е 20 септември 2019г. в 18:00 часа българско време.Общините ще могат да кандидатстват за 1 780 ваучера, всеки на стойност 15 000 евро.Комисарят по цифровата икономика и цифровото общество, Мария Габриел заяви: „За мен е огромно удоволствие да обявя третата покана в рамките на инициативата WiFi4EU. С вече подписаните близо 6000 споразумения за финансиране, е вълнуващо да се наблюдават непосредствените ползи от тази инициатива за живота на нашите граждани.“Схемата WiFi4EU се провежда чрез поредица от покани и обхваща всички 28 държави-членки на ЕС, както и Норвегия и Исландия. Веднъж щом се регистрират на специалния портал , общините ще могат да кандидатстват за ваучер само с едно кликване. Комисията избира получателите по метода „първи дошъл, първи обслужен“, като гарантира географски баланс. Първите две покани  се радваха на огромен интерес, като над 23 000 общини се регистрираха и бяха раздадени 6 200 ваучера (вижте  с общините, които вече са се възползвали от схемата). Настоящата покана е третата от общо четири, предвидени до края на 2020 година.Повече информация за кандидатстването можете да намерите  и на специалния портал  . ", "date": "2019.09.16", "title": "Брюксел с нова покана към общините за кандидатстване за безплатна Wi-Fi мрежа"}
{"url": "https://www.novinite.bg/articles/180282/TEC-EJ-I-ES-Galabovo-dari-parvoklasnicite-v-Galabovo-s-ranici-i-posobiya", "text": "За единайсета поредна година ТЕЦ „ЕЙ И ЕС Гълъбово“ изненада първокласниците в Община Гълъбово. За първия учебен ден най-модерната въглищна централа в България им подари ученически раници, пълни с учебни пособия и помагала. Всички 94 деца в община Гълъбово бяха изненадани в класните стаи още с прекрачването на училищния праг. 50 момчета и 44 момичета от СУ „Васил Левски“, ОУ „Св. Св. Кирил и Методий“ – село Обручище, и училищата „Св. Паисий Хилендарски“ и „Христо Ботев“ получиха училищните помагала, осигурени от ТЕЦ „ЕЙ И ЕС Гълъбово“.„За всяко дете първият учебен ден е изпълнен с притеснение от неизвестното в училище, но и с много радост. Радост от знанието, от разкриването на нови хоризонти. Бъдещето на всеки ученик се изгражда всяка минута в класната стая от самия него. И от това колко усилия ще положи днес зависи колко успешен и реализиран човек ще бъдат утре. На добър час на всички Вас“, пожела на първокласниците изпълнителният директор на ЕЙ И ЕС България Иван Цанков.Осигуряването на всички необходими пособия за първокласниците е част от програмата за корпоративно-социална отговорност на AES България, която за 10 години надхвърля 14 млн. лева. А образованието е сред основните приоритети в програмата за корпоративна социална отговорност на компанията, която цели да поощрява развитието на младите хора в региона, да стимулира любознателността и уменията им и да насърчава тяхната увереност и самочувствие. ", "date": "2019.09.16", "title": "ТЕЦ „ЕЙ И ЕС Гълъбово“ дари първокласниците в Гълъбово с раници и пособия"}
