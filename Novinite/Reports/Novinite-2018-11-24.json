{"url": "https://www.novinite.bg/articles/167764/Izharchihme-po-4-stotaka-na-cherniya-petak", "text": "400 лева за пазар по време на черния петък. Толкова средно са похарчили хората, които вчера обсадиха големите магазини в преследване на намаления. Търговците обещават намаленията да продължат и следващата седмица, а пред моловете има дълги опашки от автомобили и ден след големите промоции, предаде Нова телевизия.„15 са случаите на конкретни нарушения, но част от проверките все още не са приключили. Тяхната цел е да установят дали старите цени на стоките са прилагани, така както изисква законът. Срещат се и типичните за минали периоди нарушения в, слава Богу, не голям обем. Тоест, не навсякъде намаленията са реални, не навсякъде се обявяват коректно за кои стоки се отнасят. Може да се окаже, че е анонсиран голям процент, а когато влезете в магазина, се оказва, че едва за няколко стоки важи този процент. Информацията от това проучване посочва, че българинът заделя 400 лв. Това е една доста солидна сума, която може да го прави съпоставим със средностатистическия италианец”, коментира Димитър Маргаритов, председател на Комисията за защита на потребителя .  По данни на един от най-големите сайтове за онлайн пазаруване у нас, само през първата половина на деня в петък клиентите са похарчили около 25 милиона лева. Това е с близо 20% повече в сравнение с миналата година.Поръчаните онлайн продукти са 185 000. Сред най-търсените от потребителите стоки са малките домашни електроуреди, детските играчки, телевизорите и мобилните телефони, както и козметичните продукти. А колко време прекарват европейците в пазаруване? Изследване, проведено в няколко страни, поставя на първо място германците. Те прекарват  35 минути дневно в обиколки по магазините. След тях се нареждат жителите на Холандия и Великобритания, които също отделят повече от 30 минути на ден. На дъното на класацията е Румъния - хората там пазаруват едва 17 минути дневно. В изследването не са посочени данни за България. ", "date": "2018.11.24", "title": "Изхарчихме по 4 стотака на черния петък"}
{"url": "https://www.novinite.bg/articles/167761/Salzotvoren-gaz-i-vodni-oradiya-sreshtu-protestirashtite-na-Shanz-Elize", "text": "Полицията в Париж използва сълзотворен газ и водни оръдия, за да разпръсне протестиращи срещу високите цени на горивата, съобщава Би Би Си. Сблъсъците избухнаха на „Шанз Елизе“ във френската столица. Демонстрантите се опитаха да пробият кордона от полицаи, който блокираше достъпът им до емблематичния булевард. Полицията в Париж обвини за сблъсъците членове на „крайнодесни движения, които нарочно са предизвикали стълкновенията“, предаде БГНЕС.Няколко хиляди демонстранти, облечени в жълти светлоотразителни жилетки се събраха в центъра на френската столица в знак на протест срещу поскъпването на горивата във Франция. Организаторите на демонстрацията я определиха като „второ действие“ на протестната вълна, започнала преди седмица. Френските власти заявиха, че в днешната демонстрация са се включили над 280 000 души на близо 2000 локации в цялата страна. ", "date": "2018.11.24", "title": "Сълзотворен газ и водни оръдия срещу протестиращите на „Шанз Елизе“"}
{"url": "https://www.novinite.bg/articles/167762/Avtobus-se-obarna-v-Indiya-28-zaginaha", "text": "Тежък пътен инцидент в Индия. 28 души, много от които деца, загинаха, след като пътнически автобус падна в канал в Индия, съобщава АФП, цитирана от БГНЕС, предаде Нова ТВ.Инцидентът станал в района Манди в южния щат Карнатака. Превозното средство се движело с висока скорост, когато шофьорът загубил контрол и автобусът се преобърнал в дълбок канал. Според местни медии автобуса е имало около 35 пътници, въпреки че официално няма данни за това колко души е имало на борда.На мястото на трагедията тече спасителна операция с участието на водолази. ", "date": "2018.11.24", "title": "Автобус се обърна в Индия, 28 загинаха"}
{"url": "https://www.novinite.bg/articles/167765/Slovakiya-udostoi-trima-balgari-s-naj-vissheto-si-darjavno-otlichie", "text": "Трима българи бяха удостоени с най-висшето държавно отличие, което Словакия дава на чужденци. Александър Димитров, Едуард Генов и Валентин Радев са единствените българи, които през 1968 година се противопоставят публично на окупацията на Чехословакия. За изключителни заслуги към защитата на демокрацията и на човешките права Словакия отличава тримата българи с орден \"Бял двоен кръст\" - трета степен.„Човек винаги трябва да пази достойнството си“, казва Александър Димитров. Преди 50 години той, Едуард Генов и Валентин Радев - тогава студенти по история в Софийския университет - изготвят и разпространяват в София и Пловдив позиви срещу участието на България в окупацията на Чехословакия от войските на Варшавския договор, които смазват със сила движението на Пражката пролет.Ако през 1968 година можел да гласува срещу тази инвазия, нямало да хвърля позиви, казва Александър Димитров. Той се е надявал, че това, което се случва в Чехословакия, ще настъпи в целия Източен блок.След като научили, че чехите излезли по улиците и оказват съпротива, тримата български студенти решили, че също трябва да направят нещо.Те са хванати и системата ги смазва. Първо били обявени за антипартийна група в Университета, а след това за врагове на народа. Александър Димитров е осъден на 2 години затвор. Излежава присъдата си в Старозагорския затвор. След това е изселен в Свищовско за три години.С най-високото отличие на Словакия беше удостоен посмъртно и Валентин Радев. Заради участието си в протестната акция с позивите и той бил осъден на година и 2 месеца затвор. Умира през 1995 година. Отличието получи синът му Андрей Радев.За участието на баща си в протестната акция и събитията след това той научил случайно.Системата се опитала да смаже и Едуард Генов. Той е осъден на три и половина години затвор, зарадипротеста срещу агресията спрямо Чехословакия. Излежава присъдата си в старозагорския затвор. Там е осъден на още осем години, заради опит за бягство. През 1987 година Генов е сред подписалите Апела на шестимата  -  открито писмо до международна конференция във Виена, посветена на спазването на Хелзинкските споразумения. Година по-късно участва в основаването на Независимото дружество за защита правата на човека. Властите го изпращат в Родопите, а след това го експулсират от страната. Установява се в САЩ, където умира през 2009 година. Синът му Гено Генов си спомня: „Беше патриот на България до края на живота си“.Припомнянето на събитията, свързани с окупацията на Чехословакия, е нужно, смята посланикът на Словакия в България Мануел Корчек: “По онова време - през 1968 година, когато тримата български студенти са протестирали, ние не сме знаели затова. Но, искаме да почетем този техен подвиг, защото той е едно послание - не само за тези, които са преживели събитията лично, но и за младите поколения, че трябва да се противопоставят на антидемократичните прояви и да се застъпват за демокрацията и за човешките права”.Александър Димитров не смята, че преди 50 години е извършил подвиг. Той казва, че изпълнил гражданския си дълг. Над две десетилетия били необходими - колелото на историята  да застане на страната на тримата български студенти. Но дори да можеше да върне времето назад, Александър Димитров пак би постъпил по същия начин.Истината побеждава - казва първият президент на Чехословакия Томаш Гарик Масарик.   ", "date": "2018.11.24", "title": "Словакия удостои трима българи с най-висшето си държавно отличие"}
{"url": "https://www.novinite.bg/articles/167738/Oblachna-sutrin-sled-obyad-shte-zapochne-da-se-izyasnyava", "text": "Днес до обяд облачността над по-голямата част от страната ще е значителна, но ще е без валежи. Ще е почти тихо, в низините и котловините - мъгливо. Около и след обяд ще се появи слаб вятър юг-югозапад и с него ще настъпи по-съществено намаление на облачността и подобрение на видимостта. Максималните температури ще са от 2-3 градуса в Северозападна България, където ще има трайни мъгли, до 12-13 в крайните югозападни райони, за София – около 8, сочи прогнозата на НИМХ.Атмосферното налягане ще се понижи, но ще остане по-високо от средното за месеца.Над планините, в ниските части, преди обяд ще е предимно облачно и мъгливо, но около и след обяд облачността и там ще се разкъса и намалее. Предимно слънчево ще остане през целия ден по високите планински части. Ще духа слаб западен вятър. Максималната температура на височина 1200 метра ще е около 7 градуса, на 2000 метра – около 1.Над Черноморието облачността ще е променлива, по-значителна преди обяд. Ще духа предимно слаб северен вятър, който след обяд ще се ориентира от юг. Максималните температури ще са 7-9 градуса. Температурата на морската вода е около 12. Вълнението на морето ще е 1-2 бала.  ", "date": "2018.11.24", "title": "Облачна сутрин, след обяд ще започне да се изяснява"}
{"url": "https://www.novinite.bg/articles/167739/130-kg-malki-elektrouredi-sa-sabrani-samo-za-2-chasa-na-mobilniya-punkt", "text": "Само за 2 часа на мобилния пункт за стари електроуреди, разкрит вчера, бяха събрани 130 кг малки електроуреди. Правилното последващо третиране на специфичните отпадъци ще спести на природата 630 кг вредни емисии. Мобилният пункт е част от инициативите, с които Столична община участва в Европейската седмица за намаляване на отпадъците – „Време е за детокс“ (17 – 25 ноември 2018 г.).Столичната община ще се включи в европейската инициатива и с пункт за изземане на опасни отпадъци, който събира опасните отпадъци, вкл. лекарства с изтекъл срок и живачни термометри от домакинствата днес на ул. „Париж“ № 5.С модно ревю ще завърши инициативата „Детокс на гардероба“, която стартира през месец септември и в рамките на която чрез стационарни контейнери и мобилен пункт бяха събрани 4.5 т текстилни отпадъци от домакинствата. Част от старите дрехи бяха предоставени на дизайнерите от Sofia Green Fashion Days, които изработиха от тях модна колекция „Детокс на гардероба: Втори живот“, която ще бъде представена на 26 ноември 2018 г. от 19 часа в зала 6А на НДК. Входът е свободен.", "date": "2018.11.24", "title": "130 кг малки електроуреди са събрани само за 2 часа на мобилния пункт"}
{"url": "https://www.novinite.bg/articles/167740/Pravoslavnite-hristiyani-pochitat-sv-Ekaterina", "text": "Православната църква почита Света великомъченица Екатерина на 24 ноември.  Света великомъченица Екатерина е християнска светица и мъченица, една от най-образованите жени на своето време. Православната църква я почита като великомъченица.Според преданието Екатерина е била дъщеря на Конт, управител на Александрия, Египет по времето на император Максимиан. Живеейки в столицата, Екатерина получава блестящо образование, изучавайки работите на най-видните философи и учени. Тя заявява на родителите си, че ще стъпи в брак с онзи, който я превъзхожда по слава, богатство, красота и мъдрост. Младежи от много богати семейства кандидатствали за ръката на красивата Екатерина, но никой не бил одобрен. Майката на Екатерина, тайно изповядвала християнството, я изпраща при един отшелник, който я посвещава във вярата. Преданието разказва, как Екатерина се е срещнала с тогавашния император (вероятно Максимиан, Максимин II, или Максенций). Тя се е опитала да го убеди, че извършва грешка като преследва християните. Екатерина успява да привлече към християнската вяра жената на императора и много мъдреци, изпратени от императора да я върнат към езичеството, впоследствие убити и обявени за мъченици. Императорът заповядва да я вкарат в затвора, където тя въвежда в християнството всички, които я посещават.Поради това е осъдена на смърт чрез разпъване на колело. Колелото се разпада, когато Екатерина го докосва, палачите не могат да я екзекутират по този начин и я обезглавяват през 305 година. В преданието се разказва как ангели отнасят тялото на мъченицата в планината Синай, където през VI век византийският император Юстиниан I основава Синайския манастир. Манастирът оцелява през вековете, като остава хранилище на безценни произведения на раннохристиянското изкуство, архитектура и илюстровани ръкописни книги.Главен символ на света Екатерина е колелото с шипове, което е известно като \"колелото на Екатерина\". В традиционната българска народна култура денят на св. Екатерина (познат като \"Света Катерина\", 24 ноември) се почита най-вече в Южна България. В Пловдивския край се вярва, че тя предпазва децата от болести, най-вече от шарка. В този регион майките, които имат малки деца, рано сутрин омесват погача и малко кравайче, което намазват с мед. Погачата се раздава за здраве из махалата, а кравайчето се окача на вратата или се хвърля на покрива \"за Баба Шарка\". В Родопската област (Средни Родопи) светицата се почита против тежки болести и висока температура. Жените не работят и не пипат остри предмети, защото се вярва, че ако се порежат, раната няма да зарасне.В Странджанския край, Източна Тракия и сред преселниците от Беломорието на деня на св. Катерина се празнувал против мишки (т. нар. Миши празници). Там жените също не работят, не пипат остри и режещи предмети, замазват огнището с кал и раздават със затворени очи варени зърна (боб, царевица и др.), за да \"замажат и затворят очите\" на мишките.Имен ден имат Екатерина, Катерина, Катя, Тинка, Катина, Тина и Катрин. ", "date": "2018.11.24", "title": "Православните християни почитат св. Екатерина"}
{"url": "https://www.novinite.bg/articles/167745/Novi-protesti-blokirat-chast-ot-Sofiya-sledobed", "text": "Нови протести се очертава да блокират части от столицата този следобед. Автопоход  до площад „Александър Батенберг” в София и пешеходно шествие след него предстои се очакват днес. Организацията отново е през социалните мрежи, предаде Нова ТВ.След понижаването на цените на горивата, организаторите насочват вниманието към други искания - оставка на Комисията за финансов надзор, намаляване на броя на депутатите, намаляване на партийните субсидии. Седящ протест започват граждани пред сградата на Министерски съвет.Очакват се акции на недоволство  в Перник, в Монтана, в други градове на страната.  А инициативата „Правосъдие за всеки” организира Марш за правосъдие в София. Началото е в 12:00 часа пред НДК. ", "date": "2018.11.24", "title": "Нови протести блокират част от София следобед"}
{"url": "https://www.novinite.bg/articles/167751/Oblast-Ruse-sred-liderite-po-dobrovolchestvo-v-stranata", "text": "Русе е една от областите с най-много доброволци - 128 за действие при бедствени ситуации. Във всяка община има доброволни формирования. Въпреки това, според пожарникари, България не може да се похвали с добре развито доброволческо движение, за разлика от другите европейски страни.Едно от най-активните доброволчески формирования в русенска област е в община Сливо поле, което е създадено през 2007 година. 12 мъже на възраст между 23 и 60 години денонощно са в готовност да се отзоват при пожари, наводнения, тежки катастрофи или при тежки зимни условия. Разполагат с 9 специализирани автомобила. 23-годишният Пламен Иванов си спомня бедственото положение през февруари, когато се наложило с високопроходимата машина да доставят хляб в село Юделник.Всички доброволци в Сливо поле са служители на общината и нямат проблеми с освобождаването си от работа, за да участват в спасителна акция. Но много други, които работят в предприятия, са принудени да си вземат неплатен отпуск.България обаче все още е назад по численост на доброволците. В световен мащаб те са много повече отколкото пожарникарите.Държавата осигурява за всички доброволци средства за облекло, обучение и застраховка.  ", "date": "2018.11.24", "title": "Област Русе сред лидерите по доброволчество в страната"}
{"url": "https://www.novinite.bg/articles/167749/16-darjavi-ot-ES-zovat-za-speshni-merki-sreshtu-globalnoto-zatoplyane", "text": "Държавите трябва да се споразумеят за мерки за защита на климата на конференцията на ООН през декември и трябва да си поставят амбициозни цели за ограничаване на глобалното затопляне, призоваха днес лидерите на 16 европейски държави в съвместен апел. Глобалното затопляне \"застрашава различни области, включително селското стопанство, горското стопанство, туризма, енерго и водоснабдяването и неминуемо става сериозна заплаха за мира и стабилността в целия свят\", се казва в апела, иницииран от австрийския президент Александър ван дер Белен, предаде БГНЕС.На конференцията, която започва на 2 декември в полския град Катовице държавите ще преговарят за правилата за прилагането на Парижкия договор за климата от 2015 г., както и за финансирането на политики за опазване на климата. Европейските лидери посочиха неотдавнашен доклад на Междуправителствения панел за промените в климата, в който се предупреждава, че е необходимо да се предприемат драстични мерки, за да се ограничи по-нататъшното повишаване на температурата до 1,5 градуса по Целзий.\"Да оставим един свят, в който си струва да се живее за нашите деца и бъдещите поколения\", изтъква апелът. Той бе подписан от президентите на Австрия, Кипър, Финландия, Германия, Гърция, Унгария, Исландия, Ирландия, Италия, Латвия, Литва, Португалия, Словения и Швейцария, както и премиерите на Холандия и Швеция. ", "date": "2018.11.24", "title": "16 държави от ЕС зоват за спешни мерки срещу глобалното затопляне"}
{"url": "https://www.novinite.bg/articles/167766/Ot-Belgrad-Nyama-da-priznaem-Kosovo-nikoga-ako-imame-silen-prezident", "text": "\"Единственият начин Сърбия да признае независимостта на Косово е смяната на Александър Вучич като президент и на негово място да дойде някой послушен и слаб президент\". Това каза сръбският министър на отбраната Александър Вулин. \"Вучич води Сърбия напред. Идеята за независимо Косово ще търпи поражения. Подобно нещо обаче великите сили не прощават\", каза още Вулин, предаде БГНЕС. ", "date": "2018.11.24", "title": "От Белград: Няма да признаем Косово никога ако имаме силен президент"}
{"url": "https://www.novinite.bg/articles/167743/Dneven-horoskop-za-sabota", "text": "Стартирайте нещо съвсем ново днес. Може просто да направите основно почистване на дома си или пък да предприемете нов ход в кариерата си. Няма значение какво ще е, просто направете нещо, което не сте правили преди. Днес всичко ще върви по-добре, ако го правите с партньор. Уверете се, че имате доверен човек, с когото ще можете да споделите както успеха, така и провала. Имате много по-голям шанс за успех, ако сте двама. Днес ще се сблъскате с няколко препятствия по пътя си, но те определено не са непреодолими. Няма невъзможни неща, стига да не се отказвате лесно. Продължете напред и не се отказвайте, каквото и да става.  Представителите на останалите зодии могат да намерят дневния си хороскоп ", "date": "2018.11.24", "title": "Дневен хороскоп за събота"}
{"url": "https://www.novinite.bg/articles/167759/Shestvie-v-podkrepa-na-Ivancheva-blokira-tramvai-v-centara-na-Sofiya", "text": "Граждани извървяха разстоянието от НДК до Съдебната палата в София в знак на протест. Той е организиран от гражданската инициатива \"Правосъдие за всеки\", които използват скандалния процес, който прокуратурата води срещу отстранения кмет на район „Младост“ Десислава Иванчева и заместничката й Биляна Петрова. Протестиращите се заканиха да блокират движението на трамваите 4 и 10.Председателят на сдружението към инициативата „Правосъдие за всеки Велислав Величков каза за БГНЕС, че правото и справедливостта са най-ценните неща в една държава и без тях няма държава. „Всички проблеми в държавата произтичат от липсата на ефективно правосъдие навременно, обективно и безпристрастно и трайното усещане за липса на справедливост в обществото. Искаме да кажем, че това е по-важно от горивата“, заяви Величков. На въпрос на агенцията къде е проблемът в съдебната система и защо реформите, които се правят не водят до желаните от обществото промени, председателят каза, че грешката е заложена още в конституцията, която дава неограничени права на главния прокурор да ръководи разследванията, да следи надзора за законност и да ръководи дейността на всички прокурори.„В едно комедийно шоу главният прокурор каза, че всички власти са виновни и когато корупцията е в цялата държава няма какво да направи прокуратурата. Възниква въпросът какво е правила прокуратурата 28 години, за да се настани корупцията в цялата държава. Днес се правят удобни закони, за точните хора, прилагат се избирателно. Позволява се да се погасяват по давност наказателни преследвания, дела не завършват по 10-15 години“, обясни Величков. Той подчерта, че инициативата застава зад отстранената кметица на район „Младост“ и заместничката й Биляна Петрова, защото това, на което ставаме свидетели е налагане на репресия и изтърпяване на наказание без присъда. „Ние не можем да кажем дали Иванчева и Петрова са виновни или не. Това, което се случва с тях, ако не беше толкова трагично, щеше да е комедиен фарс с техните принудителни мерки - пускане, излизане, оковаване в белезници в съдебна зала, на път за болница. Това е недопустимо за цивилизована и правова европейска държава в 21 век. Нарушени са много европейски стандарти, много правила, свързани с правата на задържаните лица. Освен правото им на придвижване нищо друго не би трябвало да им бъде ограничено“, заяви той и обясни, че дори и да са с присъди никой няма право на такова унизително отношение спрямо тях.„Аз съм тук, за да кажа на българите, че 19 години след 10-ти ноември все още трябва да се борим на живот и смърт за правата и за свободите си. Случаят на тези две жени е поредното доказателство, че не сме свободни. Случващото се в съдебната зала е цирк, унизителни неща. Пълна бутафория и пародия на държава. Всички властимащи трябва да подадат оставки“, каза Славянка, която е на протеста. Тя подчерта, че промяната ще дойде тогава когато всички разберем, че случващото се в държавата пряко засяга всеки един от нас. ", "date": "2018.11.24", "title": "Шествие в подкрепа на Иванчева блокира трамваи в центъра на София"}
{"url": "https://www.novinite.bg/articles/167742/Startira-Evropejskata-sedmica-za-izsledvane-za-HIV-i-virusni-hepatiti", "text": "В периода 23-30 ноември 2018 г. отбелязваме Европейска седмица на тестването за ХИВ и вирусни хепатити. Тази година, за 30-ти пореден път ще отбележим и 1-ви Декември - Световен ден на СПИН под мотото „Узнай своя статус\".Европейска седмица на тестването за ХИВ и вирусни хепатити ще бъде отбелязана в цялата страната от партньорите на Националната програма по превенция и контрол на ХИВ и сексуално предавани инфекции – 28 Регионални здравни инспекции, общини, учебни заведения, неправителствени организации, Национално сдружение за борба с хепатита „Хепасист“ и сдружение „ХепАктив“. Европейската седмица се провежда вече шеста година. През 2015 г. дейностите бяха разширени с включването на изследванията за хепатити. Причината е, чеинфектирането става по идентичен начин с този при ХИВ. Важно е хората, изложени на риск от ХИВ и/или хепатит, да знаят статуса си възможно най-скоро след заразяване. Напредъкът в лечението на тези инфекции осигурява на хората, живеещи с ХИВ и хепатит В, пълноценен и активен живот, а тези с хепатит С могат да бъдат излекувани напълно.Двете кампании целят насърчаване и обединяване на усилията на различни институции и организации за популяризиране и разширяване на обхвата на знаещите статуса си хора. Друга цел е повишаване на осведомеността на населението за предимствата на тестването, ранното откриване и своевременното насочване на инфектираните лица към лечение. Инициативите дават и възможност на хората да се информират за начините на превенция на ХИВ и хепатити, с което да защитят себе си и своите близки.Стигмата и дискриминацията все още възпират хората от ранно тестване, което налага предоставяне на достъпна информация за важността всеки да провери своя статус, при зачитане на достойнството и без осъдително отношение, независимо от споделените рискови практики. ", "date": "2018.11.24", "title": "Стартира Европейската седмица за изследване за ХИВ и вирусни хепатити"}
{"url": "https://www.novinite.bg/articles/167767/Preizbraha-Mariya-Gabriel-za-treti-pat-za-zam-predsedatel-na-ENP-Jeni", "text": "Българският еврокомисар по цифровата икономика и общество Мария Габриел днес бе преизбрана за трети път за заместник-председател на ЕНП Жени на провеждащия се в Любляна конгрес на организацията. Тя спечели вота с най-много гласове и така ще бъде първи заместник-председател на Бюрото на ЕНП Жени за следващия тригодишен мандат.Номинацията на Мария Габриел е за доказаната й отдаденост, упорита работа и ангажираност за по-силен глас на жените в Европа и по-голямото им представителство на ръководни позиции в политиката, икономиката и обществото въз основа на техните качества.“Преизбирането ми за заместник-председател на ЕНП Жени приемам като оценка за работата ми в предишните два мандата, но и като отговорност да продължавам да отстоявам още по-решително каузите, свързани с правата на жените. Европа лидер означава да дадем равни възможности на всички да разгърнат своя потенциал, да покажат таланта и способностите си – това е в основата на нашия европейски подход, основан на ценности. Жените могат много да допринесат за нашата цифрова икономика и общество и съм решена да продължавам да работя за цифрова Европа, която обхваща и приобщава всички – и мъжете, и жените. Само заедно можем да оформим цифровото ни бъдеще и да постигнем успешна цифрова трансформация в полза на всички”, коментира комисар Мария Габриел след преизбирането й на поста.За председател на ЕНП Жени бе преизбрана единодушно Дорис Пак.", "date": "2018.11.24", "title": "Преизбраха Мария Габриел за трети път за зам.-председател на ЕНП Жени"}
{"url": "https://www.novinite.bg/articles/167760/Borisov-shte-uchastva-v-specialnoto-zasedanie-na-ES-za-Brekzit", "text": "Министър-председателят Бойко Борисов ще участва в специалното заседание на Европейския съвет във формат по чл. 50 утре, 25 ноември, в Брюксел.Държавните и правителствени ръководители ще обсъдят проекта за споразумение за оттегляне на Обединеното кралство от Европейския съюз и проекта за политическа декларация, очертаваща рамката на бъдещите отношения между ЕС от една страна и Великобритания и Северна Ирландия - от друга.Проектът на Споразумението за оттегляне на Обединеното Кралство от ЕС съответства на интересите на България, тъй като гарантира максимално възможна приемственост и последователност в редица важни за страната ни области. Той дава възможност за своевременно адаптиране към новия режим на отношения, като гарантира спазването на правата награжданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните, културните, образователните и др. връзки.", "date": "2018.11.24", "title": "Борисов ще участва в специалното заседание на ЕС за Брекзит"}
{"url": "https://www.novinite.bg/articles/167744/Brutalen-poboj-nad-opozicionen-lider-v-Sarbiya", "text": "В Крушевац, тази вечер, по време на среща на опозиционния Съюз за Сърбия, е бил брутално пребит Борко Стефанович, президент на партията „Левица на Сърбия“, и един от основателите на Съюза за Сърбия. Пострадали при побоя са и активистите от тази партия Бобан Йованович и Марко Мандич, се съобщава в изявление на Съюза за Сърбия, предаде БГНЕС. Поради сериозността на травмите по главата Борко Стефанович бе настанен в Спешния център, Йованович е с избити два зъба и разцепена устна, а Мандич е получил повече удари в главата, се казва в съобщението. „Групата, въоръжена с метални прътове, е пресрещнала Стефанович пред МЗ Разсадник в Крушевац, буквално го е съборила на земята и го е пребила. Двамата, които са му се притекли на помощ, са били нападнати и пребити също“, казват от Съюза за Сърбия. Те оценяват, че нападението над техните членове е резултат от мръсната игра, която режимът на Александър Вучич ежедневно води срещу своите политически съперници. ", "date": "2018.11.24", "title": "Брутален побой над опозиционен лидер в Сърбия"}
{"url": "https://www.novinite.bg/articles/167755/Tayani-v-otgovorn-na-vapros-na-Ninova-Evrodeputati-nyamat-pravo-da-izpolzvat-obiden-ezik", "text": "Председателят на Европейския парламент Антонио Таяни изпрати отговор на писмото на лидера на БСП Корнелия Нинова по повод изказването на евродепутата Ангел Джамбазки, че “всички от БСП са за разстрел”. Тогава тя се обърна към ръководителя на ЕП, като заяви, че това не е изолиран случай и че има тенденция за засилване на езика на агресията, провокирана от националисти и крайнодесни политически лидери.В отговор на призива й да се разграничи от това неприемливо изказване, в писмото си Таяни заявява: “Поведението на членовете на ЕП трябва да се характеризира с взаимно уважение, основано на ценностите и принципите, определени в договорите и Хартата на основните права, зачитайки достойнството на парламента”. Председателят на ЕП допълва, че членовете на европарламента имат пълно право да критикуват, но нямат право да използват обиден език, уронвайки достойнството и репутацията на институацията.", "date": "2018.11.24", "title": "Таяни в отговорн на въпрос на Нинова: Евродепутати нямат право да използват обиден език"}
{"url": "https://www.novinite.bg/articles/167752/Jotova-Nujdaem-se-pt-poveche-duhovna-blizost-darjavata-tryabva-da-pazi-i-razviva-chitalishtata", "text": "„Нуждаем се от повече духовна близост в този тревожен и все по-скаран свят. Читалищата съхраняват един дух, необходим ни повече отвсякога.“ Това заяви вицепрезидентът Илияна Йотова в град Каспичан, където участва в честването на 90-ата годишнина от създаването на НЧ „Пробуда – 1928“.В приветствието си вицепрезидентът отбеляза, че читалището е уникална българска институция. „Думата читалище няма превод на никой друг език. Много съм обяснявала на своите европейски колеги що е то читалище, канила съм ги в България, за да видят и усетят този дух“, сподели Илияна Йотова.„Читалището има своята дълга и богата история. Без храмовете на вярата – църквите, и без храмовете на духа – читалищата, днес нямаше да я има българската нация“, заяви вицепрезидентът.Илияна Йотова изтъкна важната роля на читалищата днес в глобалния свят, в който хората се отчуждават все повече едни от други. „Читалищата се противопоставят на тази духовна и личностна изолация“, посочи вицепрезидентът. „Грижа на държавата е да запази и да развива тези духовни центрове“, категорична е Илияна Йотова.„С активната си и богата дейност, която излиза далеч извън пределите на областта, „Пробуда“ показва, че читалището има бъдеще“, отбеляза вицепрезидентът.„Всички вие сте съвременните будители. Всички вие, които учите децата да зашият мънистото на народната носия, да рецитират красивите стихове на родните поети, да пеят звучните ни народни песни, да тропат кръшните ни хора“, изтъкна Илияна Йотова.На изпълнилите залата на читалището жители на Каспичан вицепрезидентът предаде поздрави от бесарабското село Чушмелий, където бе неотдавна. Жителите му са потомци на българи преселници от земите на Каспичан. Илияна Йотова пожела връзките помежду им да бъдатмного по-здрави, а контактите – по-интензивни.Вицепрезидентът завърши приветственото си слово с думите: От този богат духовен дом се обръщам към всички колеги политици и държавници. Елате в Каспичан, за да видите как се пази национален дух, що е то национална енергия и българщина.", "date": "2018.11.24", "title": "Йотова: Нуждаем се пт повече духовна близост, държавата трябва да пази и развива читалищата"}
{"url": "https://www.novinite.bg/articles/167741/Fandakova-Izvarshvame-cyalostna-rekonstrukciya-i-vazstanovyavame-starata-sgrada-na-43-to-uchilishte", "text": "\"Извършваме цялостна реконструкция, конструктивно укрепване и възстановяване и запазване на историческите достойнства на сградата на старото 43. училище в София, която е строена преди 110 години. В момента се изпълнява проектът, който предвижда и увеличаване на използваемостта на подпокривното пространство, където ще бъде оформена нова библиотека и ателиета по изкуства. Старата сграда на 43. училище е част от проекта за реконструкция и модернизация на 26 училища и детски градини в София, който се изпълнява по Оперативна програма „Региони в растеж“ (ОПРР) на стойност над 63 млн. лв., като близо 58 млн. лв. са по ОПРР, а останалите средства са съфинансиране от Столична община.\" Това каза кметът на София Йорданка Фандъкова при проверка на работата по обекта заедно със заместник-кмета по направление „Инвестиции и строителство“ Ирина Савина, кмета на район „Илинден“ Иван Божилов, проектанта – арх. Димчо Тилев, представители на изпълнителя и строителния надзор.\"Работата по сградата на старото 43. училище е част от цялостната ни политика по отношение на модернизация на училища и детски градини и запазване на старите сгради с историческо значение за града – каза кметът Фандъкова. – След реконструкцията на старата сграда, 43. училище ще има нови 6 класни стаи и физкултурен салон. Това ще позволи да бъде разширено училището и постепенно да премине към едносменен режим на работа\" – посочи също кметът Фандъкова.Сградата на 43. училище „Христо Смирненски“ е една от най-старите училищни сгради. Построена е в началото на XX век и е свидетелство за миналото на града и в частност на район \"Илинден\", защото е строена от македонската общност в района.Като архитектура сградата е уникална. Фасадите успешно съчетават елементи, присъщи на българската възрожденска архитектура, класически архитектурни детайли и орнаменти, присъщи за модерния по онова време стил сецесион.\"Въпреки че сградата официално няма статут на паметник на културата, нашето отношение към нея е като към паметник и всичко се запазва\" – каза арх. Тилев. \"Предвиждаме да поискаме статут на сградата\" – каза също кметът Фандъкова.С реконструкцията се изпълняват дейности съобразно съвременните изисквания за енергийна ефективност, цялостна реконструкция на всички фасади, нови сградни инсталации, достъпна среда с асансьор.Детайлите от архитектурата на фасадата на училището като фонтоните и арките се възстановяват на място и по детайл, обясни проектантът.Строителните дейности трябва да бъдат завършени до началото на новата учебна година, а до края на 2018 г. завършват ремонтите на пет обекта – училища и детски градини, които също се реконструират по програмата. ", "date": "2018.11.24", "title": "Фандъкова: Извършваме цялостна реконструкция и възстановяваме старата сграда на 43-то училище"}
{"url": "https://www.novinite.bg/articles/167754/Onlajn-magazinite-veche-prodavat-poveche-ot-realnite-na-cherniya-petak-v-SASht", "text": "Черният петък вече не е същият. Това отчитат много медии отвъд Океана след известния ден на отстъпки и промоции в магазините, предаде Нова ТВ.Голяма част от търговията се е пренесла в интернет, сочат данните. Въпреки че на места все още има познатите отпреди години гледки на клиенти, които се блъскат за промоционални стоки, традиционното пазаруване в магазини отстъпва място на сделките онлайн. Конкретните данни за традиционното пазаруване няма да са налични още няколко дни, но вече се знае, че продажбите в интернет са се повишили с невероятните 28%. Това се дължи и на факта, че магазините все по-често удължават срока на промоциите и вместо само в Черния петък, продават на по-ниски цени няколко дни или дори седмица.", "date": "2018.11.24", "title": "Онлайн магазините вече продават повече от реалните на черния петък в САЩ"}
{"url": "https://www.novinite.bg/articles/167763/KZP-Udaljeniyat-v-uikend-ili-sedmica-Cheren-petak-dava-vazmojnost-za-izgodni-pokupki-po-dalgo-vreme", "text": "„Понякога си купуваме ненужни неща, притиснати от факта, че само в рамките на един ден имаме някакъв „прозорец”, в който можем да го направим с голямо намаление”, посочи Маргаритов и обърна внимание на това, че анонсите за отстъпки невинаги са коректни. „Наши проверки установяват случаи, в които има обявяване на гръмки проценти намаления, но те се отнасят за крайно ограничен асортимент в даден търговски обект или пък там въобще не са зареждани стоки в този порядък. По-скоро потребителите са примамени да посетят магазина и там вече все нещо ще си купят. Прибързаните решения не са най-добрият вариант”, коментира Маргаритов.И все пак, ако решим да се откажем от покупка от търговската мрежа, бихме могли да получим обратно парите си за нея, но само ако търговецът предварително е поел такъв ангажимент.Председателят на КЗП потвърди, че е напълно възможно офертите от типа „плащаш едно, взимаш две” да са изцяло коректни. Според него, това е така, защото търговецът преценява, че е по-изгодно за него да пласира една или друга стока по този начин, вместо да загуби от нея 100%, като я изхвърли. „Това ще минимизира тази загуба и ще даде възможност на потребители, които желаят при това положение да си закупят един или друг продукт, да го направят по-изгодно за тях. Най-важното е, когато става дума за складови наличности, които са постояли доста тук и там, стоката да е в срок на годност и да е подходяща за експлоатация”, уточни той.При покупката на стоки втора употреба потребителите запазват всички свои права по закон, посочи Маргаритов. „Ако има дефект, имат право на рекламация”, даде пример той. И добави, че търговецът е задължен да предостави цялата информация относно цените и тяхното формиране. „В случай че става дума за битова електроника – техническите характеристики, гаранционните срокове и начините, по които може да бъде решен евентуален проблем”, каза още той.Маргаритов предупреди, че при преливането на кампанията „Черен петък” в Коледно-новогодишните намаления може да се стигне до констатирани и санкционирани от контролния орган в минали периоди случаи на нелоялни практики. „Слага се един процент за „Черния петък”, после се добавя още някакъв процент – да, цената се сваля още малко, но търговецът механично събира тези два процента и изведнъж вие виждате един бомбастичен процент 50-60, а истината е, че в рамките на новата кампания новата цена е с около 20% по-ниска от досегашната”, описа възможна ситуация той. ", "date": "2018.11.24", "title": "КЗП: Удълженият в уикенд или седмица „Черен петък” дава възможност за изгодни покупки по-дълго време"}
{"url": "https://www.novinite.bg/articles/167756/Emil-Radev-Efektivnostta-na-programata-Cifrova-Evropa-zavisi-ot-resursite-s-koito-shte-razpolaga", "text": "Новата програма на Европейската комисия „Цифрова Европа“  трябва да разполага с достатъчно ресурси, за да може да се справи с предизвикателствата на цифровия свят. Това коментира евродепутатът от ГЕРБ/ЕНП Емил Радев, докладчик от страна на групата на Европейската народна партия, при приемането на становището на Правната комисия на Европейския парламент относно програмата.„На фона кибератаките, пред които Европейският съюз е изправен ежедневно, темата за сигурността в контекста на новите технологии трябва задължително да присъства в дневния ни ред. Предизвикателствата, които ни отправя цифровизацията, изискват ЕС да разполага с квалифицирани кадри, които не просто да следват, а да диктуват развитието на новите технологии”, изтъкна българският евродепутат. Новата програма „Цифрова Европа“  ще бъде създадена за периода 2021 - 2027 г. и цели максимално разширяване и увеличаване на ползите от цифровата трансформация за всички европейски граждани, публични администрации и предприятия, като предложеният бюджет е 9,3 милиарда евро.В програмата се определят няколко водещи приоритета като укрепването на капацитета на Европа в областта на високопроизводителните изчислителни технологии (суперкомпютрите), изкуствения интелект, киберсигурността и задълбочените цифрови умения, както и гарантирането на тяхното широко използване в икономиката и обществото. Насърчавани едновременно, те ще допринесат за икономическия ръст и ще повишат конкурентоспособността на Европа в бързо развиващия се дигитален свят. Поставя се акцент върху областите, в които публичните разходи оказват най-силно въздействие. Затова се залага на подобряването на ефективността и качеството на услугите в сфери от обществен интерес като здравеопазването, правосъдието, защитата на потребителите и публичните администрации. Във фокуса на програмата ще бъде и подпомагането на малките и средните предприятия да се адаптират към промените в цифровите технологии.Евродепутатите от Комисията по правни въпроси обръщат специално внимание на въпросите, свързани с изкуствения интелект, където трябва да се осигури високо ниво на защита на интелектуалната собственост, данните, цифровите права и етичните аспекти на отговорността. Според членовете на комисията участието на държавите от Европейското икономическо пространство в новата програма е жизненоважна част от тяхната интеграция във вътрешния пазар и ключов инструмент за сътрудничество в широк кръг от области.", "date": "2018.11.24", "title": "Емил Радев: Ефективността на програмата „Цифрова Европа” зависи от ресурсите, с които ще разполага"}
{"url": "https://www.novinite.bg/articles/167757/250-proverki-v-magazinnata-mreja-izvarshi-KZP-v-Cherniya-petak", "text": "Над 250 проверки в търговската мрежа е извършила Комисията за защита на потребителите (КЗП) на вчерашния „Черен петък”. Това съобщи председателят Димитър Маргаритов в предаването „Седмицата” по „Дарик” радио.„Случаите на нарушения не са много, но те отново показват, че не трябва да се предоверяваме на леко истеричните нотки, които се долавят в множеството анонси, реклами, покани към потребителите да се включат в тази кампания. Има достатъчно време, включително и преди Коледа и Нова година, за да преценят хората разумно и обективно доколко ще платят истински ниска цена за това, което ще отидат да си купят”, отбеляза Маргаритов.Председателят на КЗП добави, че не е изключено и през тази година контролният орган да установи, че подобно на предходната някои търговци са вдигнали изкуствено цените непосредствено преди старта на кампанията и в петък обявяват примерно 30% намаление.„Потребителите трябва да знаят, че дори намалението да е реално, това не означава непременно, че цената ще е по-ниска, отколкото на друго място, където процентът отстъпка е по-малък или търговецът изобщо не се е включил в кампанията „Черен петък”. Това е търговска политика на всеки отделен играч на пазара”, обясни Маргаритов на въпроса на водещия Кирил Вълчев възможно ли е търговецът да вдигне цените за 30 дни и да спази изискванията на закона и после да върне редовните цени на стоките, като обяви намаление за „Черния петък”. „Сърцевината на кампаниите за намаления въобще е, че хората не трябва да забравят, че те плащат цена, а не процент. Затова съветът е да съпоставят офертите именно от тази гледна точка”, добави председателят на КЗП.Маргаритов бе категоричен, че масираните кампании за намаления и минималните наличности от рекламираните стоки представляват нелоялна търговска практика. „Има нюанс при поставянето на надпис „ограничени количества”. От голямо значение е каква предварителна кампания е направена от страна на търговеца, за да привлече потребителите в своя магазин. Когато е разгърнал масирана кампания с брошури, анонси в електронни медии и тя е достигнала до десетки и стотици хиляди хора, а в търговския обект зареждането е да речем три шалчета, това очевидно ще е нелоялна търговска практика”, коментира той.В „Седмицата” по „Дарик” Димитър Маргаритов припомни, че в кампании от типа на „Черния петък” търговците нямат право да ограничават което и да е право на потребителите по закон. Хората трябва да внимават да не бъдат подтикнати да си купят нещо излишно, включително в комплект с желана от тях стока, за да я получат на намалена цена. Не е разумно да се сключват и договори за услуги само заради възможността да си купим при по-изгодни условия нещо, към което те са „прикачени”.За да не се окажем изненадани с допълнителни такси, е важно да проучим предварително условията, обърна внимание Маргаритов. „Винаги би било нарушение, ако търговците не дават информация. Хората трябва да са предварително информирани в какви допълнителни разходи биха влезли, ако решат да върнат стоката, да заплатят допълнително поради по-голямата натовареност на куриерите и пр. Могат да се правят такива модулации, но въпросът е да не са неизвестни за потребителите и да не им стават ясни чак, когато дойде някой и поиска от тях още 10-20 или повече лева за нещо, което не са заели”, разясни председателят на КЗП.", "date": "2018.11.24", "title": "250 проверки в магазинната мрежа извърши КЗП в „Черния петък”"}
{"url": "https://www.novinite.bg/articles/167748/API-Nyamame-samneniya-v-kachestvoto-na-patishtata-Prez-2014-g-EK-proveri-novoizgradenite-uchastaci", "text": "През 2014-2015 г. Европейската комисия чрез своя лаборатория провери изградените и ремонтираните с европейско финансиране пътни участъци и нямаме съмнение в тяхното качество, заяви пред Нова телевизия инж. Дончо Атанасов, член на УС на АПИ. Той подчерта, че агенцията се отнася изключително сериозно към постъпилото искане от народните представители от БСП за проверка на пътищата и се подготвя задълбочен отговор. В нормативната уредба точно и ясно е регламентирано кой, как и по какъв начин може да извършва проверки по републиканската пътна мрежа, каза инж. Атанасов и подчерта, че ЕК чрез ангажирана от нея европейска лаборатория вече е извършила много професионално изследване. Проверени са не само процедурите, но са взети ядки от магистралите и със специализирана машина с падаща тежест е измерена носимоспособността на пътищата. Докладът е много подробен и изпълняваме всички препоръки, така че съмнения по качеството на извършваното строителство и ремонтите нямам, категоричен е инж. Атанасов.Относно преминаването от 1 януари 2019 г. от хартиена към електронната винетка при ползването на републиканската мрежа инж. Атанасов подчерта, че цените на винетките не се променят и ще бъдат същите както и през тази година. Шофьорите на леки автомобили, които по-рядко ползват пътната мрежа или нямат възможност да купят годишна или месечна винетка, ще могат да ползват уикенд винетка за почивните дни, която ще струва 10 лв. С въвеждането наелектронната система ще се засили и контрола, подчерта инж. Атанасов и обясни, че на неизрядните шофьори ще им бъде дадена възможност да платят компенсаторна такса, а ако не го направят следващите стъпки са глоба и недопускане до технически преглед на автомобила. Инж. Атанаов съобщи още, че заради по-добрия контрол приходите от винетки сега са с 26 млн. лв. повече от миналата година. ", "date": "2018.11.24", "title": "АПИ: Нямаме съмнения в качеството на пътищата. През 2014 г. ЕК провери новоизградените участъци"}
{"url": "https://www.novinite.bg/articles/167758/V-Makedoniya-shte-vrashtat-iztochno-carkovnoto-peene-v-carkvite", "text": "Борим се да върнем източно църковното пеене в богослуженията в Македония. Това каза диригентът на църковния хор „Света Петка“ от Прилеп Гоце Секуловски, който взе участие в кръгла маса в Богословския факултет по случай 130 години от създаването на Софийския университет „Св. Климент Охридски“ и навършването на 180 години от рождението на старозагорския митрополит Методи Кусев, предаде репортер на БГНЕС.В кръглата маса взеха участие и потомци на митрополита, който разрешава въпроса за седалището на Българската екзархия и укрепва националната самостоятелност на българското училищно просветно дело. „Преди 19 г. създадохме хор за източно църковно пеене в Прилеп, който го кръстиха на името на старозагорския митрополит Методи Кусев (бел. ред. – Тодор Кусев, който след като става монах приема името Методи). Искахме да го кръстим на него защото все още в Македония се пее на сръбски, а ние искаме да се върнем към източно църковно пеене, което се е пеело в Македония, Гърция, България. То е общоправославно пеене на всички православни народи“, каза за БГНЕС диригентът. Секуловски подчерта, че целта на този хор все още не е изпълнена, но борбата продължава и ще я водят докато могат и добави, че новият хор, който дирижира е създаден преди 3 години и е направен за новата църква „Света Петка”, която е нов храм в Прилеп. „Тя е в неовизантийски стил и там създадохме този хор, който поддържа византийската и църковно славянската традиции“, подчерта още той. Диригентът подчерта, че малко се знае за Кусев в Македония, но той е ярка личност за тях, изиграла важна роля през Възраждането. „Занаятчиите и богатите в Прилеп успяват да повлияят и върху архитектурата в Прилеп, изграждайки Саат кулата, новите конаци на манастира във Варош и „Успение на Пресвета Богородица“, известен като Трѐскавец. Те са имали достатъчно средства, за да не им пречат турските власти в изграждането на християнските обекти. Интересен факт е, че Саат кулата е по-висока от турската джамия, а по онова време това не беше позволено“, добави още Секуловски. Той обясни, че Саат кулата е часовникова кула, която и днес работи, но вече е електронна.\"Да се говори за такива велики люде като митрополит Методий Кусев е една от най-трудните задачи... Методий Кусев е сред най-знаменитите личности от края на 19 и началото на 20-ти век. Непрекъснатата му борба за църковна и народна свобода са основните характеристики на този всенароден светец. ..Той си остава обединителната ни фигура за братолюбие и взаимно уважение, подпомагане и саможертва\". Това се казва в посланието до участниците в научната конференция на игумена на Бигорския манастир архимандрит Партений от Република Македония.В посланието си архимандрит Партений припомня и казаното от българския патриарх Кирил за Методий Кусев: Човек с буден ум, с ясен поглед, със смел замах, с пламенна и убедителна реч, признат водач на младите...настойчив. Тоя твърде смел и предприемчив прилепчанин не оставял събитията да го изпреварват, а искал сам да ги създава. Според игумена на Бигорския манастир \"най-важното, което трябва да запомним от Методий Кусев е любовта и саможертвата за народното спасение\".", "date": "2018.11.24", "title": "В Македония ще връщат източно църковното пеене в църквите"}
{"url": "https://www.novinite.bg/articles/167750/Jaltite-jiletki-blokirat-za-vtori-pat-Franciya", "text": "Втори мащабен национален протест организират във Франция движението на \"жълтите жилетки\", недоволни от поскъпването на горивата и политиката на президента Еманюел Макрон. Протестиращи от цялата страна се събират на митинг в Париж, където властите са изправени пред сериозен риск от безредици, съобщава БНР. Десетки хиляди протестиращи от цялата страна са очаквани в столицата за най-решаващата акция на \"жълтите жилетки\", но остават много неизвестни за мястото и броя на демонстрантите, които отказаха да се съберат край Айфеловата кула. Автобуси с демонстранти пътуват към Париж от различни краища на страната. Още от снощи полицията е блокирала достъпа към Елисейския дворец от бул. \"Шанз-Елизе\". За охрана на Париж са ангажирани над 3000 полицаи, но рискът от размирици е много висок. Протестната вълна, пламнала в социалните мрежи, няма официални организатори, властите се опасяват от безредици от страна на радикални групировки, каквито напоследък неизменно се врязват в протестните митинги.Блокадите продължават в цялата страна и вече донесоха сериозни загуби на търговския сектор. Двама загинаха и над 600 пострадаха в хаоса по блокираните пътища. ", "date": "2018.11.24", "title": "„Жълтите жилетки“ блокират за втори път Франция"}
{"url": "https://www.novinite.bg/articles/167747/Petkova-Tryabva-da-zapazim-strategicheskoto-si-myasto-na-gazovata-karta", "text": "Работим за това България да запази своето стратегическо място на газовата карта на Европа. Това заяви в интервю за Нова телевизия енергийният министър Теменужка Петкова. „Това може да стане, ако предприемем адекватни действия към промените, които се извършват около нас, проектите, които се реализират, и да направим така, че тези големи енергийни проекти да не заобиколят България. До голяма степен това зависи от нас”, допълни Петкова.Целта на правителството, по думите й, е България да има поне 3 различни източника за доставка на природен газ.Петкова коментира и информацията в руски медии, че „Газпром” е взел решение за маршрута на втората тръба от „Турски поток” и той ще минава през България.„Трябва да изчакаме официалната информация от колегите от „Газпром”. Но сме готови за реализацията на един такъв проект”, заяви Петкова.Тя припомни, че темата е била поставена и по време на визитата на премиера Борисов в Москва.Петкова обясни, че предварителните анализи сочат, че инвестицията би била приблизително 2,6 милиарда.„Ако бъде реализиран такъв проект, ще имаме печалба за 20 години над 4,3 милиарда лева. Имаме желание „Турски поток” да носи приходи дълги години\", заяви енергийният министър.", "date": "2018.11.24", "title": "Петкова: Трябва да запазим стратегическото си място на газовата карта"}
{"url": "https://www.novinite.bg/articles/167753/Mej-skeptichna-za-po-dobri-predlojeniya-ot-Bryuksel-za-Brekzit", "text": "Бъдещето на британския анклав след излизането от Евросъюза остава един от спорните въпроси между Лондон и Мадрид. Планираната за утре извънредна среща на върха на ЕС, на която се очаква да бъде одобрена сделката за Брекзит, може да бъде отменена, ако дотогава не бъде постигнато споразумение по въпроса за Гибралтар, заяви испанският премиер Педро Санчес, предаде БНР. Британският премиер Тереза Мей заяви, че ако депутатите не одобрят нейната сделка в парламента, ЕС няма да предложи друга по-добра сделка.В отговори на въпроси на слушатели на Би Би Си Радио 5 тя не каза какви са вариантите, ако сделката не бъде гласувана, но отбеляза, че няма намерение да подава оставка и е изцяло съсредоточена в прокарването на сделката в Камарата на общините.Ако парламентът отхвърли предложенията на премиера, ще последва по-голяма несигурност и разделение, което ще бъде използвано да се осуети Брекзит, заяви Тереза Мей в пореден опит да убеди общественото мнение, че нейната сделка няма алтернатива.„Убедена съм, че ако трябва да се върнем в ЕС и кажем: „Хората не харесаха тази сделка, може ли да получим друга?“, те няма да ни кажат: Ето, ще ви дадем по-добра сделка“, заяви Мей.Тя избегна да каже дали Великобритания ще бъде по-добре извън ЕС, изтъквайки, че ще бъде „по-различно“, като допусна възможността за изграждането на по-добро бъдеще извън Евросъюза.Мей обаче допълни, че не мисли за резервни варианти като Брекзит без сделка или изобщо да няма Брекзит, защото е изцяло фокусирана върху нейната работа като премиер – да постигне Брекзит, което се гарантира от нейния план.Интервюто на Мей предшества заседанието на Европейския съвет в неделя, когато споразумението за Брекзит трябва да бъде одобрено от лидерите на страните-членки. Към момента под въпрос е съгласието на Испания, заради неизяснения бъдещ статут на Гибралтар.", "date": "2018.11.24", "title": "Мей скептична за по-добри предложения от Брюксел за Брекзит"}
{"url": "https://www.novinite.bg/articles/167746/Poredna-strelba-s-ubit-i-ranen-v-SASht", "text": "Стрелба е открита тази нощ в близост до магазин в американски град Браунсвил, Флорида. Двама души са убити, а други двама - ранени. Това съобщи Маями Хералд, цитиран от БГНЕС, предаде Нова ТВ.Полицията в Маями съобщава, че изстрелите са били отправени към малка тълпа до „Хийт Фуд Март“ на 27-мо авеню. Магазинът се намира в близост до жилищен комплекс.Ранените са хоспитализирани. Полицията започна разследване на случая.Няма информация за задържани.", "date": "2018.11.24", "title": "Поредна стрелба с убит и ранен в САЩ"}
