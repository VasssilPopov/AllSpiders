{"url": "https://www.novinite.bg/articles/172894/Trima-dushi-prenasyali-narkotici-ot-Afrika-kam-Zapadna-Evropa-sa-zadarjani-v-Sofiya", "text": "Трима участници в международна организирана престъпна група за трафик на наркотици от Африка към Западна Европа са задържани на 19 март 2019 г. в София. Арестите били в изпълнение на европейска заповед, издадена от Германия.Сред задържаните са българин и граждани на Танзания и Сомалия - временно пребиваващи в страната, без постоянни адреси.Според обвинението задържаните са били част от голяма международна престъпна мрежа за разпространение на наркотици. Ролята на арестуваните била да набират и изпращат в африкански държави български „мулета”, които да пренасят наркотици най-вече към Германия и Италия.Тримата задържани са наблюдавани от разследващите у нас повече от половин година. През това време те са подслушвани и заснемани.Повод за разследването в Германия  са няколко случая на задържани над 75 кг хероин с един и същи произход в страната и в други европейски държави.Задържаните са с наложени от съда мерки за неотклонение „Задържане под стража“.  Задействана е и процедура по екстрадирането им в Германия.", "date": "2019.03.22", "title": "Трима души, пренасяли наркотици от Африка към Западна Европа, са задържани в София"}
{"url": "https://www.novinite.bg/articles/172859/Krasimir-Valchev-NIMH-ni-e-neobhodim-v-redica-sektori", "text": "Необходим ни е НИМХ в редица сектори и дейности за оценка и прогноза на качеството на атмосферния въздух. Това каза министърът на образованието и науката Красимир Вълчев по повод Световния ден на водата и Световния ден на метеоролозите, предаде „Фокус“.„Миналата година имахме доста разговори с НИМХ и БАН. Радвам се, че тази малка криза, която имахме, беше възможност да фокусираме вниманието върху НИМХ и да покажем колко важна е тя, да си припомним, че не можем без него. Преди всичко поздравление за двата празника – Световния ден на водата и Световния ден на метеорологията. Това са по-скоро дни, в които си припомняме колко са важни времето, водата и слънцето за нашия живот.Образователният министър добави, че няма как да не се замислим за времето и за климатичните промени, които са глобални. По думите му, недостигът на вода ще предизвика миграционни процеси и ще се усети във всички страни. „Най-често ние забравяме това, което най-отдавна го имаме. Когато говорим за публични системи, национални институции, национални служби, понякога сме склонни да забравяме, колко е важна всяка една от тях и колко са важни работещите в тях“, отбеляза Красимир Вълчев.Той припомни, че институтът прави годишно над 9 хил. експертизи. „Огромен обем, зад него стои многочасова и многодневна работа. Преди всичко най-вече да ви благодаря за усилията за тези денонощни усилия, които полагате. Уважение към всички служители, които са съградили, развили и модернизирали, надявам се като държава да имаме повече възможност да подпомагаме НИМХ в бъдеще“, допълни Вълчев.", "date": "2019.03.22", "title": "Красимир Вълчев: НИМХ ни е необходим в редица сектори"}
{"url": "https://www.novinite.bg/articles/172861/Yuliyan-Angelov-VMRO-se-gotvi-za-samostoyatelno-uchastie-na-evroizborite", "text": "ВМРО провежда утре редовния си 7-ми конгрес, на който ще бъдат обсъдени изборите за Европейски парламент. Поканени са и представители на европейските консерватори на различни страни, както и коалиционните партньори на партията.„Конгресът е свикан не само по повод изборите, но и по повод редовността, която налага и по закон“, уточни пред БНР Юлиян Ангелов,  организационен секретар на ВМРО и секретар на Парламентарната група на „Обединени патриоти“ и шеф на предизборния шаб на ВМРО„До момента са постъпили различни предложения за членове на ръководството и предполагам, че най-вероятно самото ръководство ще бъде разширено с нови хора. Иначе за момента от гледна точка на това кой ще бъде председател на ВМРО, няма други предложения, освен направените от структурите за Красимир Каракачанов“, каза той в предаването „Преди всички“ на програма „Хоризонт“.Той подчерта, че участието на ВМРО в парламентарното мнозинство властта и във всички последни избори показа, че партията върви нагоре и няма нужда от промяна (на лидера - б.р.).В отговор на въпрос за евентуална обща листа на „Обединени патриоти“ за предстоящите евроизбори Ангелов посочи, че поне за момента ВМРО се подготвя за самостоятелно участие във вота, което също ще бъде обсъдено на конгреса. И припомни, че вече има направена номинация за водач на листата в лицето на Ангел Джамбазки, „който според голяма част от българското общество е най-успешният български евродепутат“.По повод предложението за вътрешни избори за листа на Патриотите Ангелов заяви, че те лидерите на другите парти не са приели присърце инициативата за общо явяване, въпреки желанието на ВМРО.„Медиите трябва да искат базата данни, върху която са работили социологическите агенции“, каза Ангелов във връзка със сондажи, които показват, че ВМРО няма да успее да има свой евродепутат след изборите.„Нямаме притеснения и смятаме, че Ангел Джамбазки отново ще бъде евродепутат“, подчерта организационният секретар на ВМРО. И допълни, че по данни на партията и на някои агенции около 30-37% от българите одобряват дейността на Джамбазки.„По мои наблюдения шансът за общо явяване на евроизборите с „Атака“ и НФСБ“ е минимален“, коментира Юлиян Ангелов. По повод скандала с апартамента на заместник-председателя на ГЕРБ Цветан Цветанов Ангелов заяви, че проблемът е, ако в тези сделки има нещо незаконно, което по някакъв начин е ощетило държавата или определени хора. „Първо трябва да се произнесат институциите, за да кажем нашето виждане по въпроса“, посочи той. ", "date": "2019.03.22", "title": "Юлиян Ангелов: ВМРО се готви за самостоятелно участие на евроизборите"}
{"url": "https://www.novinite.bg/articles/172862/Borisov-Vajno-e-da-ima-Brexit-s-pravila", "text": "„ЕС винаги е бил диалогичен. Важно е да има Brexit с правила. Затова се направи този компромис. Подкрепихме това решение”. Това заяви премиерът Бойко Борисов в Брюксел.„22 май е крайната дата, защото след това Великобритания трябва да отиде на избори. 29 март всъщност става 12 април. Този компромис се направи, за да даде възможност на британския парламент да вземе решение. Ако не взема решение, 12 април е все едно 29 март”, заяви Борисов.„Защо съм песимист? 1000 дни не стигнаха, а имаме готов договор, Мишел Барние свърши огромна работа”, заяви още Борисов.", "date": "2019.03.22", "title": "Борисов: Важно е да има Brexit с правила"}
{"url": "https://www.novinite.bg/articles/172863/Prezidentat-Rumen-Radev-se-sreshtna-s-novoto-rakovodstvo-na-CIK", "text": "Днес на „Дондуков“ 2 държавният глава Румен Радев се срещна с председателя на ЦИК Стефка Стоева и с новото ръководство на Комисията. ", "date": "2019.03.22", "title": "Президентът Румен Радев се срещна с новото ръководство на ЦИК"}
{"url": "https://www.novinite.bg/articles/172898/BAN-Ekstrakt-ot-kanabis-ubiva-rakovi-kletki", "text": "Учени от Българската академия на науките установиха, че екстракт от канабис убива ракови клетки. Откритието е направено след ин витро експерименти в Института по молекулярна биология. Тези резултати обаче не са крайни заключения и проучванията продължават. Учените използвали канабидиол, извлечен от канабис, и с него третирали туморни клетки от млечна жлеза, бял дроб и шийка на матка. Веществото показало ясно токсично действие върху клетките в съизмеримо с това на синтетичните цитостатици. От Института по молекулярна биология на БАН, които определят резултатите като впечатляващи, се надяват някой ден да се стигне до клинични изпитания за лекарствен продукт и разработване на хранителни добавки, които могат да подсилят ефекта на конвенционалното лечение. Представените резултати са само началото на много други подобни изследвания, съобщават от БАН. Предстои да се изследват екстракти от гинкобилоба, мащерка, тинтява, салвия и други. При всички тях ще се търси освен противотуморен ефект и действието им върху инфекциозни и невродегенеративни заболявания.", "date": "2019.03.22", "title": "БАН: Екстракт от канабис убива ракови клетки"}
{"url": "https://www.novinite.bg/articles/172866/Bojko-Borisov-Vnimatelno-shte-prosledya-imotnite-sdelki", "text": "Премиерът се включи от белгийската столица в коментарите по повод луксозния недвижим имот на председателя на ПГ на ГЕРБ Цветан Цветанов, както и имотите на видни представители на ГЕРБ, които предизвикаха сериозен дебат у нас и в които участие взе и президентът Румен Радев, предаде репортер на БГНЕС.Сезирани са и прокуратурата, и КОНПИ да се произнесат. Ще изчакам малко време, защото виждам едни лидери на партии вземат за 200 лева квадрата, други за 1200. Единият взел един милион от КТБ, на другия – на Вежди Рашидов, му откраднали милион от КТБ, и сложени на една плоскост. Нещата не са едни и същи, коментира Борисов.Мога само да уверя, че ГЕРБ винаги са взимали правилни решения. И това, че другите са маскари, нас не ни оправдава. Това, че там да вземеш предприятие или апартамент, е нещо нормално… Свикнали сме на всякакви корупционни схеми, нагледали сме се, въпросът е ГЕРБ прави ли така. Това е тежкият, морален въпрос, каза премиерът.Според Бойко Борисов преди изборите всичко е много добре планирано.Цветанов също трябва да си направи изводите откъде дойде тази атака и по това време. При положение, че имаш два апартамента – хубави, за които вече си ял бой, каза Борисов.Но това пак не ни оправдава. Няма да говорим дали е законно или не. Трябва да е законно. Не са малки деца. Мъчно ми е, че направиха толкова добри неща, а този скандал сега ни удря, каза още Борисов.Яд ме е, толкова добри неща правим, че просто ни отива енергията – така, всеки ден. Вчера Министерският съвет отпусна 53 млн. лв. за великденски надбавки за пенсионерите. Представете си новина, която пускате – правителството отказа или няма да има великденски надбавки, обърна се премиерът Борисов към представителите на медиите.Той посочи, че усилено се работи и по въпроса с възнагражденията на медицинските специалисти. След като оправихме малките болници, общинските болници, възложил съм на министър Ананиев – 2 седмици максимум, да ми поправи методиката за възнагражденията на медицинските специалисти. Защото даваме огромни пари в здравеопазването, само че шефовете на болниците си дават ДМС-та и парите не стигат до сестрите. Да ми направи методика, ако трябва ще доплатим, но това трябва да се случи. Трябва да са доволни. Така че и това сме вършили днес, каза още министър-председателят.Преди началото на работната сесия на Европейския съвет във формат ЕС-27, който ще заседава по чл. 50, Бойко Борисов каза: Темата „Брекзит“ касае десетки хиляди български граждани и не малко англичани, които живеят в България. Изключително разтревожен съм от това, което се случва. Времето изтича. Хиляда дни се работи по Брекзит, остават още седем и е пълна неяснота.Не виждам как това, което иска Великобритания до 30 юни, може да се подкрепи. Това означава, че техните евродепутати трябва да ходят на предизборна кампания, да агитират за Европейския съюз и какво ще защитават в ЕС, каза Борисов и подчерта, че ако има отсрочка – тя трябва да бъде кратка.По темата за разглеждането на пакета „Мобилност“ от Европейския парламент премиерът Борисов коментира, че българското правителство и представителите на страната в ЕП ще продължат с усилията си срещу приемането на правилата, ощетяващи транспортните работници, не само в България, но и в други европейски страни.Днес говорих и с Таяни, социалистите и либералите гласуват пакетът да влезе за разглеждане. Извънредно, въпреки, че са нарушени някои от правилата. В България те говорят друго, а днес техните партии тук направиха това, коментира министър-председателят.", "date": "2019.03.22", "title": "Бойко Борисов: Внимателно ще проследя имотните сделки"}
{"url": "https://www.novinite.bg/articles/172867/Ucheni-ot-BAN-Ekstrakt-ot-kanabis-e-silno-toksichen-za-rakovite-kletki", "text": "Учени от Българската академия на науките установиха, че екстракт от канабис убива ракови клетки. Това се случва след инвитро експерименти на Института по молекулярна биология. Тези резултати обаче не са крайни заключения и проучванията продължават. Експерименти се правят и с други растения, дори с градински охлюви.„Първите резултати са много впечатляващи. Те са свързани с изследвания на екстракти от нискотоксични природни субстанции, като това, което търсим, е евентуална противотуморна активност”, каза Ива Угринова, директор на Института по молекулярна биология пред Нова.Извлекът от растението канабис се оказал с много висока биологична активност и изключително токсичен за раковите клетки. В това учените виждат голяма възможност за задълбочени изследвания по темата.При изследванията си учените са използвали чист канабидиол - активно вещество на канабиса. В България обаче достъпът до това растение е силно рестриктивен и това затруднявало учените, които сами трябвало да правят тези извлеци и били принудени да го купуват.„Надявам се с тези резултати те да добият по-лесно съответните лицензи, за да могат да работят с по-богат набор от вещества. Освен с канабис работим и с мащерка, гинкобилоба и др. Работим и с извлеци от охлюви и рапани”, добави Угринова. „Съвсем на скоро започна в световен мащаб да се работи с канабидиола. Има данни и от други лаборатории, че то проявява активност. Ние сме първи в тази история, което е похвално”, допълни директорът на института.По нейните думи целта на проучването е да се достигне субстанция със статут на хранителна добавка. Крайната цел била тя да се превърне в лекарствен продукт, но това бил „един изключително дълъг път”. „Работим от януари месец – съвсем в началото сме. Това се случва благодарение на една великолепна инициатива на Министерството на образованието и науката – така наречените национални програми за научни изследвания”, каза Угринова.В научната програма участват 9 института на БАН и 5 университета – СУ „Климент Охридски”, МУ София, МУ Пловдив, ПУ „Паисий Хилендарски” и НСА. Проектът е мултидисциплинарен - с тези вещества работят не само химици и фармаколози, а и много биолози. „Изследванията са много мащабни, ние се занимаваме основно с противо-туморна активност, но мои колеги изследват подобни субстанции за антивирусна активност, за антибактериална активност, за антипаразитна активност”, поясни Ива Угринова.В момента учените използват клетъчни моделни системи на 3 вида рак – рак на млечната жлеза, рак на шийка на матката и рак на белия дроб. Във факултета по фармация работят с рак на кожата. Програмата цели да бъдат открити средства, които да третират конкретно заболяване.„Това е великолепна първа стъпка към намиране на българско лекарство за рака. Ако финансирането ни продължи – бихме могли да стигнем до такъв лек, но пътят е минимум 14 години.Програмата ни гарантира финансиране за 4”, споделя директорът. Поради тази причина са насочили усилията си към нещо с по-ниска категория от лекарство, за да може реално да се излезе с краен продукт и „да има смисъл от похарчените средства”. Според Угринова, ако резултатите са добри може би ще повярват в тях и ще ги финансират допълнително.„Този проект в личен план е една моя сбъдната мечта. Аз и всички мои колеги сме безкрайно благодарни на програмата за тази невероятна възможност„ сподели тя", "date": "2019.03.22", "title": "Учени от БАН: Екстракт от канабис е силно токсичен за раковите клетки"}
{"url": "https://www.novinite.bg/articles/172868/Cvetanov-Shteshe-li-vsichko-da-e-tolkova-prozrachno-ako-imam-neshto-da-kriya", "text": "Ако исках да крия имоти и доходи, нямаше да го направя по този прозрачен начин. Това е компроматна война и тя ще продължи по време на цялата кампания за европейските избори. Това обяви зам.-председателят на ГЕРБ и лидер на парламентарната група на партията Цветан Цветанов от Велико Търново по повод информациите за закупуването на неговия апартамент в луксозна сграда в столичния ж.к. \"Изток\".\"Премиерът е прав в това да се ядоса, защото да се правят подобни компромати обслужва само предстоящата европейска кампания. Самият факт, че се случва в навечерието на евровота, самият факт, че това се обслужва от политическите кръгове, го доказва. Тук, разбира се, трябва да сложим и флагове на компроматната война, която ще се води на предстоящата кампания и от президента Радев, който вчера направи изказване, което не знам защо и по какъв начин бяха изложени виждания само за това дали и как един единствен човек е нарушил закона. Когато говорим за правова държава и законности, аз мога да кажа, че няма нещо, от което да се срамувам за нещо, което съм вършил през всички тези години\", обяви Цветанов.\"Напълно съм убеден, че няма нищо незаконно около моите имоти. Плащанията са направени по банков път, всичко е прозрачно. Сделката е публична, минала е и през агенцията по вписванията. Ако имам нещо да крия – щеше ли всичко да бъде толкова прозрачно\", попита риторично зам.-председателят на ГЕРБ.\"След като проверките срещу мен покажат, че не съм извършил нищо незаконно – ще получа ли извинение\", запита отново Цветанов.Той коментира и предстоящите европейски избори, листата с кандидати на ГЕРБ за евродепутати и призива на председателя на ЕНП Жозеф Дол за обединение на десните гласове в България.\"Всички настоящи евродепутати са получили номинации от структурите в страната. Знаете, че поехме ангажимент да осигурим две места на СДС в листата. Другата седмица ще проведем още една работна среща с колегите и на 31 март официално обявяваме листата\", обяви Цветан Цветанов.", "date": "2019.03.22", "title": "Цветанов: Щеше ли всичко да е толкова прозрачно, ако имам нещо да крия"}
{"url": "https://www.novinite.bg/articles/172870/Bojko-Borisov-izprati-saboleznovatelna-telegrama-do-predsedatelya-na-Darjavniya-savet-na-Kitaj-Li-Kacyan", "text": "Министър-председателят Бойко Борисов изпрати съболезнователна телеграма до председателя на Държавния съвет на Китайската народна република Ли Къцян по повод трагедията в източната част на страната. „С огромна тревога научих новината за инцидента в химически завод в Източен Китай. Моля приемете, Ваше превъзходителство, най-дълбоки съболезнования към Вас, към семействата, близките и приятелите на загиналите и ранените в тази злополука“, написа премиерът Борисов на китайския си колега. „В трудни моменти като този мислите ми са с Вас и пострадалите. Искрено се надявам трагичните последици да бъдат минимални и ранените при инцидента да се възстановят възможно най-скоро“, посочва още българският министър- председател в съболезнователната телеграма.", "date": "2019.03.22", "title": "Бойко Борисов изпрати съболезнователна телеграма до председателя на Държавния съвет на Китай Ли Къцян"}
{"url": "https://www.novinite.bg/articles/172878/MVR-ne-stroi-bejanski-lageri-a-se-gotvi-za-kriza", "text": "\r\nинистерство на вътрешните работи няма да строи нови бежански лагери. Това заяви заместник-министърът на вътрешните Красимир Ципов на брифинг пред журналисти, посветен на появилата се в медийното пространство информация, че МВР ще строи нови бежански лагери.\r\n\r\nПо думите му обществената поръчка е за подготовка на площадки за временни кризисни центрове тогава, когато е налице миграционен натиск от Турция. Тези площадки ще бъдат пуснати в експлоатация и тогава, когато планът за действия срещу миграционния натиск бъде аквитиран от Министерския съвет, обясни Ципов. Той е приет още през 2016-а година.Целта на обществената поръчка е да бъдат разчистени площадки, които се намират на територията на МВР в Елхово, Малко Търново и Любимец. В тях няма свободен достъп и има служители по охрана. Средствата са от европейски по фонд „Убежище, миграция и интеграция“, в размер на 160 млн. евро, одобрени от Европейската комисия.Ако проектът не бъде реализиран до януари 2020 г., ще бъде наложена финансова корекция на България, предупреди зам.-министърът.Преди дни от поръчка на МВР стана ясно, че в Малко Търново и Елхово ще бъдат построени селища, съответно за 280 и 1600 души. По непотвърдена информация целта на въпросните селища е била именно настаняването на мигранти. Тогава кметовете на двете населени места заявиха, че не знаят за тези планове на МВР.Заради появилите се спекулации вчера жителите на Малко Търново се обявиха в протестна готовност. Те заявиха категорично, че не желаят бежански лагер в близост до домовете си.\r\n", "date": "2019.03.22", "title": "МВР не строи бежански лагери, а се готви за криза"}
{"url": "https://www.novinite.bg/articles/172848/Otbelyazvame-Svetovniya-den-na-vodata", "text": "Отбелязваме Световния ден на водата. Темата през 2019 г. е \"Вода за всички! Всеки е важен!\". В Националния музей „Земята и хората\" Българският червен кръст ще направи демонстрация как да използваме правилно спасителна жилетка и как да оказваме първа помощ при водни инциденти.", "date": "2019.03.22", "title": "Отбелязваме Световния ден на водата"}
{"url": "https://www.novinite.bg/articles/172854/Dneven-horoskop-za-petak", "text": "Гледайте до обяд да отхвърлите задачите, които сте поели и след това се отдайте на нещата, които обичате. Ще се почувствате истински обичани и ценени и това естествено ще поддържа доброто ви настроение.Ще гледате доста отвисоко на нещата днес и няма да ви притесняват разни дреболии. Следобед ще имате някои задачи, които не търпят отлагане и те ще погълнат голяма част от времето ви. Но пък за вас ще е удоволствие да свършите всичко предсрочно.Денят е доста забързан и трябва да внимавате езикът ви да не е по-бърз от мисълта. Колегите може да ви изненадат неприятно и да провалят плановете ви. Недейте да изпадате в паника, а помислете рационално и всичко ще се нареди. Вижте повече на: ", "date": "2019.03.22", "title": "Дневен хороскоп за петък"}
{"url": "https://www.novinite.bg/articles/172897/MVR-izgrajda-ploshtadki-za-bejanski-centrove-v-tri-grada", "text": "МВР започва да изгражда площадки за временни кризисни центрове от затворен тип за мигранти. Това става ясно от обществена поръчка на ведомството, публикувана преди дни. Контейнерни центрове ще има в Елхово, Любимец и Малко Търново. Общият капацитет за настаняване ще е за 3000 души.В момента, при наличие на над 5000 места за настаняване на мигранти, са заети едва 10% от местата. От МВР обаче твърдят, че, ако не бъдат изградени площадките за извънредни ситуации, Европейската комисия може да санкционира страната ни.\"Никой не може да даде гаранция, че не може да се появи миграционен натиск. Нашите очаквания са такъв да няма. Но ние трябва да сме готови\", каза заместник-министърът на вътрешните работи Красимир Ципов.Плановете за изграждане на временни кризисни центрове за мигранти обаче предизвикаха притеснения сред част от местните хора. За утре е насрочен протест и блокада на пътя за граничния пункт „Малко Търново\". Протестът е организиран в социалните мрежи. А според кмета на града няма основание за тревога. Той допуска, че е възможно темата да се използва предизборно.\"Притеснителното е, че се намират в населените места първо, при условие, че има такива изоставени гранични застави, които са оборудвани. Всеки нарушител, който премине границата може да бъде задържан в близост до нея. Няма човек, който да не е притеснен и хората се организират за масови протести\", каза Владимир Павлов.\"Министерството излезе със становище, че ще се прави бунт, в който ще бъдат 24ч. емигрантите, които са минали през КПП-то. Престоят ще го изкарат във фургоните. На мен ми замирисва на избори, но мисля, че ще се вземат поуки, защото изборите са далеч\", заяви кметът на Малко Търново Илиян Янчев.", "date": "2019.03.22", "title": "МВР изгражда площадки за бежански центрове в три града"}
{"url": "https://www.novinite.bg/articles/172876/Zapochvat-proverki-na-imotnite-sdelki", "text": "Правосъдният министър Цецка Цачева внесе искане до главния прокурор и антикорупционния орган за незабавна проверка на закупеното от нея жилище в столичния квартал „Изток”.Темата за имотните сделки на властта предизвика политически сътресения през последните дни. А министър-председателят Бойко Борисов от Брюксел се закани виновните да си понесат последствията.На преден план излиза и поправка в закона, гласувана от предишния парламент, която според различни медийни публикации е помогнала на същата фирма да завърши друг строеж. Вносителите от ГЕРБ обаче са категорични, че въпросната поправка в закона не действа със задна дата и категорично не облагодетелства конкретна компания.  „Да бъдат извършени проверки за придобития от мен имот на ул. „Юрий Гагарин” в София, като бъдат проследени средствата, с които е придобит имотът и установено има ли конфликт на интереси с фирмата-продавач, има ли злоупотреба с власт, както и други нарушения при договорните ми отношения с фирмата-продавач”, заяви Цачева. Тя изрази готовност да сътрудничи на проверките. „Давам съгласието си да бъде разкрита единствената сметка, с която разполагам, нямам офшорни сметки, нямам търговски дружества, нямам свързани лица, с които при властовите ми позиции да съм имала контакти, както и ще настоявам резултати от проверката да бъдат публично огласени”, посочи правосъдният министър.„Поправката „Артекс” е сериозно внушение. Смея да твърдя, че това е поправка, която касае най-големите обекти, на които им даваме толеранс поради чисто обективни причини”, заяви Александър Ненков от ГЕРБ.„Г-н Борисов, не е светнала лампа, а заря е гръмнала над главата на Цветанов и е важно най-после да се огледа”, заяви Явор Божанков от БСП.  „Като се прибера ще събера колегите и ще преценим. Ако има такова нещо, ще си понесат последствията. Много точно и ясно го казах - всеки, който си е превишил правата. По телефона имах с всички разговори и ми обясняват, че 100% всичко им е законно. И че включително, че законът, когато е приеман, той не важи за бъдещо време, в този смисъл са били минали тези проекти. Дали е така, или не, възложил съм да се провери”, заяви Борисов.„След като проверките срещу мен покажат, че не съм извършил нищо незаконно – ще получа ли извинение”, попита Цветан Цветанов.", "date": "2019.03.22", "title": "Започват проверки на имотните сделки"}
{"url": "https://www.novinite.bg/articles/172845/Rumen-Radev-shte-se-sreshtne-s-rakovodstvoto-na-CIK", "text": "Днес на „Дондуков“ 2 държавният глава Румен Радев ще се срещне с председателя на ЦИК Стефка Стоева и с ръководството на Комисията.", "date": "2019.03.22", "title": "Румен Радев ще се срещне с ръководството на ЦИК"}
{"url": "https://www.novinite.bg/articles/172888/I-prokuraturata-poiska-proverka-na-apartamentite-v-Iztok", "text": "И Върховната касационна прокуратура се заема с четирите сделки за покупка на апартаменти в жк. \"Изток\". По-рано днес от КПКОНПИ също съобщиха, че ще проверяват как Цветан Цветанов, Вежди Рашидов, Цецка Цачева и Ваня Колева са придобили имотите. Както вече стана ясно, първи сигнал в прокуратурата подадоха от Гражданско движение БОЕЦ. Молба вече има и от министъра на правосъдието Цецка Цачева.Прокуратурата иска данни за притежаваните от четиримата недвижими имоти, историята по собственици на всеки от закупените апартаменти, актуалното състояние на дружеството продавач, декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от нотариусите, сключили сделките, ще бъдат изискани пълни копия от нотариалните дела за всяка сделка. От всеки от четиримата ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. Проверката по отношение на Цветан Цветанов ще обхване също последващите сделки, касаещи заменените от него жилища. Прокуратурата е предложила на комисията да прецени дали има и конфликт на интереси по отношение на Цветанов. Повод за това са публикации за начина на приемане на изменения в Закона за устройство на територията и връзка на тези изменения със строителната дейност на дружеството продавач.", "date": "2019.03.22", "title": "И прокуратурата поиска проверка на апартаментите в „Изток”"}
{"url": "https://www.novinite.bg/articles/172857/Cacheva-poiska-Cacarov-da-ya-proveri-za-apartamenta", "text": "Цецка Цачева дойде специално в парламента, за да направи изявление пред медиите във връзка с покупката на апартамент от фирма \"Артекс\" в съседство на този на Цветан Цветанов.Правосъдната министърка обяви, че сама е поискала прокуратурата и КПКОНПИ да я проверят за сделката.\"Искам да ви информирам, че тази сутрин с нарочно писмено волеизявление от моя страна съм сезирала председателя на антикорупционния орган КПКОНПИ, както и главния прокурор на България, за категоричното ми желание да бъдат извършени проверки за придобития от мен имот на ул. \"Юрий Гагарин\", започна изявлението министърката на правосъдието.Тя е поискала още да бъдат проследени средствата, с които е придобит имотът. \"И да се установи има ли конфликт на интереси с фирмата-продавач, има ли злоупотреба с власт, както и други нарушения при договорните ми отношения с фирмата-продавач\", уточни Цачева.\"Готова съм да сътруднича на проверките, давам съгласието си да бъде разкрита единствената сметка, с която разполагам\", обеща министърката на правосъдието.  Ще настоявам резултатите от проверката да бъдат публично огласени, заяви Цачева.Цачева обяви още, че няма офшорни сметки, нито търговски дружества. \"Нямам свързани лица, с които при властовите ми позиции да съм имала контакти\", допълни още тя.Тя повтори, че закупеният от нея апартамент е бил в груб строеж. Повтарям – цената е за имот в груб строеж. И в нотариалния акт това, което е записано, е цена на имот в груб строеж\",отсече Цачева.И заяви, че повече няма да говори по темата до приключване на проверките.", "date": "2019.03.22", "title": "Цачева поиска Цацаров да я провери за апартамента"}
{"url": "https://www.novinite.bg/articles/172844/Oficialno-otlojiha-Brexit", "text": "Brexit се отлага, но с условие. Европейските лидери договориха план за отлагането на излизането на Великобритания от Европейския съюз, но с по-малко, отколкото британците искаха. Вместо до 30 юни, Европейският съюз предлага отлагане до 22 май.Но и това ще стане, само ако следващата седмица парламентът в Лондон приеме договореното споразумение с премиера Тереза Мей. Това вече беше гласувано два пъти и отхвърлено. Ако това не стане, отлагането ще е само до 12 април, когато Лондон трябва да каже ще участва ли в евроизборите.", "date": "2019.03.22", "title": "Официално отложиха Brexit"}
{"url": "https://www.novinite.bg/articles/172882/Zadarjaha-shofor-s-290-000-evro-na-GKPP-Kalotina", "text": "Гранични полицаи задържаха шофьор с 290 000 евро на ГКПП-Калотина. Задържаният е водач на влизащ в страната български автобус, който пътувал по международна линия, съобщиха от Гранична полиция.Граничният полицай, извършил паспортния контрол, поискал да бъде проверен и автобусът. По време на съвместната проверка граничен полицай и митничар установили, че във въздухоотводите над пътническите седалки има укрити пакети, увити в черни найлонови пликове.В пакетите са намерени общо 290 000 евро.По случая в граничното полицейски управление – Калотина е образувано досъдебно производство. Шофьорът е привлечен като обвиняем за недеклариране на парични средства в особено големи размери при преминаване през външна граница на ЕС. Валутата е иззета с протокол за оглед като доказателство по досъдебното производство. ", "date": "2019.03.22", "title": "Задържаха шофьор с 290 000 евро на ГКПП-Калотина"}
{"url": "https://www.novinite.bg/articles/172852/Shofor-vryaza-kolata-si-v-talpa-hora-v-Kitaj-ubi-6-dushi", "text": "Шофьор връхлетя умишлено с автомобила си върху тълпа хора в центъра на китайския град Цзаоян, провинция Хубей, и уби шест души, преди да бъде застрелян от полицията, предаде националната телевизия, цитирана от Франс прес.Атаката е станала рано сутринта, около 6 ч честно време.Има и ранени, седем от които са настанени в болница. Китайските власти не съобщават повече подробности.Франс прес информира за няколко подобни случаи с човешки жертви през последните месеци.", "date": "2019.03.22", "title": "Шофьор вряза колата си в тълпа хора в Китай, уби 6 души"}
{"url": "https://www.novinite.bg/articles/172849/Posledovatelite-na-Petar-Danov-praznuvat-nastapvaneto-na-Duhovnata-Nova-godina", "text": "След като сме преминали през Физическата Нова година, където е светът на постъпките и волята, преминаваме през Духовната Нова година, учи Дънов. При нея съчетаваме вътрешна сила с мощната вибрация на Вселената, която се излива точно на 19 август - Божествената Нова година. Тогава стотици последователи на Бялото братство изпълняват танца \"Паневритмия\". Целта му е постигане на хармония с природата, с Бог и с Вселената.", "date": "2019.03.22", "title": "Последователите на Петър Дънов празнуват настъпването на Духовната Нова година"}
{"url": "https://www.novinite.bg/articles/172856/Mej-Velikobritaniya-ne-tryabva-da-uchastva-v-evroizborite", "text": "Британската премиерка не смята за правилно Великобритания да участва в изборите за Европейски парламент, насрочени за края на май. Тя каза това на пресконференция след приключването на срещата на върха на лидерите на ЕС в Брюксел снощи, с което фактически се обяви срещу перспективата за дълго отлагане на процеса на развода с ЕС, предаде Ройтерс.Приетото единодушно от лидерите решение предвижда и възможност за дълго отлагане като една от опциите, в случай, че британският парламент другата седмица одобри споразумението за Брекзит.\"Аз съм твърдо убедена, че би било неправилно да молим хората във Великобритания да участват в тези избори три години след като те гласуваха за напускане на ЕС\", каза Мей.Тя се изказа и срещу идеята за отмяна на Брекзит, която набира популярност във Великобритания. \"Не мисля, че трябва да анулираме процедурата по чл. 50\", посочи тя, като отново се позова на решението, взето от народа на референдума. Премиерката обаче обеща да положи всички усилия, за да гарантира един отложен Брекзит със споразумение.От брюкселската трибуна Мей отново се обърна към британските депутати и посочи, че сега от тях зависи да бъде прекратен периодът на неопределеност, обхванал страната заради неяснотата около Брекзит. \"Днешното решение на евролидерите подчертава колко важно е Палатата на общините да одобри сделката за Брекзит следващата седмица, за да можем да сложим край на тази неопределеност и да напуснем ЕС по организиран и плавен начин\", каза тя.", "date": "2019.03.22", "title": "Мей: Великобритания не трябва да участва в евроизборите"}
{"url": "https://www.novinite.bg/articles/172847/Ministar-Dimov-nagradi-pobeditelya-vav-fotokonkurs-posveten-na-vodata", "text": "Министърът на околната среда и водите Нено Димов днес връчи наградата на победителя в тазгодишния фотоконкурс на Българската асоциация по водите (БАВ), организиран по повод Световния ден на водата 22 март. Първата награда в състезанието на тема „Няма нищо по-хубаво от дъждовното време“ получи Петя Радкова за творбата си „Спасение има“.„Да повдигаме въпроса за водата е от значение, защото е безценен за нас ресурс. И тази фотоизложба допринася за това темата да въздейства не само един ден. Чрез изкуството и културата посланията се запомнят по-добре от всяка реч или директива за опазването на водите“, каза министър Димов при откриването на експозицията, в която са представени фотосите на всички финалисти.Награди на отличените фотографи връчиха също зам.-министърът на околната среда и водите Красимир Живков, директорът на ПУДООС Михаела Габрашкова и директорът на дирекция „Управление на водите“ в МОСВ Илияна Тодорова. Инициативата се осъществява ежегодно с подкрепата на МОСВ и Предприятието за управление на дейностите по опазване на околната среда (ПУДООС). В артистичната надпревара през тази година участие взеха професионални фотографи и любители на изкуството, както и много деца. Общо 60 са кадрите във фотоизложбата, която е представена в галерия „Червената точка“ и ще продължи до 23 март 2019 г.Днес МОСВ беше домакин и на кръгла маса на тема „Устойчиво управление на атмосферните води и предотвратяване на наводнения“, организирана отново от БАВ. На форума зам.-министър Красимир Живков подчерта, че в период на климатични промени темата за управлението на дъждовните води и предотвратяването на наводнения е изключително важна. „В Плановете за управление на риска от наводнения 2016-2021 г. са включени мерки, свързани с отвеждането и дренирането на дъждовните води“, каза Живков. ", "date": "2019.03.22", "title": "Министър Димов награди победителя във фотоконкурс, посветен на водата"}
{"url": "https://www.novinite.bg/articles/172864/AFIS-Vsichki-gubyat-ot-izlizaneto-na-Velikobritaniya-ot-ES", "text": "Българското общество няма категоричен отговор на въпросите кой би спечелил и кой би изгубил от напускането на Великобритания от ЕС. Това показва последното проучване на социологическа агенция АФИС.Всеки пети запитан (20,4%) е на мнение, че от брекзит печели предимно Обединеното кралство. Едва 5,6 на сто са тези, които мислят, че от тази ситуация ще спечели Европейския съюз. Други около 8% пък считат, че и ЕС и Великобритания биха спечелили от напускането на Кралството.Все пак най-голяма група респонденти се обединява около мнението, че никой няма да спечели от един такъв разлом – това са малко над 43 на сто от всички запитани. Близо 23 на сто пък нямат мнение по този въпрос.Реципрочният въпрос – преди всичко кой губи от брекзит, също показва закономерна тенденция. Практически всеки четвърти смята, че и Съюзът, и Островът ще бъдат преди всичко губещи страни от потенциалния развод. За 23% губещ ще бъде преди всичко Европейският съюз. Значително по-нисък е делът на хората, които смятат, че загуби ще търпи предимно Великобритания. Отново, всеки четвърти запитан няма мнение по този въпрос, а 14% са на мнение, че нито една от страните няма да претърпи загуби.При вглеждането в по-дълбокия разрез на данните се вижда, че висшистите в по-голяма степен са на мнение, че от предстоящия брекзит всички страни са губещи и практически няма печелещи. Младите (18-29 години), включително учащите и студентите, определят като основен губещ от брекзит в по-голяма степен ще бъде Великобритания.Изследването обхваща близо 30% от респонденти, които или лично, или членове на семейството им са работили през последните пет години в страни от Европейския съюз. Близо половината от тях смятат, че никой няма да спечели, а загубите се разпределят между отговорите ЕС и „и двете страни“.Много сходна е картината и сред евро-оптимистите и евро-скептиците, попаднали в извадката. Отново няма съществени разминавания в нагласите, независимо дали част от запитаните вярват или не вярват в Европейските институции, както и дали Европа се движи в правилната или грешната посока. Социологическите проучвания във Великобритания регистрираха съществена промяна в масовите нагласи по въпроса за брекзит. Делът на привържениците на спадна с 11 пункта за сметка на увеличения дял на противниците – с 6 пункта. Почти сигурно е, че ако сега се повтори референдумът от 2016 г., противниците на брекзит ще надделеят.", "date": "2019.03.22", "title": "АФИС: Всички губят от излизането на Великобритания от ЕС"}
{"url": "https://www.novinite.bg/articles/172865/Obyaviha-tridneven-traur-v-Irak", "text": "В Ирак е обявен тридневен траур. Причината е трагедията в река Тигър, при която загинаха повече от 90 човека, когато ферибот потъна недалеч от Мосул.Според местни медии, плавателният съд е бил претоварен. Вероятно на борда е имало от 170 до 250 души, при капацитет едва 75. Съд в Мосул постанови да бъдат арестувани деветима работници, обслужвали ферибота, както и собственикът на туристическия остров, към който се е бил насочил плавателният съд.", "date": "2019.03.22", "title": "Обявиха тридневен траур в Ирак"}
{"url": "https://www.novinite.bg/articles/172869/Erdogan-iska-da-se-borim-s-islyamofobiyata-kakto-s-antisemitizma", "text": "“Точно както човечеството се бори срещу антисемитизма след трагедията на Холокоста, то по същия начин трябва да се бори срещу нарастващата ислямофобия”, заяви Ердоган на среща на външните министри на страните от Организацията за ислямско сътрудничество.Форумът се провежда в Истанбул и беше свикан заради кървавите нападения срещу две джамии в Нова Зеландия. При нападенията, извършени от крайнодесен екстремист, загинаха 50 души. Трагедията се разигра по време на петъчната молитва, която е свещена за мюсюлманите.Ердоган категорично осъди атаката, заявявайки, че тя е знак за „надигащата се ислямофобия в западните държави“. Той също така обвини медиите в „разпалването на огъня на омразата срещу исляма“.“Очевидно сме изправени пред враждебност към исляма и омраза към мюсюлманите … Тази заплаха се превърна в проблем, който трябва да бъде решен от силите за сигурност, лидерите и обикновените граждани”, каза Ердоган.“Неонацистките групи трябва да се разглеждат като терористични групи и да се третират като такива, по същия начин, както “Ислямска държава”, добави турският президент.Ердоган каза също, че солидарността на Нова Зеландия с мюсюлманите след атаката срещу джамиите трябва да бъде “пример за световните лидери”. ", "date": "2019.03.22", "title": "Ердоган иска да се борим с ислямофобията, както с антисемитизма"}
{"url": "https://www.novinite.bg/articles/172873/Naprejenieto-mejdu-Severna-i-Yujna-Koreya", "text": "Повишено е напрежението между Северна и Южна Корея. Пхенян изтегли персонала си от бюрото за връзка с южната си съседка. Това се тълкува, като стъпка назад в усилията на южнокорейския президент Мун Дже-Ин за прекратяване на взаимната враждебност.Бюрото беше отворено през септември в рамките на видимото затопляне на отношенията между двете Кореи. Северна Корея е обявила решението си на рутинна седмична среща с южнокорейски представители тази сутрин. На нея е било заявено, че стъпката се предприема \"по указания отгоре\". Причина не е посочена.", "date": "2019.03.22", "title": "Напрежението между Северна и Южна Корея"}
{"url": "https://www.novinite.bg/articles/172846/Barekov-Konservatorite-v-Balgariya-tryabva-da-vzemem-primer-ot-GERB-i-SDS", "text": "Време е да се върви към единение, защото разделени няма да получим резултата, който очакваме. С тези думи евродепутатът Николай Бареков се обърна към всички европейски и български консерватори по време на пресконференция, която даде заедно с изпълнителния директор на Алианса на консерваторите и реформистите /АКРЕ/ Ричард Милсъм, ден преди началото на срещата на високо равнище на консерваторите от цял свят в София.Процесът в България за обединение на консерваторите все още стои отворен, за съжаление нито една от партиите, които представляваме консервативни ценности у нас, не сме взели окончателно решение по какъв начин да се явим на европейските избори, заяви той и  поздрави премиера Бойко Борисов и ръководството на СДС, които вече обявиха своята предизборна коалиция. По думите на Бареков няма нищо по естествено от това да се обединяват формации, които са от едно политическо семейство.Според евродепутата две са опциите за явяване на изборите на българските консерватори. Едната е да се направят две листи – на ВМРО и НФСБ и на „Презареди България” и АТАКА. В този случай обаче, категоричен е евродепутатът, трябва да има „пакт за ненападение” между двете листи и фокусът да е насочен към ДПС и БСП  и актуалните въпроси, които стоят пред българския народ.Заедно с делегация от 80 души, обединени около консервативните идеи, сме тук, за да подкрепим нашата основна партия в България в лицето на „Презареди България” и по-конкретно Николай Бареков. Това заяви от своя страна изпълнителният директор на Алианса на консерваторите и реформистите /АКРЕ/ Ричард Милсъм по време на пресконференцията.Милсъм обяви, че по време на предстоящата среща на високо равнище (21-23 март)  в София на видни консерватори от цял свят “The Liberty Summit”, чийто домакин ще бъде евродепутатът Николай Бареков, консерваторите ще вземат активно участие и ще посочат своите приоритети по отношение на политическите процеси у нас. „Искаме да се учим от вас, но и вие да имате възможност да се учите от нас, за да постигнем по-добро сътрудничество и да разширим своята мрежа”, отбеляза още той.От изявленията по време на пресконференцията стана ясно, че на конгреса “The Liberty Summit”, който ще стартира в петък, ще присъстват представители на консервативни партии и организации от над 15 държави, в това число Великобритания, Белгия, Швеция, Испания, Албания, Израел, Македония, Румъния. Участие в събитието ще вземат министърът на икономика Емил Караниколов, както и на министърът на туризма Николина Ангелкова.Предстоящият конгрес е огромно признание за България, това е последната среща на такова високо равнище на консерватори от цял свят преди края на един петгодишен изборен цикъл, заключи евродепутатът Николай Бареков.", "date": "2019.03.22", "title": "Бареков: Консерваторите в България трябва да вземем пример от ГЕРБ и СДС"}
{"url": "https://www.novinite.bg/articles/172874/Nad-40-ot-britancite-se-chuvstvat-bezsilni-zaradi-Brexit", "text": "Около 4 от 10 британци се чувстват безсилни, ядосани или притеснени от Brexit. Това сочат данните от социологическо проучване на благотворителната Фондация за психическо здраве, проведено с цел да установи какво е влиянието на Brexit върху психическото здраве, емоции, взаимоотношения и сън.Според изследването Brexit е накарал 43% от британците да се чувстват безсилни, 39% ядосани и 38% притеснени. При 26% от британците Brexit не е предизвикал никакви емоции в последните 12 месеца.17% споделят, че напускането на Кралството им е причинило „високи нива на стрес”, а 12% твърдят, че имат проблеми със съня заради това.Само 9% от британците се чувстват оптимистични, 3% се чувстват щастливи, а 2% се чувстват сигурни от развода на Великобритания и ЕС.", "date": "2019.03.22", "title": "Над 40% от британците се чувстват безсилни заради Brexit"}
{"url": "https://www.novinite.bg/articles/172858/Ataka-s-granata-sreshtu-ruskoto-konsulstvo-v-Atina", "text": "Под тревога се събуди руското консулство рано тази сутрин. Неизвестни хвърлиха граната в двора на консулството, което се намира в предградието на Атина.Действието се разиграло в 3:20 часа в петък. Двама души на мотоциклет преминали пред консулството и единият от тях хвърлил гранатата. Тя избухнала до входа на мисията, като причинила малки материални щети, съобщава iefimerida.Малко по-късно полицията открила опожарен мотоциклет, като се предполага, че точно той е използван за атаката.\"Двама непознати на мотоциклет са хвърлили взривно устройство близо до руското консулство. Причинени са малки щети. Гръцките власти разследват случая\", гласи официалното изявление от руска страна.", "date": "2019.03.22", "title": "Атака с граната срещу руското консулство в Атина"}
{"url": "https://www.novinite.bg/articles/172853/Angelkova-v-Burgas-Ochakva-ni-dinamichno-lyato-kachestvoto-na-uslugite-e-nachinat-da-sme-atraktivni-pred-turistite", "text": "През лято 2019 г. стартираме приемни дни по цялото Черноморие, даваме ход и на инициатива Ден на отворени врати за културните забележителности в курортите. Това заяви министърът на туризма Николина Ангелкова в Бургас при откриване на втората среща на работещите в сферата на туризма от Южното Черноморие. В дискусията се включиха представители на местната власт, на бизнеса и регионални сдружения в сектора. Акцент тази година е вътрешният туризъм. Фокусът върху културно-историческия, балнео- и конгресния туризъм ще ни помогнe да разширим крилата на летния сезон, допълни министърът. Очаква ни динамично лято с много предизвикателства и всички трябва стриктно да изпълняваме задълженията си според законите. Министерството на туризма ще бъде безкомпромисно за попълване на данните в Единната система за туристическа информация, която трябва да заработи ефективно след 1 октомври. Няма да допуснем да се нарушават нормативните изисквания за стопанисване на плажовете, особено при разполагане на нерегламентирани обекти или неосигурен достъп до плажа. Целта е да се гарантира качествена услуга на посетителите, каза министър Ангелкова. Тя подчерта, че успешните резултати могат да се постигнат само с общи усилия и че министерството държи изключително много на диалога с бранша. Благодарение на това партньорство за годините след създаването на самостоятелната туристическа администрация е отчетен 31% ръст на чуждестранните туристи, а увеличението при приходите от тези визити е 34 на сто и общо с вътрешните достигнаха 8,4 млрд. лв. Предстои ни още много работа, защото ранните записвания вървят трудно заради международната конкуренция и се отчитат спадове на някои важни пазари като Русия и Германия, стана ясно от думите на министър Ангелкова. Летище Бургас съобщава за 1 процент ръст на планираните полети за това лято спрямо миналогодишното, но това не бива да ни успокоява, посочи още тя и приветства факта, че за първи път до Бургас ще има полети от още 9 града във Великобритания. Работим активно, за да се справим с различните ситуации, които възникнаха, като например последиците от фалита на Air Germany, която основно оперираше по нашето Черноморие и доведе и до фалита на малка полска чартърна компания. Пресцентър на Министерството на туризма Адрес: София, 1000, ул. “Съборна” № 1 Тел.: +359 2 904 6 806/839 E-mail: press@tourism.government.bg Министърът акцентира, че се води ежедневна комуникация с големите туроператори, които работят по направление България. Надявам се тази година да запазим нивата от миналата, може да имаме минимален спад. Надежда за това дава обстоятелството, че интересът към 4-5-звездните хотели остава висок и те са вече запълнени. През периода декември-януари има спад на входящите туристи с над 3%, но се отчита ръст на нощувките с повече от 5 на сто, което е много добре за икономиката. През миналата година 27 млн. бяха реализираните нощувки у нас. От тях 14,8 млн. са само в хотелите с 4-5 звезди. Тази тенденция се запазва и през месеците декември-януари - от 860 хил. туристи около 426 хил. са отседнали в хотели с 4 и 5 звезди. На практика България все повече е предпочитана от туристи, които увеличават престоя си тук - среден клас или малко над средния, което е една от нашите дългосрочни цели. Надявам се, че записванията в последния момент ще бъдат добри, коментира министърът. Тя анонсира, че предстои голям инвестиционен форум за туризма в Слънчев бряг в края на май, на който очакваме много високо присъствие. В резултат от многото запитвания от туроператори и становищата на бизнес организациите в туризма, които нееднократно изразяваха притеснения от въведения нов ред, ведомството инициира промяна в Закона за концесиите, свързана с отдаването на морските плажове, каза министър Ангелкова. Тя бе категорична, че в условията на силна конкуренция в региона можем да привлечем туристите с качество на услугата. Затова за нас е много важно да имаме ефективни контролни органи, които да следят, за да не се размива отговорността. Предложихме измененията в ЗУЧК и дефинирахме ясно нарушенията, които към момента не са били посочени или биха се тълкували различно. Някои са свързани с неправомерно използване на неохраняемите плажове – например без да се плаща на държавата концесионна такса или наемно възнаграждение, се разполагат търговски обекти. Там сме предвидили до 50 хил. лв. глоба, така че да има и превенция. Също така се опитваме максимално да защитим природните образувания, каквито са дюните. Този закон важи само и единствено за територията на морските плажове, т.е. за имотите, които са частни и които граничат с територията на морските плажове, съответно се прилага Законът за защитените територии. Опитали сме се със ЗУЧК максимално да дефинираме общите нарушения, които биха довели до разрушаване на дюните, обобщи министър Ангелкова.", "date": "2019.03.22", "title": "Ангелкова в Бургас: Очаква ни динамично лято, качеството на услугите  е начинът да сме атрактивни пред туристите"}
{"url": "https://www.novinite.bg/articles/172885/Tovaren-vlak-s-toksichni-veshtestva-derajlira-vav-Franciya", "text": "Товарен влак, превозващ амоняк и сода, дерайлира във френския департамента Ланд, съобщиха местните власти.„Товарен влак с 10 вагона излезе от релсите. От композицията бяха засегнати три вагона, които транспортираха токсични вещества“, се посочва в съобщението.В него се уточнява, че е дерайлирал вагон, в който е имало 32 тона амоняк, но не е имало изтичане.„Двата други вагона са транспортирали съответно 66 и 67 тона сода. Има малко изтичане от единия от тях, но то не представлява заплаха“, добавят местните власти.На мястото на инцидента работят спасители, установен е периметър за сигурност. Властите призоваха хората за избягват зоната на инцидента и да спазват изискванията на спасителните служби. ", "date": "2019.03.22", "title": "Товарен влак с токсични вещества дерайлира във Франция"}
{"url": "https://www.novinite.bg/articles/172893/Kilarat-ot-Krajstcharch-shte-prekara-ostataka-ot-jivota-si-v-zatvora", "text": "\r\nВицепремиерът и външен министър на Нова Зеландия Уинстън Питърс заяви, че атентаторът, обвинен в убийството на 50 души в две джамии в Нова Зеландия, ще прекара остатъка от живота си в затвора и призова за солидарност за изкореняване на \"идеологиите, подхранвани от ненавист\", предаде АП.\r\n\r\nУинстън Питърс говори на заседанието в Истанбул на Организацията за ислямско сътрудничество (ОИС). Срещата бе свикана във връзка със стрелбата на 15 март в новозеландския град Крайстчърч, при която бяха убити 50 души и 50 бяха ранени. Турският президент Ердоган, който също говори на срещата на ОИС, предизвика възмущение заради това, че излъчи на свои митинги в Турция откъси от видео запис на нападенията в Нова Зеландия, с намерение да осъди ислямофобията. Освен това турският лидер в реч на предизборен митинг заяви, че противопоставянето на исляма е мотивирало Австралия и Нова Зеландия да изпратят войници да се борят срещу Турция по време на Първата световна война. Той каза още, че всеки, който идва в Турция и е настроен против мюсюлманите, \"ще бъде върнат в ковчег\".\r\n", "date": "2019.03.22", "title": "Килърът от Крайстчърч ще прекара остатъка от живота си в затвора"}
{"url": "https://www.novinite.bg/articles/172842/Bomba-izbuhna-do-kashta-v-Pernik", "text": "Бомба избухна до къща в Перник. Сигналът е подаден около 22:00 часа снощи. Няма жертви и пострадали. Взривът е нанесъл материални щети.", "date": "2019.03.22", "title": "Бомба избухна до къща в Перник"}
{"url": "https://www.novinite.bg/articles/172899/Frenskoto-pravitelstvo-prashta-armiyata-sreshtu-jaltite-jiletki", "text": "Месец преди Великден яйцата поскъпват. В четири области на страната скокът в цената е с до 12%, по данни на Системата за агропазарна информация. Според последния седмичен бюлетин средната цена на стандартните яйца е 27 стотинки за брой, като има райони, в които тя достига до 38 стотинки.Експертите не се наемат с прогноза дали поскъпването ще продължи и до какви нива ще стигнат цените до края на април, когато е Великден, предаде БНР. Поскъпване, но по-незначително, има и при месото и млечните продукти.Миналата година преди празника статистиците на системата пресметнаха, че стандартно Великденско меню за четиричленно семейство, включващо агнешко месо, хляб, салати, млечни продукти, бира и ракия, струва между 90 и 100 лева на домакинство, като най-скъпа излизаше Великденската трапеза в Русе, а най-евтина – в Бургас.", "date": "2019.03.22", "title": "Френското правителство праща армията срещу \"жълтите жилетки\""}
{"url": "https://www.novinite.bg/articles/172896/Pochina-narodnata-pevica-Stefka-Kushleva", "text": "Почина народната певица, композитор и диригент Стефка Кушлева, съобщи БГНЕС. Дълги години с прочутия квартет \"Сестри Кушлеви\" тя представяше магията на българските фолклорни песни в страната и чужбина.Поклонението ще бъде в неделя, 24 март, в църквата \"Св. Седмочисленици\" от 11 часа. ", "date": "2019.03.22", "title": "Почина народната певица Стефка Кушлева"}
{"url": "https://www.novinite.bg/articles/172851/Parlamentat-izbira-noviya-podupravitel-na-BNB", "text": "Очаква се парламентът да избере нов подуправител на БНБ, ръководител на управление „Банков надзор”. Единственият кандидат е Радослав Миленков, настоящ председател на Фонда за гарантиране на влоговете.До избора на нов подуправител се стигна след внезапната оставка на Димитър Костов. Той подаде оставка в началната фаза на стрес тестовете на банките у нас, важно условие за влизането ни в чакалнята на еврозоната и банковия съюз.В отсъствието на представителите на БСП депутатите ще изслушат социалния министър Бисер Петков за състоянието на пазара на труда.", "date": "2019.03.22", "title": "Парламентът избира новия подуправител на БНБ"}
{"url": "https://www.novinite.bg/articles/172855/Katastrofa-na-AM-Trakiya-mejdu-dva-tira", "text": "Един човек е пострадал при катастрофата между два тира при 78 км на АМ „Тракия“ в посока София, съобщават от „Фокус”. Сигналът за инцидента е получен около 9 ч. И двата товарни автомобила са били в активната лента на движение. За да бъде изваден единият от водачите, се е наложило използването на специализирана техника от екипа на пожарната.Мъжът е транспортиран в МБАЛ – Пазарджик с травми и наранявания, но без данни за опасност за живота.Движението се осъществява в изпреварващата лента. Пътни полицаи са на място и подпомагат трафика.", "date": "2019.03.22", "title": "Катастрофа на АМ „Тракия” между два тира"}
{"url": "https://www.novinite.bg/articles/172860/Blasnaha-maj-na-peshehodna-pateka-v-Plovdiv", "text": "Лек автомобил блъсна мъж на средна възраст на пешеходна пътека на булевард „6 септември“ в Пловдив, пише  TrafficNews.bg.На мястото на инцидента се извършва ремонт и работниците веднага са се притекли на помощ на пострадалия. На местопроизшествието е пристигнала и линейка, която първо е откарала шофьора на автомобила в болница, тъй като и той не се е чувствал добре. В момента медици преглеждат блъснатия пешеходец, който е с охлузни рани след инцидента.Очаквайте подробности!", "date": "2019.03.22", "title": "Блъснаха мъж на пешеходна пътека в Пловдив"}
{"url": "https://www.novinite.bg/articles/172843/Prodaljava-protestat-na-medicinskite-sestri", "text": "Продължава протестът на медицинските сестри с искане за по-високи доходи. На различни места в страната се очаква да има демонстрации.  Сред исканията на здравните работници са стартова заплата равна на поне две минимални и  по-добро заплащане на нощния труд.Медицинските сестри обявиха, че са готови и на по-крайни действия. Те подготвят ефективни стачки и спиране на работа за няколко часа, ако исканията им не бъдат изпълнени.", "date": "2019.03.22", "title": "Продължава протестът на медицинските сестри"}
{"url": "https://www.novinite.bg/articles/172850/Zatrudnena-shte-e-rabotata-s-grajdani-v-KAT-tazi-sutrin", "text": "\r\nЗатруднение при регистрацията на моторни превозни средства и издаването на регистрационни табели ще има днес от 7.30 ч. до 9.00 ч. на гишетата на КАТ в цялата страна. Причината е обновяване на софтуер. За това предупреждават от вътрешното министерство.\r\n \r\n  ", "date": "2019.03.22", "title": "Затруднена ще е работата с граждани в КАТ тази сутрин"}
{"url": "https://www.novinite.bg/articles/172879/Namalyavat-priema-v-universitetite", "text": "Намалява план-приемът в университетите у нас. Това обяви днес образователният  министър Красимир Вълчев. Във ВУЗ-овете през 2019 г. ще бъдат приети около 54 хил. студенти, в това число влизат местата за магистри и докторанти.Сметката показва, че в сравнение с 2018 г. – местата ще бъдат с 2700 по-малко. Приоритетни остават инженерните специалности в техническите направления и  в природните науки. От МОН заявиха, че мярката се налага заради разминаване между броя на нужните специалисти и приетите студенти.„Обществената загуба ще бъде много по-голяма, ако не осигурим специалисти. Броят на завършващи ученици е един и същ, ние не можем да го променим. Трябва да направим така, че да насочим по-голямата част от тях към инженерно-техническите професионални направления”, каза образователният министър. За първи път през следващата година учениците в X клас ще полагат изпит за завършване на първи гимназиален етап. Удостоверението за него ще включва оценките от 8 клас до 10 клас.Абитуриентите през 2021 г. ще получат първите дипломи за Средно образование, по новата система на обучение – в тях ще бъдат вписани оценките от 11 клас и 12 клас", "date": "2019.03.22", "title": "Намаляват приема в университетите"}
{"url": "https://www.novinite.bg/articles/172841/Dnes-shte-bade-predimno-slanchevo", "text": "Днес ще бъде предимно слънчево. В сутрешните часове на места в Дунавската равнина видимостта ще е намалена. През деня в Източна България облачността временно ще се увеличи, но валежи не се очакват. Ще духа слаб северен вятър. Ще бъде по-топло с максимални температури между 14° и 19°. Над планините ще преобладава слънчево време. Повече облаци ще има сутринта над Рило-Родопската област, а след обяд над масивите от източната половина от страната. Валежи са малко вероятни. Ще духа предимно умерен вятър от север-североизток. Максималната температура на височина 1200 метра ще е около 7°, на 2000 метра - около 0°.По Черноморието облачността ще е променлива. Преди обяд ще духа слаб до умерен вятър със северна компонента, който до вечерта ще се ориентира от югоизток. Максималните температури ще са между 12° и 15°. Температурата на морската вода е 9-10°. Вълнението на морето ще е 1-2 бала.", "date": "2019.03.22", "title": "Днес ще бъде предимно слънчево"}
{"url": "https://www.novinite.bg/articles/172887/Novi-sluchai-na-afrikanska-chuma-pri-divi-svine-v-Silistra-i-Dobrich", "text": "\r\nБългарската агенция по безопасност на храните (БАБХ) констатира нови случаи на Африканска чума при диви свине в община Алфатар, област Добрич и в община Тервел, област Силистра.\r\n\r\n\r\n\r\n\r\n\r\n\r\n\r\n", "date": "2019.03.22", "title": "Нови случаи на африканска чума при диви свине в Силистра и Добрич"}
{"url": "https://www.novinite.bg/articles/172877/KZK-razreshi-sdelkata-za-Nova-televiziya", "text": "Комисията за защита на конкуренцията разреши сделката по продажбата на Нова телевизия, стана ясно от решение на КЗК.Купувач е \"Адванс медия груп\", която е собственост на Кирил и Георги Домусчиеви.\"Комисията разрешава концентрацията между предприятия, която ще се осъществи чрез придобиване на пряк едноличен контрол от страна на „АДВАНС МЕДИА ГРУП” ЕАД върху „Нова Броудкастинг Груп“ АД\", се цитира в съобщението.Шведската компания MTG продаде телевизията за 185 милиона евро, а Нова тв за първи път ще е българска. \"Адванс медия груп\" е част от холдинга \"Адванс пропъртис\", който притежава 117 компании у нас и в чужбина. Дейността им е основно в секторите фармацевтика, корабоплаване, пристанищни операции, енергетика.", "date": "2019.03.22", "title": "КЗК разреши сделката за Нова телевизия"}
{"url": "https://www.novinite.bg/articles/172890/Nad-60-dravcheta-zasadi-GERB-v-Plovdiv-za-Parva-prolet", "text": "Над 60 дръвчета закупиха и засадиха членове на ГЕРБ в шестте района на Пловдив. Инициативата бе организира от областната партийна структура с ръководител кмета на Пловдив инж. Иван Тотев по повод Първа пролет и Световния ден на водата. Членове на ГЕРБ в „Източен“ облагородиха зелени площи в района, като засадиха 10 ели, съобщи ръководителят на партийната структура Иван Стоянов. По 5 дръвчета допълниха растителността в озелененото пространство до колелото на SPS и в парк „Изгрев“. Сред участниците в акцията бяха районният кмет Николай Чунчуков и общинският съветник Емил Русинов, които са в ръководството на ГЕРБ - „Източен“. От ГЕРБ в район „Западен“ засадиха иглолистни дръвчета в парк „Ружа“. Присъстваха Димитър Колев – кмет на район „Западен“, общинските съветници Ясен Михайлов и Дамян Петров, представители на ръководството и МГЕРБ. В „Тракия“ в залесяването на иглолистни дръвчета в междублоковото пространство до блок 41 се включиха кметът и районен ръководител на организацията на ГЕРБ Костадин Димитров, общинските съветници Вера Тоскова и Ели Дачева, членове на партията. Структурата в „Централен“ с ръководител районният кмет Георги Стаменов организира облагородяване на зона по бул. „Найчо Цанов“. 10 чинара и други местни видове вече допълват зеленината по пътната артерия. Общинският съветник Александър Радев и членове на организацията също се включиха в залесяването. Инициативата на ГЕРБ в район „Южен“ се проведе в парка на „Славееви гори“. В залесяването с иглолистни дръвчета се включиха общинските съветници Георги Василев, Атанас Узунов и Веселин Маневски, представители на районната партийна организация. В „Северен“ ръководителят на структурата на ГЕРБ Стефан Дедев, районният кмет Ральо Ралев, Стоян Алексиев и членове на организацията залесиха участък от улица „Кольо Фичето“ с 10 фиданки. Стефан Дедев, който е и председател на Предизборния щаб на ГЕРБ в Пловдив, отбеляза, че при управлението на ГЕРБ в града са засадени хиляди дръвчета, изградени са нови паркове и зелени зони, обновена е емблематичната Цар-Симеонова градина, а по големите булеварди има зелен пояс.", "date": "2019.03.22", "title": "Над 60 дръвчета засади ГЕРБ в Пловдив за Първа пролет"}
{"url": "https://www.novinite.bg/articles/172871/Bojko-Borisov-Vajno-e-da-ima-Brekzit-s-pravila", "text": "„Това, което очаквах, това се случи, но Европейският съюз винаги е бил диалогичен. Важно е да има Брекзит с правила, затова се направи и този компромис - 22 май е крайната дата, защото след това вече Великобритания трябва да отиде на избори“. Това коментира министър-председателят Бойко Борисов пред журналисти преди работната сесия на Европейския съвет в Брюксел. Българският премиер уточни, че европейските лидери са направили този компромис, за да се даде шанс на британския парламент да вземе решение. Във връзка с информацията в публичното пространство за имотни сделки премиерът Бойко Борисов заяви, че всеки, който си е превишил правата, ще си понесе последствията. „Ако има такова нещо, ще го поправим. Ние нашите последствия ще си ги понесем. Тази партия съм я създал, за да се бори с корупцията“, коментира още министър-председателят Борисов. Премиерът уточни, че е провел телефонни разговори с всички засегнати по темата лица и те са му потвърдили, че сделките по придобиването на имотите им са на 100 % законни. Бойко Борисов подчерта, че ще провери всички документи по случая и тогава ще вземе решение.  В Брюксел министър-председателят заяви още, че винаги е търсил институционална диалогичност с президента. „Аз лично съм ходил при президента и съм му докладвал и за терористичните актове, и за това което правим в икономиката, за инвеститорите, да е запознат, лично аз – два пъти, не го шумим, защото е война. Но в същото време, защото е институционално, за което му благодаря, след това пратих специалните служби с детайлите да го запозная“, коментира още премиерът Борисов пред журналистите. „Китай е вторият търговски партньор след САЩ на Европа. Стокообменът между България и Китай минава вече 4,5 млрд. лева и хубавото е, че и вноса и износа нарастват“, каза премиерът Борисов във връзка с предстоящата среща на върха ЕС-Китай на 9 април. Той подчерта, че България подкрепя задълбочаването на сътрудничеството и в търговията и в културата между ЕС и Китай и допълни, че с миналогодишната среща на държавите от Източна Европа и Китай във формата „16+1“ в София, страната ни е дала допълнителен тласък на тези отношения. Министър-председателят Бойко Борисов съобщи още, че е обсъдил проектите за пренос на газ с върховния представител на Европейския съюз по въпросите на външните работи Федерика Могерини и премиера на Гърция Алексис Ципрас. “Златен шанс ни се дава, построявайки интерконектора с Гърция”, подчерта Борисов. Той изброи и възможностите за доставка на газ от Египет, Държавата Израел и Кипър. „Ако ние имаме готов интерконектор, на юг-север се създава още една възможност за газопренос“, е посочил министър-председателят пред кипърския си колега.", "date": "2019.03.22", "title": "Бойко Борисов: Важно е да има Брекзит с правила"}
{"url": "https://www.novinite.bg/articles/172884/Kamion-se-preobarna-na-AM-Struma", "text": "Пътен инцидент затрудни движението по автомагистрала \"Струма\" в петък следобед. Камион, превозващ скрап, се преобърна на аутобана в района на Дупница. Товарът му се разпиля на пътното платно. ", "date": "2019.03.22", "title": "Камион се преобърна на АМ \"Струма\""}
{"url": "https://www.novinite.bg/articles/172880/Borisov-uchastva-v-Bryuksel-v-sreshta-s-premierite-na-Islandiya-Knyajestvo-Lihtenshtajn-i-Kralstvo-Norvegiya", "text": "Министър-председателят Бойко Борисов участва в Брюксел в среща с премиерите на Исландия, Княжество Лихтенщайн и Кралство Норвегия по повод отбелязването на . Тримата правителствени ръководите бяха поканени като гости на заседанието на Европейския съвет.Споразумението за Европейското икономическо пространство беше подписано през 1992 г. в Порто, Португалия, и влезе в сила през 1994 г. В него се предвижда въвеждане на законодателството на ЕС, обхващащо четирите свободи — свободното движение на стоки, услуги, хора и капитали — в 31-те държави от ЕИП.", "date": "2019.03.22", "title": "Борисов участва в Брюксел в среща с премиерите на Исландия, Княжество Лихтенщайн и Кралство Норвегия"}
{"url": "https://www.novinite.bg/articles/172892/Tarsyat-se-priemni-semejstva-v-Sofiya", "text": "Търсят се  приемни семейства в София, съобщават от SOS Детски селища.Желаещите могат да бъдат семейства, семейни партньори или самостоятелни кандидати, които искат да отглеждат приемни деца и да предлагат услугата \"приемна грижа\" в собствените си домове.На приемните родители SOS Детски селища България предлага:- Начално и периодично поддържащо обучение; Консултиране, подкрепа и супервизия (индивидуална и групова);- Помощ от квалифицирани семейни помощнички (детегледачки);- Материална подкрепа за подготовка на пространството в дома за прием на дете;- Допълнителна ежемесечна материална подкрепа за успешно развитие на децата, настанени в приемното семейство;- Услуги за децата, настанени в приемните семейства, подпомагащи пълноценно детското развитие чрез Център по Приемна грижа и Център за обществена подкрепа - педагогическо консултиране и подкрепа, психологическа и психотерапевтична подкрепа, групова и индивидуална работа, професионално ориентиране и консултиране и др.Чрез общността на SOS приемни семейства се предоставя грижа за деца в риск.Подобни центрове има в София, Перник, Брезник, Велико Търново, Габрово, Трявна и SOS Детско селище Трявна.ам децата, които по една или друга причина са разделени от родителите си, растат в семейство, в среда на любов, доверие и сигурност. Децата посещават местните училища и детски градини и са включени в естествената си детска среда и местната общност. С тях работят квалифицирани екипи от социални работници, педагози, психолози, психотерапевти и логопеди, които подпомагат тяхното развитие и техните SOS приемни родители.При интерес желаещите може да потърсят Гергана Видинова, Ръководител на SOS Център по Приемна грижа в София - 02 468 05 65, 0885 999 712, gergana.vidinova@sosbg.org Сдружение SOS Детски селища България е партньор на Столична община и Агенцията за социално подпомагане по проект \"Приеми ме 2015\".", "date": "2019.03.22", "title": "Търсят се приемни семейства в София"}
{"url": "https://www.novinite.bg/articles/172886/Petkov-S-novata-formula-za-pensiite-nikoj-nyama-da-bade-oshteten", "text": "\"Никой няма да бъде ощетен”. Така социалният министър Бисер Петков отговори на въпрос за новата формула за пенсиониране, съобщава БГНЕС. „Това, което правим, са разчети със съдействието на НОИ и подготовка на конкретни текстове за изменение в Кодекса. Говоря за преходна разпоредба, с която да се даде правна възможност на лицата при пенсиониране и изчисляване на индивидуалния им коефициент да изберат да участват и периодите, които с промените беше решено да отпаднат. Тоест, ако бъде подкрепена такава промяна, в бъдеще хората ще имат възможност, при заявяване за отпускане на пенсия, да поискат тя им да бъде изчислена и по старата методика, която беше действаща до края на 2018 г.”, посочи министърът.Той обясни, че към момента могат да бъдат оценени ефектите в рамките на средносрочната бюджетна прогноза. „Знаете, че планирането върви в този период и затова предложението, което ще бъде направено, е тази възможност. Тя е преходна разпоредба и трябва да бъде за определен срок, да бъде валидна до началото на 2023 г., тоест период за 4 години напред”, посочи Петков.Той допълни, че хората, които вече са подали заявление или са получили пенсия според новите изчисления, ще имат 6 месеца, за да поискат преизчисляването й по старата формула.„Още веднъж уточняваме, че промяната няма никакво отношение към настоящите пенсионери. Тоест в бъдеще повечето хора ще бъдат благоприятно засегнати от измененията в пенсионната формула, а за друга част от тях те ще бъдат неутрални, в смисъл, че ще могат да се пенсионират по досегашния ред”, каза още министърът.", "date": "2019.03.22", "title": "Петков: С новата формула за пенсиите никой няма да бъде ощетен"}
{"url": "https://www.novinite.bg/articles/172891/Narodniyat-predstavitel-Vasil-Cvetkov-shte-poseti-obshtinite-Dragoman-i-Slivnica-na-25-mart", "text": "Народният представител от ГЕРБ – София област Васил Цветков ще посети общините Драгоман и Сливница на 25 март 2019 г. /понеделник/. В 10.00 ч. депутатът ще проведе среща с кмета на община Драгоман Андрей Иванов. След срещата двамата ще направят оглед на ремонтните дейности по пътната отсечка, която свързва гр. Драгоман със селата Райновци, Голямо Малово, Мало Малово, Васильовци и Цръклевци. В 12.30 ч. Васил Цветков ще разговаря с кмета на община Сливница Васко Стоилков. По-късно двамата ще посетят селата Гълъбовци, Гургулят и Ракита. В рамките на своята обиколка народният представител от ГЕРБ ще проведе срещи с гражданите на населените места от двете общини.", "date": "2019.03.22", "title": "Народният представител Васил Цветков ще посети общините Драгоман и Сливница на 25 март"}
{"url": "https://www.novinite.bg/articles/172895/Rosen-Jelyazkov-Nastoyavame-paketat-Mobilnost-da-ostane-za-sledvashtiya-parlament", "text": "Като неприятна окачестви транспортният министър Росен Желязков новината от Брюксел, че още следващата сряда ЕП ще гласува пакета \"Мобилност\", който ощетява нашите транспортни фирми. Желязков уточни, че България ще продължи да се бори за това пакетът да остане за гласуване едва в следващия европарламент при търсене на компромиси за всички заинтересовани страни. \"Правим всичко необходимо, за да гарантираме едно справедливо европейско законодателство. Ние не сме против пакета за мобилност, ние сме против протекционизма и против рестриктивните норми, така, както са предвидени в момента\", уточни той в кулоарите на парламента. \"При всяко положение ние ще отстояваме заедно с колегите от Полша, Унгария, Литва, Латвия, Румъния и други страни, които недоволстват от предложенията, включени в пакета, ще настояваме да се гледа в следващия парламент\", допълни Желязков. Министърът призна, че са 50 на 50 шансовете да се гласува в ЕП пакетът \"Мобилност\", като първата възможност е всички против него да бъдат на линия в пленарната зала сутринта и да не допуснат с гласуването си точката да влезе в дневния ред, а ако това стане, по обед да се мобилизират за мощен отпор с гласовете си срещу приемането му. По същото време в Букурещ ще има съвет на транспортните министри, където Желязков заедно с колегите си от инакомислещите страни също ще работи за каузата. В същото време се очакват и отново протести от транспортния бранш пред ЕП в Страсбург. \"В момента на ниво конференция има ясна подкрепа за пакета от либерали и социалисти, ясно противопоставяне от страна на консерватори и зелени, въздържане в рамките на ЕНП, от гледна точка на политическото разделение имаме 50 на 50. Тоест, Европа за първи път е разделена по географски признак по законодателния пакет. Разделена е и по политически признак, но по начин, по който досега няма прецедент - да се настоява за законодателство, което разделя Европа\", удивен е министърът на транспорта.", "date": "2019.03.22", "title": "Росен Желязков: Настояваме пакетът \"Мобилност\" да остане за следващия парламент"}
{"url": "https://www.novinite.bg/articles/172872/Kaloyan-Pargov-iska-palna-proverka-na-remontite-v-uchilishtata-i-detskite-gradini-po-OP-Regioni-v-rastej-v-Sofiya", "text": "Пълна проверка на ремонтите в училищата и детските градини по Оперативна програма \"Региони в растеж\" в София поискаха лидерът на БСП - София и председател на групата на социалистите в СОС Калоян Паргов и заместник-председателят на СОС Милка Христова. Действията им са свързани със сигнали на граждани за изключително некачествени ремонтни дейности в 70-о основно училище \"Св. Климент Охридски\" в столичния квартал \"Модерно предградие\", район \"Връбница\". Това е едно от 26-те училища и детски градини, за които през лятото на миналата година бяха отпуснати европейски средства по Оперативна програма \"Региони в растеж\". Общата стойност е 63,6 милиона лева, 58 милиона от тях са безвъзмездна финансова помощ, а съфинансирането от страна на Столична община е 5,6 млн. лв.\"Имам много въпроси, свързани с качеството на ремонта и отделените средства за него в 70-о основно училище. Настоявам кметът Фандъкова да информира обществеността за името на фирмата, която извършва ремонта, кой е провел обществената поръчка, коя фирма осъществява надзора и на каква стойност е нейният договор, как е избрана тя, има ли издадени досега актове от надзорната фирма за извършените строителни дейности в това число и за лошо качество, има ли наложени глоби и какъв е срокът, в който трябва да бъде завършена обществената поръчка, каза Калоян Паргов. - Много са въпросите. И не приемам отговори от сорта на: \"Хубаво е, ама не е довършено\", \"Предстои ремонт на ремонта\", \"Ще наложа контрол на контрола\". Не приемам и контрол на извършените ремонтни дейности, след като са приключили, какъвто беше случаят с градинката пред Софийския университет\".Милка Христова добави, че с Калоян Паргов ще внесат официално питане до кмета Йорданка Фандъкова, свързано конкретно с ремонтните дейности на 70-о ОУ \"Св. Климент Охридски\", както и за останалите избрани училища и детски градини, чиито ремонт е финансиран по Оперативна програма \"Региони в растеж\". \"Очаквам бърз отговор, защото въпросите ни са съвсем конкретни, каза заместник-председателят на СОС. - Няма как да допуснем такова безобразно качество на ремонтните дейности. След като получим отговори на въпросите, ще се обърнем към съответните инстанции и ще ги сезираме. Ако има незаконно присвояване на средства по европейската програма, ще сигнализираме и ОЛАФ\".", "date": "2019.03.22", "title": "Калоян Паргов иска пълна проверка на ремонтите в училищата и детските градини по ОП \"Региони в растеж\" в София"}
{"url": "https://www.novinite.bg/articles/172889/Spored-Karakachanov-skandalat-s-apartamentite-namirisva-na-predizborna-kampaniya", "text": "Според лидера на ВМРО и вицепремиер Красимир Каракачанов скандалът с апартаментите намирисва на предизборна кампания. \"Отношенията в коалицията не зависят от скандали\", коментира той пред журналисти в парламента и увери, че няма драми в управляващата коалиция. \"Задавате ми въпроси за неща, за които трябва все пак да изчакаме някаква проверка, иначе ме карате да влизам в предизборна кампания, защото честно казано леко и на това ми намирисва\", каза Каракачанов. Нека си дадат становища компетентните органи и тогава да коментираме, добави той. Лидерът на ВМРО продължава да смята, че партиите от коалицията \"Обединени патриоти\" трябва да се явят заедно на евроизборите и е притеснен от разединението за вота. \"До днес моята теза винаги е била, че \"Обединени патриоти\" трябва да се явят заедно в името на това да дадат една сериозна алтернатива на своите избиратели и поддръжници, което гарантира минимум двама евродепутати, това го показва социологията\", посочи Каракачанов. \"Ако утре бъда преизбран за председател на ВМРО, това ще продължи да бъде моята теза, че ние трябва да се явяваме заедно\", заяви той. Каракачанов припомни, че е предложил алтернативен вариант, след като има няколко издигнати кандидатури за водач на листа, да се направят вътрешнопартийни избори. По думите му спокойно могат да се организират такива в рамките на седмица. \"Ако се явим ВМРО плюс една от другите партии, това означава, че сме разбили коалицията\", коментира Каракачанов в отговор на въпрос. \"При този вариант е по-добре всяка партия да се яви отделно, за да няма утре съмнения кой колко тежи\", смята той. От наша страна мога да гарантирам, че ще има добър тон и честна игра по отношение на нашите колеги, каза лидерът на ВМРО. Продължавам да смятам, че не виждам къде е проблемът да се намери необходимото желание за общо явяване, каза той.", "date": "2019.03.22", "title": "Според Каракачанов скандалът с апартаментите намирисва на предизборна кампания"}
{"url": "https://www.novinite.bg/articles/172875/Rumen-Radev-Ne-tryabva-da-ima-samneniya-za-prozrachnostta-i-chestnostta-na-predstoyashtite-izbori", "text": "Свободните, честни и прозрачни избори са едно от най-големите завоевания на демокрацията и с провеждането на всеки вот трябва да отстояваме това. Обществото не трябва да има никакви съмнения за прозрачността и честността на предстоящия вот за представителите на България в Европейския парламент, заяви президентът Румен Радев на срещата си с ръководството на новия състав на Централната избирателна комисия. В срещата участваха новият председател на ЦИК - Стефка Стоева, както и председателят на предишния състав – Ивилина Алексиева. Президентът изтъкна факта, че остава ограничено време до изборите за представители на страната ни в Европейския парламент /ЕП/ и подчерта, че приемствеността в дейността на ЦИК е ключов фактор за успешната работа на комисията. Като основен приоритет за предстоящия вот Румен Радев открои добрата  му организация. Провеждането на избори е задача на цялото общество, но за организацията, отчитането на резултатите и най-вече прилагането на изборното право нашето общество ще разчита изключително на усилията и високия професионализъм на ЦИК, заяви на срещата Румен Радев. Държавният глава и ръководството  на комисията обсъдиха начините за намаляване на недействителните бюлетини и на манипулациите, процеса на изготвяне на хронограмата за вота за ЕП, машинното гласуване. Президентът изтъкна, че са важни критериите, по които ще се разпределят по секции 3000-те машини на предстоящия вот. „Изключително важно е да не се допусне компрометиране на машинния вот и да се отговори на очакванията на обществото“, заяви президентът и призова за  софтуерна и физическа защита на машинния вот. Президентът съобщи, че след изборите за представители в ЕП ще организира нова среща с ЦИК и с представители на Държавната агенция „Електронно управление”, на която да се обсъди разработването на карта за експериментално въвеждане и приемане на електронно дистанционно гласуване. „Електронното гласуване се очаква от милиони българи не само зад граница, а и в България“, заяви Румен Радев. Дейността ни ще бъде насочена в защита на интересите на гражданите за честни, справедливи и вярно отразени гласове на избирателите, заяви председателят на ЦИК Стефка Стоева. Днес предстои и първото работно заседание на новия състав на комисията, на което ще бъде обсъдено машинното гласуване и обществената поръчка, свързана с него. „Тя ще бъде проверена от компетентни служители, външни експерти“, увери Стефка Стоева и допълни, че ще започне и работа по критериите за справедливото разпределение на минимум 3000 машини.", "date": "2019.03.22", "title": "Румен Радев: Не трябва да има съмнения за прозрачността и честността на предстоящите избори"}
{"url": "https://www.novinite.bg/articles/172881/Eva-Majdel-I-dnes-kakto-i-v-minaloto-Tarnovo-e-edin-ot-naj-vajnite-gradove-v-Balgariya", "text": "„И днес, както и в миналото, Велико Търново е един от най-важните градове в България. Фактът, че в последните години в региона има рекордно високи инвестиции и ниска безработица показва, че се водят правилни икономически политики. Освен със славното си минало, Търновци имат с какво да се гордеят и в настоящето. Градът е в челната тройка в България по състояние на образователната система и на първо място по брой студенти на глава от населението.“ Това заяви бълагрският евродепутат от ГЕРБ/ЕНП Ева Майдел на 22 март 2019 г., която участва за четвърта поредна година в честванията по случай Деня на Велико Търново. „Щастлива съм, че имам възможността да отбележа празника с гражданите на града за четвърта поредна година. Благодарна съм, че успяваме заедно да реализираме смислени инициативи. Тази година направихме първата регионална среща от проекта „Моята мечта за България“ именно тук в присъствието на предприемачески и образователен елит на града в резултат на която се родиха много добри идеи и партньорства. В последните години проведохме срещи за обучаване на ученици на уменията за успех в 4 средни училища в областта. Подкрепих също така смислени инициативи за зарибяване на р. Янтра и за безопасно използване на интернет от децата, организирахме и спортни състезания за младите.“ Това допълни Ева Майдел, която има информационен офис във Велико Търново.", "date": "2019.03.22", "title": "Ева Майдел: И днес, както и в миналото, Търново е един от най-важните градове в България"}
{"url": "https://www.novinite.bg/articles/172883/Viceprezidentat-Da-cenim-uchitelskata-profesiya-kakto-povelyavat-balgarskite-tradicii", "text": "„Ако искаме най-свидното – децата ни, утре да живеят в един по-добър свят, трябва да ценим учителската професия, да се борим за нейното място, да уважаваме учителите. Така, както повеляват традициите на българското образование.“ Това заяви вицепрезидентът Илияна Йотова в приветствието си по повод 140-ата годишнина на 55 Средно училище „Петко Каравелов“ в столицата. Илияна Йотова бе официален гост на тържествения концерт, който се проведе в зала 1 на Националния дворец на културата. Илияна Йотова определи родителите като най-големите съюзници на учителите в тяхното дело. „Учителите не са наши опоненти. Те също са родители, те имат нашите тревоги и съмнения, надежди и мечти. Трябва да работим заедно с тях за децата ни“, отбеляза вицепрезидентът. На учителите Илияна Йотова пожела сила и кураж в мисията да дават знания, да възпитават, да изграждат личности. „Вие имате много важна задача – да се справяте с агресията и отчуждението, да компенсирате онова, което ние, родителите, често забравяме да казваме на децата си. Благодаря Ви от сърце“, заяви вицепрезидентът. Да бъдат добри и толерантни пожела на учениците Илияна Йотова. „Най-добрият лек за всички злини е свободата. Това бе веруюто на вашия патрон Петко Каравелов. Бъдете му верни и вие. Бъдете свободни хора! Не се страхувайте да отстоявате мнението си, бъдете сигурни в себе си дори да срещате съпротива“, заяви вицепрезидентът. „Модерна България е във ваши ръце, силна държава се гради от силни личности“, подчерта Илияна Йотова.", "date": "2019.03.22", "title": "Вицепрезидентът: Да ценим учителската професия, както повеляват българските традиции"}
