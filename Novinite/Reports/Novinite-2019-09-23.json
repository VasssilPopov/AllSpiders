{"url": "https://www.novinite.bg/articles/180549/Malina-Edreva-i-Elen-Gerdjikov-sledvat-Fandakova-v-listata-na-GERB-v-Sofiya", "text": "ГЕРБ внесе документите за регистрация на кандидата за кмет на Столична община в общинската избирателна комисия.Пред журналисти Цветомир Паунов от ГЕРБ обяви, че водач на листата в София е Йорданка Фандъкова. На второ място е професор Иво Петров, трети е Елен Герджиков, досегашен председател на Столичния общински съвет /СОС/.В листата на коалицията ГЕРБ - СДС влизат още досегашният председател на групата на общинските съветници на ГЕРБ - Малина Едрева, архитект Ивайло Петков представител на гражданската квота, Николай Стойнев, досегашен заместник-председател на СОС, Антон Койчев, председател на градския съвет на СДС, проф. д-р Асен Николов, информира Паунов.В листата от кандидати за общински съветници са досегашните членове на СОС от групата на ГЕРБ - Лорита Радева, Силвия Христова, Зафир Зарков.За позицията в СОС се кандидатира и бившият заместник-министър на образованието и понастоящем директор на столичното 119 училище - Диян Стаматов, адвокат Георги Георгиев, преподавател в Софийски университет и досегашните представители на СДС в СОС - Борислав Бориславов и Радослав Абрашев.\"Листата е обновена и това, което г-жа Фандъкова заяви, че тръгва в настоящата кампания с обновен екип, е факт\", обобщи Паунов.По думите му в листата има много добър баланс между представители на гражданската квота като изключително уважавани експерти и личности, които много са допринесли и за развитието на града и от друга страна досегашните им колеги от групата на ГЕРБ.Паунов обясни, че една част от тях са с по три мандата, така че и там също има обновяване с представители на ГЕРБ от структурите, които имат необходимите компетенции, за да реализират политиките за развитие на общината.", "date": "2019.09.23", "title": "Малина Едрева и Елен Герджиков следват Фандъкова в листата на ГЕРБ в София"}
{"url": "https://www.novinite.bg/articles/180545/Garciya-ni-izmestva-kato-ohranitel-na-nebeto-nad-Severna-Makedoniya", "text": "Гърция измества България в охраната на небето над Македония. “България няма необходимите средства да се включи в споразумение за наблюдение на въздушното пространство на Скопие”, заяви гръцкият министър на отбраната Никос Панайотопулос в интервю за вестник „Катимерини“.Той настоя, че началниците на Генералните щабове на Гърция и Северна Македония трябва да подпишат такова споразумение за въздушното пространство, което е наложително към този момент и е за доброто на националния интерес на Атина.На въпрос дали има уговорка за наблюдение на въздушното пространство в Северна Македония и стандартизацията на армията, Панайотопулос отговори, че тези въпроси подлежат на преговори между военните ръководства на двете страни. Той отново подчерта позицията на правителството на „Нова демокрация“ за Договора от Преспа, но добави, че наблюдението на въздушното пространство е „в интерес на Гърция“.„Споразумението за сътрудничество в областта на отбраната е резултат от Договора от Преспа. Резултат, който не е толкова отрицателен, колкото негативните аспекти този договор. В този контекст ще бъде подписано споразумение между началниците на Генералните щабове за въздушното пространство на Скопие. Мисля, че това е в интерес на нашата страна, защото ако не се случи, ще даде възможност на други страни, главно на Турция, която е изразила интерес, но може би и на България, която също е изразила интерес, но без изобщо да разполагат с необходимите средства. Следователно в този момент е наложително да се подпише споразумение за наблюдение на въздушното пространство със Скопие, тъй като това е в национален интерес“, каза Панайотопулос пред гръцкия вестник.На 2 април по време на посещение в Скопие на тогавашния гръцки премиер Алексис Ципрас и министри от неговото правителство бяха подписани двустранни споразумения между министъра на отбраната Радмила Шекеринска и тогавашния министър на националната отбрана на Гърция Евангелос Апостолакис. Беше парафирано ново цялостно споразумение за сътрудничество в областта на отбраната, 20 години след първото. То обхваща области от взаимен интерес – стратегически диалог, отбранителна политика, развитие на способността за отбрана, планиране на отбраната, логистика и др.", "date": "2019.09.23", "title": "Гърция ни измества като охранител на небето над Северна Македония"}
{"url": "https://www.novinite.bg/articles/180535/Astronomicheskata-esen-idva-dnes-prez-denya-nyama-da-ima-valeji", "text": "Атмосферното налягане днес ще се понижава и ще бъде по-ниско от средното за месец. В 10 ч. и 50 мин. е есенното равноденствие и започва астрономическата есен. Преди обяд над по-голямата част от страната ще е предимно слънчево, но от запад облачността ще се увеличава и вплътнява. През деня ще се задържи почти без валеж, но вечерта в западните райони ще започнат превалявания от дъжд. Ще духа слаб, в Източна България до умерен вятър от юг-югозапад. Максималните температури ще са предимно между 24° и 29°, в София около 25°.Над планините облачността от запад ще се увеличава и вплътнява. Главно във вечерните часове в масивите от Западна България ще има валежи от дъжд. Ще духа слаб до умерен юг-югозападен вятър, а по най-високите части – умерен запад-северозападен. Максималната температура на 1200 метра ще е около 21°, на 2000 метра – около 14°.По Черноморието ще бъде слънчево. Ще духа слаб до умерен вятър от юг-югозапад. Максимални температури между 22° и 25°, температурата на морската вода е 21-22°. Вълнението на морето ще бъде 1-2 бала.На 23.09.2019 слънцето ще изгрее в 07:14 часа и ще залезе в 19:23 часа. Продължителност на деня 12:09 часа.На 23.09.2019 луната ще изгрее в 00:32 часа и ще залезе в 16:06 часа. Осветеност на диска в 0h UT 41 %. Фаза на луната: след последна четвърт преди новолуние.", "date": "2019.09.23", "title": "Астрономическата есен идва днес, през деня няма да има валежи"}
{"url": "https://www.novinite.bg/articles/180536/Pochina-prof-Yulian-Vuchkov-negova-blizka-obvini-doktori-ot-VMA", "text": "Късно снощи, на 83-годишна възраст почина професор Юлиан Вучков. Първи за кончината му съобщи Мартин Карбовски, впоследствие за нея потвърдиха и от ВМА. Проф. Вучков е публицист, театрален, литературен и телевизионен критик, доктор на науките. Освен това е създател, коментатор и водещ на редица телевизионни предавания.Юлиан Вучков е роден на 31 януари 1936 г. в град Варна. Завършва гимназия в Хасково и театрознание във ВИТИЗ през 1958 г. Защитава докторска дисертация в Института за литература при Българската академия на науките. Дълги години работи в телевизии.Карбовски бясни, че в последно време той и екипът му се грижели за Вучков, който няма деца и жена и остава открит въпросът с организацията на погребението му.Известният модел, общественик и експерт по здравословно хранене Алина Дуарте направи неочаквани разкрития за смъртта на проф. Юлиан Вучков. Тя написа емоционално и пълно с много болка послание във Фейсбук и публикува една от последните си снимки с професора. По думите й Юлиан Вучков е бил в перфектно здраве. Наскоро си направил изследвания на сърцето и те били абсолютно в норма. Здравейте на всички, които ме помнят. Нямаше да се върна тук повече, но днес, в 21:02 се случи онова, което за всеки нормален човек се нарича “ трагедия”. Ще се наложи днес да пиша дълго, навлизайки в най-дребни детайли, за да ви отегча с моята драма. Днес , в 20:57ч почина професор Вучков. Трагични подробности за последните дни и смъртта на проф. Вучков Почина човекът, който ми беше като роден дядо, като духовен брат и най-интелектуален събеседник от всички , които имам в графа “ приятели”. Всеки ден се чувахме. През ден се виждахме. Професорът няма деца. Споделял ми е за негов полубрат, с когото не подържат никаква връзка, защото той го ненавижда. Други роднини няма. Запознах го с Виктор- мой близък,който преди време в едно предаване разказа за тежката си съдба на сирак, никога не познал топлотата на семейството, живял в бедност, но винаги изкарвал прехраната си с честен и тежък труд. Виктор се грижеше всеки ден за професора в продължение на 4 месеца. Всеки ден го водеше на разходка. Всеки ден се хранеха заедно. Всеки ден Вики му разтриваше “прасетата”-както обичаше професорът да казва на прасците си. Те двамата бяха като синът и бащата, видяли се със закъснение в четири десетилетия. Те бяха като дядо и внуче, седнали на сянка на една от пейките на Витошка. . . . Днес си отиде човекът, който живееше за работата си така както никой друг. Днес си отиде човекът, намерил любовта чак на 70 годишна възраст, изживявайки я пълноценно цели 10 години. Днес си отиде човекът, който в следващите 3 години не погледна друга жена след кончината на своята любима, макар и да имаше много обожателки от 50 до 70годишна възраст, готови да заживеят с него. Днес си отиде човекът, който презираше политиката до болка. Днес си отиде човекът, не спестил нито една истина за управляващите и изричащ всичко както в ефир , така и на живо. Днес си отиде човекът , който пишеше и четеше всеки ден. Днес си отиде човекът, който утре щеше да се снима за корицата на новата си книга. Днес си отиде човекът, който имаше по-здраво сърце от моето. Отиде си човекът, чиито пълни изследвания показваха цветущо здраве. Днес си отиде човекът, който “лекарите” от спешното на ВМА убиха и не ни пуснаха да влезем при него. Днес си отиде човекът, който можеше да живее пълноценно и вече не чувстващ самота поне още 10 години, като в това време щеше да направи още хиляди предавания, които да гледат милионите му фенове-зрители. Можеше, можеше, можеше... Всичко можеше... Всичко приключи.\"", "date": "2019.09.23", "title": "Почина проф. Юлиан Вучков, негова близка обвини доктори от ВМА"}
{"url": "https://www.novinite.bg/articles/180548/Pochinaliyat-v-Albaniya-nash-boksor-se-okaza-drug-sestra-mu-podozira-ubijstvo", "text": "Ситуацията около смъртта на българския боксьор, който почина след мач на професионалния ринг в Албания, се заплита. Както вече се разбра, издъхналият е Борис Станчов, който е 22-годишен,а не Исус Величков, както първоначално обявиха от Българския професионален боксов съюз.Членът на Управителния съвет на БПБС Венцислав Николов съобщи, че днес предстои извънредно заседание на УС. Той твърди, че документите на българския боксьор, участвал в галата в Шкодра, са били изрядни. Кой тогава е позволил на Борис Станчов да се бие със самоличността на колегата си и приятел Исус Величков?\"По-късно днес имаме заседание на Управителния съвет, след което ще излезем с официално съобщение\", каза Венцислав Николов, който е и международен боксов съдия.\"Никак не ми иска да е така (б.р. - подмяната на самоличността), но ако излезе истина, това е престъпление от най-висока класа. Нямам обяснение. Документите, които са искани за тази среща в Албания, са абсолютно изрядни\", коментира пред bTV Венцислав Николов.\"Те са дошли с личната карта на Исус Величков - с международния му паспорт и лична карта. За да участва в едно състезание от такъв ранг, той трябва да притежава три документа - лиценз, който Исус Величков притежава, трябва да има оторизация, трябва да има разрешение от федерацията и медицинско. Тези документи той ги има на името на Исус Величков. Ако е истина... това е недопустимо. На снимката е човекът, на когото даваме лиценз. Лицензът е на името на Исус Величков\", добави Венцислав Николов.\"В Албания всичко е изрядно. Изпратили сме до тяхната федерация разрешение за Исус Величков - да играе срещата в толкова рундове, по толкова точки. Всички документи, които се изискват от наша страна, те ги имат. Нямаме пълен запис на срещата, но от това, което видяхме, наистина нямаше удар. Както играеше, падна без удар. При аутопсията ще излезе дали е взимал забранени стимуланти и т.н.\", уточни Николов.Оказва се, че Борис Станчов няма статистика на аматьорския ринг: \"Желателно е да имат аматьорска кариера, но не е задължително.\"Относно практиката за получаването на необходимите документи, Николов обясни още пред bTV: \"Мениджърът уговаря срещата. Той е длъжен да предостави в офиса на Българския професионален боксов съюз всички документи. Той ги е представил на името на Исус Величков. Въз основа на тези документи, които имаме, ние даваме разрешение. Ще стигнем до истината.\"", "date": "2019.09.23", "title": "Починалият в Албания наш боксьор се оказа друг, сестра му подозира убийство"}
{"url": "https://www.novinite.bg/articles/180537/Tapi-pravyat-trafika-v-kraya-na-pochivnite-dni-koshmaren", "text": "В последния почивен ден има очаквания за засилен трафик в цялата страна. Камиони над 12 тона няма да се движат по основните пътни артерии от 14.00 до 20.00 часа. На територията на цялата страна ще се проведе и полицейска акция за скорост, както и шофиране след употреба на алкохол или наркотици.Мобилни и стационарни камери ще са извадени по основните направления. От \"Пътна полиция\" напомнят, че заради ремонтите, трафикът по магистрала \"Хемус\" в района на тунел \"Витиня\" е проблемен. В последния почивен ден ще бъдат осигурени две платна в посока София, в опит да се избегнат километричните задръствания.", "date": "2019.09.23", "title": "Тапи правят трафика в края на почивните дни кошмарен"}
{"url": "https://www.novinite.bg/articles/180540/Vnimanie-Deca-se-samoubivat-zaradi-seksting-teror", "text": "Деца се самоубиват заради разпространението на снимки или клипчета с еротично съдържание с цел отмъщение или злепоставяне, което специалистите наричат секстинг. Имаме случаи на самоубийства на деца, които са подложени на много жесток онлайн тормоз, това каза пред Нова телевизия Георги Апостолов от Националният център за безопасен Интернет.„Стотици хиляди хора се присъединяват и коментират еротичното съдържание. Физическият тормоз продължава докато детето е на училище, а онлайн насилието продължава 24 часа в денонощието“, обясни той.Почти всяко четвърто дете става жертва на онлайн тормоз от свои връстници. Част от заплахите в интернет идват от връстници, разказва училищният психолог Вержиния Трайкова. А формите на тормоз са най-различни.„С публикуване на различни снимки, които да унижават, на различни изрази и заплахи, пишат често за спорове, които не са успели да разрешат очи в очи – заплахи, подигравки, уронване на авторитет и достойнство, прикрити зад екрана. Понякога се правят и шаржове, на които се вижда, че това не е действителната снимка, и детето не може да преодолее чувството, че му се подиграват за нещо, което не е направило“, добавя Трайкова.Близо 6300 сигнала, свързани с незаконно съдържание или поведение в интернет, са подадени на горещата линия за онлайн безопасност през миналата година. А за тази – броят им расте.Най-често оплакванията са свързани с детско порно, еротично съдържание или подмамване на дете.Ръст на случаите на тормоз над деца в интернет, отчитат от ГДБОП. От началото на годината са разкрити 45 случая, свързани с педофилско посегателство – повече от същия период през миналата година. Расте и онлайн насилието между връстници каза водещият на рубриката „На твоя страна”  Георги Георгиев.Обикновено педофилите се представят за връстници на жертвите си. Прикрити зад фалшиви профили. Внимателно проучват интересите на децата, за да създават доверие. И бързо влизат в контакт с тях.„Благодарение на ранната сексуализация разговорът много бързо преминава на сексуални теми. Детето е подлъгано да си направи голи снимки или клипове“, поясни Георги Апостолов.„Често приканват подрастващите не само да се снимат, а и да извършват сексуални действия пред камера“, каза Явор Колев от ГДБОП.Не създавайте такива материали, които ще ви преследват през целия живот, тъй като един път попаднали в Интернет, те не могат да бъдат заличени, добави той.Записите се използват като разменна монета. За да не бъдат разпространени сред близките на жертвата, от децата се искат различни неща.„Изнудват детето да изпраща повече и повече такива материали, крайната цел на сексуалния насилник е то да бъде изведено извън дома си, на улицата, където да се злоупотреби сексуално с него. Повечето от тях се ограничават само в такива онлайн комуникации и набиране на снимки и видеа за задоволяване на перверзните си нужди, но има и такива, които се стремят да достигнат до сексуален контакт с детето“, предупреди Колев.„Случвало ми е хора от фейк профили да ми пишат – „Как си?“, „Какво правиш?“, „Да се видим“. Не отговарям на такива съобщения, дори веднага го блокирам в социалната мрежа. Нямат профилна снимка, имат малко приятели, или профилът е създаден преди няколко часа“, разказа ученичка.Експертите по киберсигурност предупреждават, че най-често се подлъгват децата на възраст до 15 години.Насилниците обикновено са мъже – между 20 и 50 години. Те са там, където и децата. В най-посещаваните от тях социални мрежи. И дори в платформите за игри. Използват десетки профили, зад които се крият. Само в България регистрираните сайтове за запознанства са над 200.Според експертите родителите лесно могат да разпознаят, ако детето им е станало жертва на тормоз в интернет.„Когато родителят влиза в детската стая и ако забележи, че детето много бързо сменя с клавишна комбинация екрана на компютъра или бързо заключва екрана на телефона си – това са индикации, че то крие нещо. Ето защо се препоръчва в по-ранна възраст компютърът да седи в общо помещение – под визуалния контрол на родителя“, каза експертът по киберсигурност Любомир Тулев.При проблем родителите могат да търсят помощ или консултация и на горещата линия за онлайн тормоз на Центъра за безопасен Интернет.", "date": "2019.09.23", "title": "Внимание! Деца се самоубиват заради секстинг терор"}
{"url": "https://www.novinite.bg/articles/180550/Borisov-se-v-Bazilikata-v-Plovdiv-i-obyavi-osvetlenieto-za-naj-dobroto", "text": "Издръжката на Голямата базилика в Пловдив ще бъде по 300 000 лв. Това каза премиерът Бойко Борисов, който днес разгледа раннохристиянската църква и галерия \"Гладстон\" под тепетата. \"Надявам се след това да започне да се самоиздържа с приходите от билетчета от хилядите туристи\", изтъкна той. Борисов остана възхитен от мозайките в базиликата. Реставрацията им продължава, като по-голямата част от тях вече са наредени на две нива. Разходката на Борисов продължи на Централния площад, където разгледа новоразкрития форум. Кметът Тотев му обясни, че всичко наоколо ще бъде в кафенета, за да могат пловдивчани да се наслаждават на древната Агора. Върволица от граждани си проби път през заобиколилите премиера гости, журналисти и охранители. Майки с деца го поздравиха и се снимаха с него. Някои от тях ентусиазирано обявиха, че веднага ще споделят снимките във Фейсбук. Възрастна пловдивчанка пък се разгневи на репортерите и дори се закани да им \"размята\" камерите, опасявайки се, неволно ще удушат премиера. Жената решително проби барикадата, за да стисне ръката на Борисов.Премиерът разгледа и новата галерия на улица \"Гладстон\". Там остана особено впечатлен от осветлението, което обяви за най-доброто, което е виждал.", "date": "2019.09.23", "title": "Борисов се в Базиликата в Пловдив и обяви осветлението за най-доброто"}
{"url": "https://www.novinite.bg/articles/180544/Radev-zove-sanarodnicite-ni-v-SASht-da-se-zavarnat-v-Balgariya", "text": "Президентът Румен Радев се срещна с българската общност в Ню Йорк, ден преди да започне участието му в 74-ата Генерална Асамблея на ООН. Държавният глава отправи покана към сънародниците ни за връщане в страна и заяви, че България се развива, но въпросът е каква е скоростта на промяната, съобщи кореспондентът на БНР в Ню Йорк.Пред около 60 души в залата на Генералното консулство в Ню Йорк Радев поздрави присъстващите с Деня на независимостта и подчерта постиженията на сънародниците ни в една изключително конкурентна среда.„Това, което вие вършите тук популяризира и издига авторитета на България, повишава инвестиционното доверие към вашата страна. Знам, че много от вас работят и за привличане на още инвестиции към България, издигате и популяризирате българската култура, българското изкуство“, каза държавният глава.Президентът отправи покана за връщане в страна и заяви, че България се развива, но отбеляза, че въпросът е каква е скоростта на промяната. И даде за пример други постсоциалистически страни, които са с по-добри показатели.Радев говори и за нуждата от повече служители в представителствата на България в Америка като обоснова това с увеличаващия се брой българи зад Океана.След речта на президента, заместник министър-председателят по правосъдната реформа и министър на външните работи Екатерина Захариева, която придружава Радев, заяви:„Служителите на Министерството не са се променили от 1980 г., ако се не лъжа, а пък българите зад граница са много повече от тогава. Но това, което се опитваме да направим и правим е, чрез промяна на законодателството и новите технологии да предоставим по-добро обслужване не само след увеличение бройката на хората, защото тези хора се плащат от данъците на хората в България“.В изказването си Радев засегна и темата за даване право на българи по рождение, придобили двойно гражданство, да могат да се кандидатират за народни представители, президент и вицепрезидент.По въпроса за визите за Америка бе изтъкнато, че премахването им ще бъде знак, който съответства на стратегическите отношения със САЩ.Днес българският държавен глава се включва в среща на върха, с която ООН поставя на преден и централен план въпросите на климата. На форума ще бъдат обсъдени мерки за насърчаване на изпълнението на целите на Програмата за устойчиво развитие до 2030 г. По същото време ще се проведе и събитие на високо равнище, посветено на защитата на религиозните свободи, домакин на което е президентът на САЩ Доналд Тръмп.Заради това събитие, по информация на американски медии, Тръмп няма да уважи срещата на върха за климата. Президентът Радев ще се включи и в двете събития.По време на посещението си българският държавен глава ще направи изказване в рамките на панела на високо равнище, организиран от ЮНЕСКО и посветен на темата за бъдещето на образованието. Румен Радев ще участва в Глобалния бизнес форум на Майкъл Блумбърг.", "date": "2019.09.23", "title": "Радев зове сънародниците ни в САЩ да се завърнат в България"}
{"url": "https://www.novinite.bg/articles/180547/Shef-Andre-Tokev-katastrofiral-s-tuzarskiya-si-mercedes-za-300-000-leva", "text": "Шеф Андре Токев изживя един от най-кошмарните моменти от живота си. Кулинарният гуру е катастрофирал и е потрошил до неузнаваемост поръчков \"Мерцедес\".Инцидентът е станал това лято във Варна. Катастрофата  се случва в малките часове на денонощието по пътя Златни пясъци - Варна, а Андре Токев е единствен участник в ПТП-то.Както е добре известно, кулинарят от \"Мастър Шеф\" има едноименен ресторант в новооткрит петзвезден хотел в курорта \"Св. Св. Константин и Елена\", който е само на 10 км. от центъра на Варна, поради което и често пътува до морето.Пътува с чисто нов поръчков \"Мерцедес\" Х класа, брандиран с неговото име. Запознати твърдят, че белият пикап е нафрашкан с фул пакет екстри и струва поне 300 хиляди лева. Точно с него Токев самокатастрофирал, блъскайки се в стена, след като губи контрол над мощния си автомобил.Като по чудо се спасява без сериозни наранявания от подсигурения автомобил, но пристигналите на място патрули от полицията констатират, че луксозното возило е смазано до неузнаваемост и е тотал щета.Макар и регистриран, инцидентът се пази в тайна, като допълнението е, че книжката на водача е отнета. Дали Токев е управлявал в нетрезво състояние, засега не става ясно.Припомняме, че в момента Андре Токев и екипа от кулинарни вече подбират потенциалните участници в шестия сезон на кулинарната надпревара \"Мастър Шеф\", която ще се завърне в ефира на bTV през пролетта.", "date": "2019.09.23", "title": "Шеф Андре Токев катастрофирал с тузарския си мерцедес за 300 000 лева"}
{"url": "https://www.novinite.bg/articles/180552/Izprashtame-prof-Vuchkov-v-chetvartak-Karbovski-razkri-koj-shte-plati-pogrebenieto", "text": "Опелото на професор Юлиан Вучков ще е на 26 септември (четвъртък) в църквата Свети Седмочисленици. Това съобщи Мартин Карбовски, който вчера първи разгласивестта за кончината на известния на всички в България професор. В същата църква преди две години бе и опелото на любимата на Вучков – Диана.„С облекчение нашият екип отговаря на многобройните ви въпроси: Погребението на професор Вучков ще се организира от телевизия Евроком, с помощта на Петьо Стайков и Росен Илчев. Поклонението ще е в четвъртък, 26.09.19, от 12.00 часа в църквата Свети Седмочисленици, там където професора изпрати преди време любимата си Диана. Благодарим за грижата и ангажираността на всички, които ни звъняха - политици, бизнесмени, траурни агенции и всички готови да помогнат. Случва се най-логичното - хората, които му даваха работа, ще се погрижат за последния му път. Сполай ви“, пише Карбовски.", "date": "2019.09.23", "title": "Изпращаме проф. Вучков в четвъртък, Карбовски разкри кой ще плати погребението"}
{"url": "https://www.novinite.bg/articles/180538/Evropejskata-sedmica-na-sporta-zapochna-v-Sofiya-vhod-svoboden-za-nad-50-vida", "text": "За пета поредна година Министерство на младежта и спорта организира „Европейска седмица на спорта #BеАctive\". От 23-ти до 30-ти септември 2019 година хора от всички възрасти отново ще имат възможност да се запознаят с над 50 вида спорт и да ги практикуват свободно. Кампанията ще бъде официално открита във вторник от 12:00 часа в зала „Арена Армеец\". Входът за всички събития от спортната седмица е свободен.Грациите от националния ансамбъл по художествена гимнастика Симона Дянкова, Лаура Траатс, Мадлен Радуканова, Ерика Зафирова, Стефани Кирякова, както и индивидуалните състезателки Невяна Владинова, Катрин Тасева и Боряна Калейн, световната и европейска шампионка по борба Тайбе Юсеин, боксьорите Даниел и Боян Асенови, олимпийската и световна шампионка за младежи в тройния скок Александра Начева, параолимпиецът Денислав Коджабашев, младата българска звезда в алпийските ски Алберт Попов и един от най-обичаните български спортисти Йордан Йовчев са сред посланиците на събитието.През 2019 г. мотото на кампанията е „Бъди активен, открий своя спорт, избери своя спортен клуб\", а инициативите ще се проведат в София и други градове в страната. Седмицата на спорта има за цел да подпомогне личностното развитие на младите хора и подкрепи спортните им потребности, чрез изграждането на чувство за отборен дух, толерантност и солидарност..#BeActive 2019 е част от инициатива на Европейската комисия за насърчаване на спорта и физическата активност на гражданите на ЕС. Национален координатор за България е ММС, съфинансиран по програма „Еразъм +\" на Европейския съюз", "date": "2019.09.23", "title": "Европейската седмица на спорта започна в София, вход свободен за над 50 вида"}
{"url": "https://www.novinite.bg/articles/180554/Bojko-Borisov-obeshta-Balgariya-da-povishava-byudjeta-si-za-otbrana", "text": "„България успешно изпълнява поетия ангажимент за инвестиции в отбраната, договорени на Срещата на върха в Уелс през 2014 г.“, заяви премиерът Бойко Борисов на срещата си с председателя на Военния комитет на НАТО сър Стюарт Пийч.Българският министър-председател подчерта, че държавата ни е решена да продължи да повишава бюджета си за отбрана с цел постигане на заложените параметри. От началото на 2018 г. у нас успешно се прилага националният План за нарастване на отбранителните разходи до 2024 г. „Със закупуването на 8 броя самолети F-16V Block 70 през настоящата година целта вече е постигната и в края на 2019-а се очаква разходите за отбрана на България да надвишат 3% от БВП“, посочи премиерът Бойко Борисов пред сър Стюарт Пийч.Министър-председателят добави, че членството на страната ни в НАТО и ЕС е основа на отбранителната политика на България. Нейните цели са фокусирани в три основни направления – повишаване на разходите за отбрана, модернизация и превъоръжаване, както и преодоляване на дефицита на личния състав във Въоръжените сили.Премиерът Борисов изтъкна, че превъоръжаването и модернизацията на Въоръжените сили е ключов дългосрочен приоритет за България с десетгодишен хоризонт. „Приоритетна задача е реализирането на проекти, чрез които се придобиват способности в подкрепа на изпълнението на приетите от нас Цели за способности на Алианса“, каза още министър-председателят Бойко Борисов.Премиерът посочи още, че страната ни е фокусирала усилия към популяризиране на военната професия и повишаване на нейната конкурентоспособност на пазара на труда. „Прилагат се също активни действия за създаването на подходящи условия за задържане на достатъчно мотивирани професионалисти в сектора“, изтъкна премиерът Борисов.Фокус на разговора със сър Стюарт Пийч бе още сигурността и стабилността на Западните Балкани, което е стратегически приоритет за България и НАТО. „През годините бяха вложени много усилия, има успехи, но остават и множество предизвикателства“, акцентира премиерът Борисов. На срещата бе подчертано, че НАТО не може да си позволи да оттегли вниманието си от Западните Балкани.Министър-председателят Бойко Борисов и председателят на Военния комитет на НАТО сър Стюарт Пийч обсъдиха още трансатлантическите отношения и сътрудничество между НАТО и ЕС, както и теми от дневния ред на Алианса.", "date": "2019.09.23", "title": "Бойко Борисов обеща България да повишава бюджета си за отбрана"}
{"url": "https://www.novinite.bg/articles/180542/Svarzvat-Panaira-v-Plovdiv-s-Mejdunarodnata-kosmicheska-stanciya", "text": "За първи път по време на изложението ще бъде осъществена връзка с Международната космическа станция, стана ясно по време на пресконференцията за откриване на 75-тото юбилейно издание на Международния есенен панаир в Пловдив. Сеансът ще се състои на 24 септември между 19 и 19.20 часа. Посетителите ще имат вълнуващо преживяване –  директно общуване с хора, намиращи се на повече от 360 километра над Земята. Това е кулминацията в Тържествената вечер на Руската федерация, чието почетно участие се организира от  Министерството на науката и висшето образование.„Имаме съвместни научни изследвания, които се финансират от двете страни, реализираме съвместни проекти между научни организации от двете страни. Показваме ги тук. Продължаваме да развиваме тези програми, подписани от двете правителства.“ Това каза Наталия Тодорова, зам.-министър на образованието на Руската федерация.Тя обяви, че днес тук са представени над 50 научно- изследователски и  университетски организации. Експонатите са в направленията: роботика, микроелектроника, машиностроене, информационни технологии,  изкуствен интелект, усвояване на космическото пространство  и други.Борислав Тодоров, председател на  Асоциацията за едра строителна техника оприличи сектора, който представлява като “мини световно изложение в бранша“.Известни световни марки са представени на най-голямото изложение за пътностроителна техника на Балканите. Зоната за тежка механизация става по-мащабна в сравнение с миналата година, тъй като има повече машини от висок  клас. Акцент отново  са хибридните версии, отличаващи се с икономичност и функционалност.Старши комисар Йордан Рогачев, директор на ОД на МВР – Пловдив представи второто издание на превантивна кампания по безопасност на движението „Отговорни на пътя“, която се провежда съвместно с Международен панаир Пловдив и „Пътна полиция“- Пловдив. Тя се осъществява с подкрепата на   Областната администрация на Пловдивска област, Държавната агенция „Безопасност на движението по пътищата“, клуб „Щереви Рали Тим“  и БЧК. Първото издание на кампанията предизвика голям интерес сред посетителите на Есенния панаир миналата година. Инициативата има за цел да се повишат спокойствието и сигурността по пътищата.Шампионите от клуб „Щереви Рали Тим“  са избрани за официални лица на акцията. В кът, наподобяващ състезателен бокс, са аранжирани  екипи, гуми и други принадлежност, а също – тяхната пистова кола, с която посетителите могат да се снимат. Така ще усетят атмосферата на автомобилната надпревара. Най-запалените ще имат възможност да пробват уменията си на тренажор симулатор, на който се готвят  състезателите. Искаме да покажем на всички шофьори какви са рисковете от високите скорости и да ги убедим,  че те са само за специалните трасета, а не за населени места и шосета,  обясниха от клуба.„Делът на директните и индиректните чуждестранни участници общо е 60%. Най-силно представените държави са Германия, Италия, Чехия, Турция,“ обяви главният директор на Панаира д-р Иван Соколов.Най-значимата технологична среща на Балканите тази година посреща близо  600 фирми от 34 държави и демонстрира трансформациите в бизнеса, които ще предопределят неговото развитие. Основните акценти са: дигитализация, киберсигурност, 3D, енергийна ефективност, хибридна техника, зелена икономика. В най-голямото икономическо събитие на България  участват производители и търговци от областта на електрониката и електротехниката, енергетиката и екологията, информационните и дигиталните технологии, роботиката и автоматизацията, машиностроенето, строителството, химическата промишленост, водния сектор, транспорта и автосервизното оборудване, автомобилната индустрия.  Те предлагат модерни решения за индустрията и за дома.Изложението ще открие министър – председателят Бойко Борисов, като церемонията е предвидена пред централния вход на Панаирното градче.", "date": "2019.09.23", "title": "Свързват Панаира в Пловдив с Международната космическа станция"}
{"url": "https://www.novinite.bg/articles/180553/Vtoriyat-samoubiec-za-sedmica-v-kv-Drujba-se-okaza-bivsh-boksor", "text": "47-годишният мъж, който е полетял от площадка между седмия и осмия етаж в жилищен блок от столичния квартал \"Дружба 1\", е бивш боксьор от ромски произход. Тялото му беше намерено тази сутрин до улица \"Тирана\" около 7,30 часа от минувачи, които се обадили на телефон 112. Още след първоначалния оглед от полицията са категорични, че няма следи от насилие и става въпрос за самоубийство.\"Не знаем как се казва, но в кварталното кафене се е хвалел, че някога е тренирал на ринга, но не успял да направи кариера\", разказаха жители от близкия вход. Те не знаят за някакви криминални прояви на самоубиеца, за когото се твърди, че е носел пистолет преди да се хвърли.В \"Дружба 1\" са в паника заради втория пореден случай на самоубийство. На 17 септември от 14-ия етаж на блок 67 скочи седмокласникът Ивайло Вантов. До момента не са ясни категорично мотивите за самоубийството на момчето, което с нищо не е показало, че има някакви проблеми или разочарования.Стана ясно само, че в семейството му е имало разправии между родителите и дори случай с викане на полиция заради насилие от страна на бащата над майка му преди година.", "date": "2019.09.23", "title": "Вторият самоубиец за седмица в кв. \"Дружба\" се оказа бивш боксьор"}
{"url": "https://www.novinite.bg/articles/180541/Evropa-podchini-Sveta-i-triumfira-za-treti-pat-s-Lejvar-Kap", "text": "Отбор Европа спечели за трети път Лейвър Къп след драма срещу отбор Свят и резултат 13-11 след успеха на Александър Зверев над Милош Раонич с 6-4, 3-6, 10-4 в решителния сблъсък.Отбор Свят бе на успех от триумфа в тазгодишното издание на Лейвър Къп, след като спечели първите два мача от последния ден на надпреварата – Джон Иснър и Джак Сок надиграха Федерер и Стефанос Циципас на двойки, а Тейлър Фриц пречупи Доминик Тийм, като и двете срещи приключиха със супертайбрек. Федерер се пребори с умората, за да сломи съпротивата на Иснър в два сета, за да остави надеждите за обрат на отбор Европа живи. Зверев, от своя страна, за втора поредна година бе човекът, който донесе магическата 13-та точка за европейците. „Това беше невероятен уикенд – отбор Свят беше на точка или две от крайния успех“, сподели той.„“, завърши германецът. Отбор Европа спечели дебютното издание на Лейвър Къп с 15-9 през 2017, а впоследствие защити трофея си след 13-8.", "date": "2019.09.23", "title": "Европа подчини Света и триумфира за трети път с Лейвър Къп"}
{"url": "https://www.novinite.bg/articles/180551/Sajtove-palni-s-fake-news-pechelyat-235-miliona-dolara-ot-reklami", "text": "Приходи от реклами ефективно поддържат уебсайтове, обозначени като източници на дезинформация с милиони долари, показва проучване.Въпреки разговорите за регулиране, експертите съобщиха за „Дойче Веле“, че въпросът се нуждае от „цялостно решение на индустрията“.Уебсайтовете, предназначени да подведат обществеността и да разпространяват дезинформация, получават реклами в размер на милиони долари от някои от най-големите компании в света – въпреки че последните вероятно не знаят за проблема.Около 20 000 уебсайта, представляващи риск от дезинформация, генерират приблизително 235 милиона долара годишно, показва проучване, публикувано от базиран в Лондон глобален индекс за дезинформация (GDI).„Дезинформацията се ръководи от множество различни участници с различни стимули“, каза за „Дойче Веле“ програмният директор на GDI Крейг Фаган. “Един от стимулите, които виждаме, е финансовият”, добави той.Всъщност рекламните приходи отдавна допринасят за жизнеспособността на противоречивите сайтове, като бившият помощник на Тръмп и крайнодесен идеолог Стив Банън описва това като основен поток от приходи за десни медии във видеоклип, публикуван по-рано тази година.След по-нататъшно разследване „Дойче Веле“ установи, че реклами за големи германски компании присъстват в уебсайтове като Twitchy и Zero Hedge, които са маркирани като източници на дезинформация.Компаниите включват железопътния оператор „Дойче Бан“, автомобилния производител „Опел“, „Дойче телеком“, „Постбанк“ и др. Макар че е малко вероятно тези компании да са наясно, че техните рекламни пари ефективно финансират дезинформация, фактът подчертава проблема с днешната дигитална рекламна екосистема. ", "date": "2019.09.23", "title": "Сайтове пълни с fake news печелят 235 милиона долара от реклами"}
{"url": "https://www.novinite.bg/articles/180539/Postradal-pacient-na-doktor-Petar-Lazov-ot-Pazardjik-sas-stryaskashti-razkritiya", "text": "Имах високо кръвно и реших да потърся кардиолог. Попаднах на д-р Петър Лазов, който веднага ме попита дали имам болки в гърдите. Поиска да ми направи коронарография, аз му отговорих, че вече имам такава и съм в прекрасно състояние. Това заяви възрастен мъж - жертва на кардиолога, поставял стентове на здрави пациенти.\"На следващия ден той се опита да ми сложи стент без да знам, докато уж ми прави коронарография. Виждах на екрана как кръвоносните ми съдове се пълнят. Плачех, не знаех какво да правя.Каза ми: \" Отиваш да ти слагат байпас в София. Оплаках се на дъщеря ми, а стента ми беше сложен неправилно и се движеше свободно из кравъвоносния ми съд. През това време аз не знаех, че имам стент в тялото. Не съм давал разрешение\", разкри възрастният мъж пред камерите на Нова телевизия.\"В болница в София ми наместиха стента, а лекари ми казаха, че не съм имал нужда от такъв, защото съм бил здрав. Самите лекари се възмутиха от това действие. Сложеният ми стент е индийски\", допълни той .\"Според лекар в столицата, животът ми е бил на косъм при транспортирането от Пазарджик до София, тъй като стента е бил свободен из съдовете ми\", завърши жертвата на д-р Лазов.", "date": "2019.09.23", "title": "Пострадал пациент на доктор Петър Лазов от Пазарджик със стряскащи разкрития"}
{"url": "https://www.novinite.bg/articles/180546/Uvolniha-lekarya-ot-Pazardjik-s-57-bona-zaplata-i-nenujni-stentove", "text": "Уволниха кардиолога с 57 хил. лева заплата. Със заповед на изпълнителния директор на \"МБАЛ Пазарджик\" АД д-р Васил Вълчев е отстранен д-р Петър Лазов, инвазивен кардиолог в Кардиологично отделение - Катетеризационна Ангиографска лаборатория до приключването на проверките на всички контролни органи, съобщават от здравното заведение.При доказване на вина и нарушения ще бъдат предприети най-строги мерки и уволнение. Пациентите ще бъдат преглеждани и лекувани от останалите висококвалифицирани специалисти в отделението. За дейността на д-р Петър Лазов се извършва вътрешна проверка, съдействие се оказва още на прокуратурата и Медицински одит.\"МБАЛ Пазарджик\" АД е в добро финансово състояние от 2013 г. и е сред малкото болници в страната, която работи на печалба. Няма задължения към държавата, доставчици и персонал. Материалната база е в добро състояние, отделенията са ремонтирани и оборудвани. За първите шест месеца на тази година печалбата достига 200 000 лв. По отношение на визираните в репортажа на Нова ТВ задължения от 3 млн. лв., става въпрос за натрупани стари такива от преди 2013 г., които са наследени от предишното ръководство на \"МБАЛ Пазарджик\" АД. Те идват от неизгоден договор за енергийна ефективност, по който се водят дела и прокурорски разследвания. \"МБАЛ Пазарджик\" АД вече има спечелено дело във Върховния касационен съд по неизгодния договор.", "date": "2019.09.23", "title": "Уволниха лекаря от Пазарджик с 57 бона заплата и ненужни стентове"}
{"url": "https://www.novinite.bg/articles/180543/Falitat-na-Tomas-Kuk-udrya-grackiya-turizam-kato-cunami-Balgariya-sashto-strada", "text": "Обявеният фалит на британския туроператор Томас Кук (Thomas Cook) е бедствие за гръцкия туризъм, обяви председателят на туристическия съюз на остров Крит Михалис Влатакис, пред в. \"Прото тема\", цитиран от ДПА. \"Това е земетресение с магнитуд 7 и все още предстои цунами\", коментира Влатакис.Томас Кук има договори с около 70 процента от всички хотели на Крит, най-големия остров в Гърция и водеща туристическа дестинация. Само тази година туроператорът доведе на острова около 400 хиляди туристи, като 20 хиляди все още са там, предава БТА.По данни, представени от гръцкия министър на туризма Харис Теохарис по телевизия Скай, приблизително 50 хиляди туристи почиват в Гърция по линия на Томас Кук, съобщи електронното издание на в. \"Катимерини\".Министърът посочи, че в момента се води процедура по връщане в родината на около 50 хиляди туристи, които са се оказали в Гърция в момента, когато Томас Кук обяви фалит. Репатрирането на туристите ще се осъществи чрез британската служба за гражданска защита, която осигурява полетите. Очаква се в близките три дни Гърция да напуснат около 22 хиляди клиенти на Томас Кук, уточни министърът, като добави, че още днес ще пристигнат самолети на островите Закинтос, Кос и Корфу.Десетки български фирми също са в отношения с Томас Кук и ще бъдат засегнати от внезапния фалит, коментират в бизнес средите у нас.", "date": "2019.09.23", "title": "Фалитът на \"Томас Кук\" удря гръцкия туризъм като цунами, България също страда"}
