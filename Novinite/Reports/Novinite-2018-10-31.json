{"url": "https://www.novinite.bg/articles/166674/Povdignaha-tri-obvineniya-na-Viktorio-Aleksandrov", "text": "СГП повдигна три обвинения на Викторио Александров, който уби приятелката си и детето им преди два дни в столицата.Това потвърди пред БТВ градският прокурор на София Емилия Русинова.Александров ще отговаря за убийството на 23-годишната си приятелка, за убийството на детето им и за принуда спрямо таксиметровия шофьор, когото отвлече. Снощи обвиненият е дал обяснения пред разследващите. По думите му не помни нищо от двете убийства, но си спомня как се е разхождал в Северния парк с детето и се е возил в автобуси с него.След неуспешен опит за самоубийство, Викторио Александров е в „Пирогов” без опасност за живота. Според експертизата, която се очаква днес, ще стане ясно дали Александров ще остане в болница или може да бъде преместен в следствен арест. Мярката му за неотклонение ще бъде гледана утре, като прокуратурата иска постоянен арест.Очаква се и психиатричната експертиза, която ще определи дали може да отговаря пред правосъдието у нас.", "date": "2018.10.31", "title": "Повдигнаха три обвинения на Викторио Александров"}
{"url": "https://www.novinite.bg/articles/166685/Obshtinskite-savetnici-ot-Vetovo-blokiraha-patya-Ruse-Varna", "text": "Общинските съветници от Ветово за втори път проведоха заседанието си на пътното платно в знак на протест заради разбитата общинска пътна мрежа. Този път те блокираха главния път Русе - Варна при разклона за село Писанец. Основен ремонт на третокласните пътища в района не е извършван от 30 години, а проблемите се задълбочават и заради интензивния трафик на тежкотоварни автомобили.След като през септември сесията на Общинския съвет беше на пътя Ветово - Глоджево, днес съветници и граждани извиха протестно хоро на главния път за Варна. След разговори с областното пътно управление, вече е започнало изкърпване на 8 км от Ветово до Глоджево, предвижда се козметичен ремонт и на други участъци преди зимата. Хората обаче настояват за основен ремонт, тъй като от опит знаят, че запълнените дупки отново ще се отворят.Тансел Солаков: Инструктор съм, всеки ден пътувам по този лунен пейзаж, който е трудно да се нарече път. Всеки месец поправям колата си.Д-р Мехмед Мехмед, председател на Общинския съвет - Ветово: Поради влошеното състояние на този път по посока Кубрат прекъснаха контакти, бизнес отношения с община Кубрат. В община Кубрат е най-близката болница. Целта на днешното заседание е да накараме компетентните органи този път да бъде включен за следващата година в програмата за основен ремонт.От Агенция пътна инфраструктура заявиха, че догодина е планиран ремонт на 13 км от пътя Писанец- Ветово - Сеново.", "date": "2018.10.31", "title": "Общинските съветници от Ветово блокираха пътя Русе-Варна"}
{"url": "https://www.novinite.bg/articles/166686/Udaljavat-vremennata-organizaciya-na-dvijenie-na-tramvaini-linii-10-18-i-4", "text": "Удължава се действащата временна организация на движение на част от трамваите в столицата. От 04:30 часа на 1 ноември до 24.00 часа на 17 ноември се обединяват маршрутите на трамваини линии №10 и № 12. Като общата временна трамвайна линия ще бъде №10. От ж.к. Западен парк до Илиянци тя ще минава и през спирките на линия № 12, пише Трамвайна линия № 18 се закрива, а броят на колите по трамвайна линия № 4 ще бъде увеличен. Ще бъде открита и временна автобусна линия № 10-ТМ, която ще тръгва от  трамвайното колело на „Метростанция Витоша“, ще минава през булевардите “Черни връх”, “Джеймс Баучер”, “Евлоги и Христо Георгиеви”, “Драган Цанков”, ул. “Алабин” като крайната спирка е отново „Метростанция Витоша“.", "date": "2018.10.31", "title": "Удължават временната организация на движение на трамваини линии №10, 18 и 4"}
{"url": "https://www.novinite.bg/articles/166684/Montiraha-parvata-ot-15-cvetni-besedki-na-ploshtad-Slavejkov", "text": "Поставиха първият елемент от градското обзавеждане на ремонтирания площад “Славейков”, който е част от проекта за реконструкция на ул. “Граф Игнатиев”. В 11 часа със специален елеватор бе вдигната и монтирана първата пергола (градински елемент, проста конструкция или арка с рамка, покрита с катерливи или пълзящи растения), видя Столица.bg. Перголата се състои само от странични колони и напречни греди на култовия площад.На монтажа не присъства кметът Йорданка Фандъкова, тъй като е била в Министерски съвет. Затова пък сред журналистите беше почти цялото Кралско войнство на СОС и СО – главният архитект на София Здравко Здравков, ресорният зам.-кмет Евгени Крусев, председателят на СОС Елен Герджико, заместникът му Николай Стойнев и председателят на комисията по архитуктура и градоустройство Силвия Христова.Първата от планираните 15 перголи, които са акцент в оформянето на площад “Славейков” вече е вдигната. Стойките са изработени от стомана и са боядисани в цвят графит. Перголите наподобяват листа и са специално направени за площада. По тях ще има цветни тенти, които ще осигуряват сянка. След поставянето им започва монтажът на щандовете за книги, обясни арх. радомира Методиев.Фонтанът на “Славейков” ще бъде отворен и отново ще заработи след ремонта. Зоната около него ще е свободна. Запазено място има само пейката на баща и син Славейкови. По трамвайната линия ще има ново осветление, което обаче ще е в стила на стара София. Осветителните тела ще са от ковано желязо. В пространството ще са поставят общо 32 пейки, кошчета за отпадъци и стойки за велосипеди. доставчик е фирма, която се е доказала в поризводството на градско обзавеждане и има над 500 патента.Пейките ще са от камък, мозайка и с дървени облегалки, от материал, които е устойчив на климатичните промени. До фонтана ще има и чешма. В пространството ще се поставят и 32 пейки, боядисани в ярки цветове. Според поректа на “Славейков” ще има много зеленина – ниска и висока растителност, като предстои засаждането на още 15 дървета.", "date": "2018.10.31", "title": "Монтираха първата от 15 цветни беседки на площад “Славейков”"}
{"url": "https://www.novinite.bg/articles/166673/Prevedoha-19-mln-leva-na-4855-jivotnovadi", "text": "Започна изплащането на субсидиите по схемите на директните плащания за Кампания 2018 г. Държавен фонд \"Земеделие\" преведе първия транш от 19 055 079 лева на 4855 животновъди, заявили Схемата за преходна национална помощ за говеда, необвързана с производството, съобщиха от фонда.Ставката за плащането на едно допустимо за подпомагане животно за първия транш по тази схема, е определена със Заповед на министъра на земеделието и храните, от 26.10.2018 г. Тя предвижда за говеда да се получава по 90,72 лв, а за биволи по 158,76 лв.Право на подпомагане по схемата имат земеделските стопани, които са отглеждали 10 или повече говеда и/или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70 процента от референтния брой животни.Преходна национална помощ се отпуска само за секторите, за които са предоставяни национални доплащания през 2013 г. като максималният бюджет представлява намаляваща функция от одобрения от ЕК бюджет за схемите за национални доплащания за 2013 г., уточняват от ДФ \"Земеделие\".", "date": "2018.10.31", "title": "Преведоха 19 млн. лева на 4855 животновъди"}
{"url": "https://www.novinite.bg/articles/166683/Gigantska-najlonova-riba-pred-NDK", "text": "Гигантска риба изплува в центъра на София, пред НДК. В деня на Черно море, 31 октомври, се появи 25-метрова шарена риба, направена от 800 найлонови торбички. Инициативата е на екологичните сдружения „За Земята“ и „Грийнпийс“ – България в рамките на кампанията „Свободни от пластмаса“, пише Никак не е случаен боря на торбичките, от които е изработена рибата. Това е средното потребление на артикула от европеец за една година. Доброволци в района раздаваха картички със съвети за намаляване на използването на пластмаса в ежедневието. Факт е, че точно торбичките са едни от най-големите замърсители на Черно море, пише БНТ.Припомняме, че наскоро Европейският парламент гласува забраната на пластмасовите изделия  за еднократна употреба. Торбичките, обаче, останаха извън oбсега на тези забрани.", "date": "2018.10.31", "title": "Гигантска найлонова риба  пред НДК"}
{"url": "https://www.novinite.bg/articles/166675/Sofiya-stava-carstvo-na-kotkite-v-sledvashtite-dni", "text": "На 3 и 4 ноември Sofia Ring Mall се превръща в царство на котките, техните любители и стопани. Международна изложба на мъркащи любимци с много награди, уникална игра „Save the cat” и още много изненади очакват посетителите на единствения в България petfiendly мол. „Котешкият уикенд” в Sofia Ring Mall, организиран съвместно с Royal Canin®, ще е изпълнен с низ от изкючителни събития, посветени на мъркащите красавци, техните стопани и любители.Сред най-впечатляващите от тях е международната изложба на котки с елитни представители и световни съдии, записването за която вече стартира. International TICA cat Show ще е съпроводено с много игри и награди за писаните и техните стопани. Всички фенове на котките могат да участват безплатно в уникалната куест игра „Save the cat”. Тя се прoвежда в популярния световен формат escape room. Всеки участник разполага с 15 минути, за да разреши поредица от загадки и да изпълни една важна мисия - да спаси много рядко и скъпо животинче, откраднато от контрабандисти по време на международно фелиноложко изложение. Всеки отбор, който се справи с мисията, получава снимка с някое от „спасените“ котета, както и подарък от Royal Canin. В специалния „Котешки уикенд“ на 3 и 4 ноември в Sofia Ring Mall ви очакват също интересни факти, продукти и аксесоари за домашните любимци, детски кът и още много изненади. Сред тях е и възможността да си осиновите най- сладките и красиви мъркащи топки любов! Sofia Ring Mall е първият и единствен в България pet friendly мол, а „Котешкият уикенд“ за пореден път затвърждава мисията на търговския център в полите на Витоша да организира ексклузивни събития и да предоставя неповторими преживявания за своите клиенти и техните домашни любимци, които също са добре дошли тук. Още подробности за „Котешкия уикенд“ ще намерите на: https://www.facebook.com/events/210552339656436/", "date": "2018.10.31", "title": "София става царство на котките в следващите дни"}
{"url": "https://www.novinite.bg/articles/166691/Proizvoditeli-na-vino-ot-nyakolko-kontinenta-se-sabirat-v-Balgariya", "text": "Напитката на боговете ще завладее София от 7 до 10 ноември. Ценителите на качественото вино ще могат да опитат негови разновидности от цял свят в Интер Експо Център на 18-то издание на изложението Салон на виното, пише Събитието ще срещне за пореден път специалистите със специално подбрани продукти от страната и света. Салон на виното дава възможност и за развитие на бизнеса. Освен традиционнисте сортове като Мерло и Каберне Совиньон, присъстващите ще имат удоволствието да вкусят специални премийни вина и лимитирани серии. На изложението ще има вина от Испания, Португалия, Италия, САЩ, Аржентина и много други държави и континенти.Салон на виното ще се проведе традиционно с международните изложения за хранително-вкусовия и хорека секторите Светът на млякото, Месомания, Булпек, Интерфуд & Дринк и Сихре. Над 500 участници, от които 89 чуждестранни ще има на изложението. Съпътстващата програма на събитието ще е не по-малко интересна. Посетителите ще видят третото издание на кулинарното събитие GastronomiX, powered by The Alimentaria Experience. В него се включват шеф-готвачи от два известни испански ресторанта.Организаторите на Българския бариста шампионат ще се впуснат в търсене на най-добрите за трета поредна година . Ще се проведе и Latte Art кафе шампионат. На Националния конкурс „Приз Пак“ ще оценят най-добрите опаковки, а след това ще се проведе и конкурсът „Златен медал с диплом за качествени и оригинални пазарни продукти.", "date": "2018.10.31", "title": "Производители на вино от няколко континента се събират в България"}
{"url": "https://www.novinite.bg/articles/166692/Dva-dni-gratis-za-novata-Zelena-zona", "text": "Първите два дни от влизането в сила на новата Зелена зона няма да има санкции и глоби за съответните части, присъединени към зоната, това съобщиха от Центъра за градска мобилност (ЦГМ). Това са кварталите Лозенец (над бул. “Джеймс Баучер”), Оборище, Възраждане и Красно село, информира Сериозният контрол в тези райони ще започне от 3 ноември. Причината за това са новите онлайн заявления за стикери, които все още се обработват. Затова в споменатите квартали няма да се извършва контрол на паркирането на 1 и 2 ноември.", "date": "2018.10.31", "title": "Два дни гратис за новата Зелена зона"}
{"url": "https://www.novinite.bg/articles/166694/Udaljiha-s-godina-sroka-daden-na-BDJ-da-varne-darjaven-zaem", "text": "Кабинетът прие постановление, с което одобри удължаването на срока, който бе даден на БДЖ да погаси заема си, взет от държавата през август 2017-та година. Срокът за погасяване на заема се удължава с една година - до 30.12.2019 г. Actualno.com припомня, че през 2017-та година Министерски съвет реши над 60 млн.лв. да бъдат преведени възмездно от Министерството на финансите към БДЖ. Тогавашният министър на транспорта Ивайло Московски обясни, че първоначално не е имало законово основание да бъде предоставен ресурс на железниците да могат да си погасяват дълговете заради изчакването на т.нар. нотификация или одобрение за държавна помощ за БДЖ. \"Тъй като това стана факт, отпускането на средства вече е възможно\", посочи тогава министърът.Той обясни, че става въпрос за безвъзмездно финансиране, което няма да тежи на данъкоплатците. В края на май тази година кредиторите по втория облигационен заем запорираха сметките на БДЖ \"Пътнически превози\". Запорът бе частичен - направен върху 40 млн. лева. Тогава стана ясно, че БДЖ дължи общо 103 млн. лева – главница и лихви. Все пак между страните се постигна договорка за подписване на споразумение по втория облигационен заем на дружеството. Така се спря продажбата на активи на компанията.", "date": "2018.10.31", "title": "Удължиха с година срока, даден на БДЖ да върне държавен заем"}
{"url": "https://www.novinite.bg/articles/166698/Roditelite-na-Viktorio-Tova-koeto-e-izvarshil-e-ujasno", "text": "Това, което е извършил, е ужасно. Не го оправдавам, каза пред Нова телевизия майката на 26-годишния Викторио Александров, обвинен за убийството на бившата си приятелка Дарина и едногодишната им дъщеричка Никол.За това той ще си получи наказанието. Ни питам ви, мили хора, знаете ли защо се е стигнало дотук? Каквото и да е станало между тях, няма никакво значение, няма го нашето ангелче Никол, каза майката на младия мъж. Викторио цяла нощ ѝ пееше \"Зайченцето бяло\", говореше ѝ, че е при нея, добави жената.Не мога да разбера как е успял да посегне на детето, заяви бащата на Викторио. Той е наш син, независимо какво е направил. Независимо от тази грозна постъпка, ние винаги ще го подкрепяме, добави бащата на обвинения в двойно убийство млад мъж..Всички, които ни познават, знаят че сме добри хора, възпитавали сме децата си на труд. Всички, които ще го съдите – обуйте неговите обувки, живейте неговия живот и тогава го съдете, каза още майката на Викторио Александров.", "date": "2018.10.31", "title": "Родителите на Викторио: Това, което е извършил, е ужасно"}
{"url": "https://www.novinite.bg/articles/166678/BAN-Pravitelstvoto-ne-izpalni-dogovorkite-si-s-nas", "text": "Доверието между Българската академия на науките (БАН) и правителството са силно разклатени. Причината за това са преходните и заключителни разпоредби в проектозакона за Бюджет 2019 г. Това каза по време на конференция, председателят на Общото събрание на БАН Евелина Славчева, предаде БГНЕС. „Текстовете, които фигурират в преходните и заключителни разпоредби, са противозаконни, противоконституционни и нарушаващи автономията на БАН. В момента тече подписка, която в рамките на вчерашния ден беше подкрепена от 1000 души. Ако законът бъде приет, ние ще го дадем на Конституционния съд”, заяви още Славчева.Разбирането ни е отделянето на НИМХ от БАН да стане съгласно правилата ни, а не със законов акт. Това каза и председателят на БАН акад. Юлиан Ревалски. „В споразумението с НИМХ е записано, че въпросите ще се решат от Общото събрание на БАН“, уточни още той. „Предоставяме безвъзмездно имуществото за ползване през един период. При инвентаризация ще се види кое отива при НИМХ, кое остава в БАН“, обясни акад. Ревалски. „Обменихме мнение, изпратихме писмо до министър Красимир Вълчев. За момента нямаме отговор“, заяви той. „В писмен и устен вид ще кажем това и на комисиите в Народното събрание. Ще видим какъв ще бъде резултатът“, коментира Юлиан Ревалски. „Нямаме сведения други институти да искат да напуснат БАН“, коментира Ревалски.„Не мога да намеря точната дума, с която да квалифицирам този акт. Доверието е силно нарушено. Страхувам се, че нататък ще вървим много трудно в този процес“, обясни още Евелина Славчева, цитирана от агенция \"Фокус\".  „От април сме имали поне 5 заседания за казуса с НИМХ. Имахме и многобройни срещи с протестиращите“, посочи Славчева. „Имаме нагласата и желанието казусът да бъде приключен възможно най-бързо. Влагаме много енергия и време в решаването му“, заяви проф. Славчева. „Беше шокиращо в проектобюджета да видим текстове, които обезсмислят изцяло активността ни и взетите вече решения“, каза още председателят на Общото събрание на Академията.", "date": "2018.10.31", "title": "БАН: Правителството не изпълни договорките си с нас"}
{"url": "https://www.novinite.bg/articles/166701/Statistika-Horata-v-gradovete-jiveyat-s-3-g-poveche", "text": "Средната продължителност на живота у нас продължава да расте. Това показват данните в отчета за 2017 г. за изпълнение на актуализираната Национална стратегия за демографско развитие на населението в България (2012-2030 г.), която беше приета от правителството.За периода 2015 - 2017 г. тя е изчислена не 74.8 години и спрямо предходния период (2014 - 2016 г.) се увеличава с 0.1 години. Средната продължителност на живота при мъжете е 71.3 години, докато при жените е със 7 години по-висока - 78.4 години. За жителите в градовете тя е 75.6 години, а за населението в селата – 72.8 години.По данни на НСИ към 31 декември 2017 г. населението на България е 7 050 034 души, което представлява 1.4% от населението на Европейския съюз. В сравнение с 2016 г. населението на страната намалява с 51 825 души, или с 0.7%.През 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%.Средната възраст на жените при раждане на първо дете се увеличава от 27 години през 2016 г. на 27.1 години през 2017 година. През миналата година средният брой живородени деца от една жена е бил 1.56. За сравнение през 2001 г. той е бил 1.24, а през 2016 г.  – 1.54.Данните показват, че детската смъртност намалява. През 2017 г. в страната са починали 408 деца на възраст до една година - най-ниската регистрирана в страната стойност.Най-значимата демографска тенденция в развитието на населението е процесът на застаряване. В края на 2017 г. българите на 65 и повече навършени години са 1 481 908, или 21.0% от населението на страната. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта.По отношение на стандарта и качеството на живот на населението се наблюдават позитивни промени, пише още в документа. През 2017 г. годишният общ доход средно на лице от домакинство е 5 586 лв. и нараства с 8.1% спрямо 2016 година. За периода 2008 - 2017 г. общият доход средно на лице от домакинство се увеличава близо 1.6 пъти.", "date": "2018.10.31", "title": "Статистика: Хората в градовете живеят с 3 г. повече"}
{"url": "https://www.novinite.bg/articles/166657/Blizak-na-ubitata-v-Nadejda-Tya-beshe-potisnata-ot-Viktorio", "text": "Младата жена, убита в жилището си в столичния квартал „Надежда”, била „свита, притеснена и потисната” в присъствието на партньора си Викторио Александров, който е и вероятният извършител. Това каза в ефира на „Здравей, България” близкият приятел на жертвата Ивайло Радев.След като застрелял 23-годишната Дарина, половинката и баща на детето й прострелял смъртоносно и дъщеричката им – на 1 годинка. Трагедията се разигра около седмица, след като двойката се разделила и Викторио се изнесъл от семейното жилище. Във вторник се появи информация, че мъжът подал жалба в полицията за налаган му психологически тормоз от страна на Дарина. Нейните родители пък споделили пред приятели, че Дарина е тази, която е пуснала жалба.По думите на родителите й тя се е страхувала да спи сама през последните няколко нощи. Майка й и баща й настоявали да отиде при тях, но тя ги уверила, че е добре и ще се пази, разказа семейният приятел Ивайло Радев.Според него извършителят на буталното престъпление „не трябва да излиза от затвора, така като Дари и дъщеричката й няма да излязат от гроба”.", "date": "2018.10.31", "title": "Близък на убитата в „Надежда”: Тя беше потисната от  Викторио"}
{"url": "https://www.novinite.bg/articles/166677/Ognishte-na-ptichi-grip-e-otkrito-vav-ferma-v-selo-Bogdanica", "text": "Онище на птичи грипе открито във ферма в село Богданица, община Садово. Това съобщи директорът на Областната дирекция по безопасност на храните - Пловдив д-р Камен Янков.„Съмнението за диагнозата е от петък, а от вчера е потвърдена”, каза д-р Янков.Засегнати са 39 000 кокошки-носачки. Вече е започнало унищожаването им, като е констатиран и голям процент смъртност.„Инспекторите проверяват движението на яйцата на кокошките, засегнати от инфлуенцата, като ще бъдат изтеглени всички количества яйца от тези кокошки, които са от 21 дни назад”, каза още д-р Янков, цитиран от Фокус.Унищожените птици ще бъдат загробени, съгласно изискванията за недопускане на разпространяването на заболяването. Ще бъде направена и дезинфекция на помещенията, където са отглеждани кокошките, а собствениците ще бъдат обезщетени. Определена е 3-километрова предпазна зона, в която влизат селата Богданица, Ахматово и Селци от община Садово.В наблюдаваната 10-километрова зона влизат села 8 населени места от община Садово, 5 от община Асеновград и две от Първомайско. В тези зони се забранява търговията с птици и яйца за разплод, като единствено може да се колят, спазвайки изискванията на нормативната база. Забраняват се и пазарите, панаирите и изложбите за птици.", "date": "2018.10.31", "title": "Огнище на птичи грип е открито във ферма в село Богданица"}
{"url": "https://www.novinite.bg/articles/166696/5-novi-metro-spirki-shte-ima-ot-esenta-na-2019", "text": "Столичани ще могат да ползват първия участък от третата линия на метрото от септември 2019 г. Очаква се тя да обслужва още около 130 000 души дневно. Ново депо също е част от проекта за метрото. То трябва да е напълно готово до края на годината, а 9 метровлакове вече са на място, пишеОколо 76% от работата по първия етап на строителството са изпълнени. Дейностите, свързани с работата на тунелопробивната машина са изпълнени на 80% , подчерта столичният кмет Йорданка Фандъкова.Проектът за строителството на метрото в София се развива по график и не спира, дори в кризисни ситуации отбеляза Фандъкова.Министърът на транспорта Росен Желязков заяви, че изграждането на етап 1 и етап 2 са създават сигурност за доброто управление и европйеско съфинансиране, както и ефективното използване на транспорта.Инж. Стоян Братоев от “Метрополитен” ЕАД подчерта, че строителството протича при много тежки условия. Около 3 км от третата линия на метрото минава под реки.Заради минаването на тунелопробивната машина под линия 1 на метрото ще бъде спряно движението на метровлаковете по първата линия между метростанциите Сердика и Национален стадион Васил Левски на 3 и 4 ноември (събота и неделя).На мястото на метрото общината ще пусне автобус, които ще се движи между пл. “Св. Неделя” и ул. “Граф Игнатиев” при Националния стадион. Очаква се той да се движи по разписанието на метрото.Влаковете ще спрат да се движат след 18 часа в петък и ще бъдат пуснати рано сутринта в понеделник, уверява столичния кмет.", "date": "2018.10.31", "title": "5 нови метро спирки ще има от есента на 2019"}
{"url": "https://www.novinite.bg/articles/166672/Nov-teatar-NDK-predstavya-naj-noviya-spektakal-v-programata-si-za-Denya-na-narodnite-buditeli", "text": "„Нов театър – НДК“ в партньорство със Столична община, отдел „Култура“ ще отбележат Деня на народните будители на 1-ви ноември със спектакъла „Антихрист“ по едноименния роман на Емилиян Станев. Това е най- новото представление в програмата на театъра и може да бъде гледано също така на 17-ти ноевмри по време на Нощта на театрите в София. Драматизацията и режисурата на „Антихрист“ са дело на Бойко Илиев, а на сцената се изявяват актьорите: Елена Петрова, Любомир Ковачев, Ники Сотиров и Веселин Калановски. Спектакълът поставя на дневен ред изключително актуални въпроси в общочовешки и социален план. Емилиян Станев нарича романа „Антихрист“: „Поучително житие на грешника и смешника Теофил за митарствата на душата му” и сам казва, че целта на книгата му е „да покаже големите духовни ценности на народа ни.“ Сложният исторически контекст в романа е от края на 14 век по времето на цар Иван Александър и падането на Търново, когато по думите на автора са „пресечени“ онези духовните пътища на българина, които той иска да проследи. \"Емилиян Станев визира една епоха, която за съжаление, като че ли се повтаря и затова тръгвайки да правя този уникален текст, се опитвам да реагирам на това, което се случва на нас самите, в нашата държава и Европа\", споделя режисьорът Бойко Илиев и допълва: „Антихристът е в нас и извън нас. Битката е между доброто и злото, между нагоните и инстинктите в нас.“Как актьорите възприемат и преживяват драматургичния текст и своите образи? Какви са посланията на спектакъла според тях? Ето техния поглед: Елена Петрова: „Силата на представлението е в това как един невинен човек се превръща в звяр, в антихрист благодарение на сблъсъка си с хората. Това кореспондира и с нашия живот, защото никой не се ражда с лошото в себе си, с недоверие и арогантност, а се изгражда в резултат на това, което му се случва. В моята героиня – Арма – е въплътено всичко, което представлява жената – майка, партньорка, изкусителкаа и блудница – жената, която може да въздигне, но и да унищожи мъжа. За мен най-силното послание на спектакъла е това, че ако не спасим вярата си като човеци и не извадим доброто от себе си, човечеството ще се напълни с властолюбци, славолюбци и антихристи и ще върви към своето унищожение. Някои от силните моменти в текста, според мен са: „Голям грях се иска, за да лицезреш Господа“; „Ако извадиш окото на този, който е извадил твоето, око няма да получиш.“; „Само с възродената вяра в себе си имаме шанс да се спасим като човеци.““ Любомир Ковачев: „Харесва ми това, че Теофил, който играя, е ярък ренесансов образ, който преминава през три възрастови и множество философски превъплъщения. За мен романът се опитва да покаже, че има нещо отвъд вярата, което е свързано с човешката воля, с човешкия дух и с простия възглед за добро и лошо, за правилно и неправилно, за важно и маловажно; нещо, което спасява отделния човек и народите и им осигурява свобода и перспектива. Образът на Еньо е изобличаващ. От малък той си задава въпроси. Пътят, по който преминава самият Еньо, е от объркан юноша, през негодуващия срещу светския и духовния ред монах Теофил, през невярващия Еньо, а след това и през загубилия свободата и физическата си красота – еретик. Но въпреки това, накрая той се превръща в свободен човек, в който има решителност, действие и воля.“ За мен това, което Еньо изповядва, е сходно с думите на Никос Казандзакис от „Аскетика“:„Богът не е съществително. Той е глагол. Бог не просто е, той се случва и зависи от всеки един човек дали Бог ще се спаси или ще се провали в своята мисия, проваляйки и човечеството заедно със себе си.“ Ники Сотиров: „Изключителна чест, шанс и морална отговорност е да играеш Патриарх Евтимий, който е сакрална фигура в българската история. При последната среща с отец Теофил Патриарх Евтимий му казва: „Победете антихриста, за да ликува вярата, за да има свят и човечество!“. Истините, които са казани в този драматургичен текст, са изключително актуални. Става въпрос за смирението, милосърдието и прошката. Представлението е много емоционално. В допълнение – сценографията е много функционална, а костюмите са с една модерна естетика, спазвайки историографията. Веселин Калановски: „Това е един от най-хубавите романи в българската белетристика – дълбоко философски и емоционален. В спектакъла аз влизам в образа на шест различни персонажа (бащата, цар Иван Александър, отец Лука, свещеник, учител и съдия), с които се среща Еньо и по-късно Теофил, каквото е църковното му име. Търсенето на истината и знанието за Бога и за Дявола е водещо за главния герой. Чрез него Емилиян Станев ни показва това, което ние сами причиняваме на себе си, на държавата си – умението на българина да руши и после със сизифовски труд да изгражда разрушеното.“", "date": "2018.10.31", "title": "„Нов театър – НДК“ представя най-новия спектакъл в програмата си за Деня на народните будители"}
{"url": "https://www.novinite.bg/articles/166659/Dneven-horoskop-za-sryada", "text": "Днес трябва да се чувствате свободни да се възползвате от всичко около вас. Творческото мислене е вашата специалност и днес ще ви влезе в употреба. Предстои ви да посетите събитие, което ще ви достави голямо удоволствие.  Днес ще имате много авангартни мисли. Използвайте тези интересни идеи, които ви се въртят в главата и опитайте да осъществите някои от тях. Можете да потърсите помощта и подкрепата на близките и приятелите си. Вашият външен и вътрешен свят са в разрез в момента. Днес ще имате желание да не излизате от вкъщи да бъдете насаме със себе си. Да бъдете сами ви носи утехата, от която се нуждаете, така че няма нищо лошо.  Вижте повече на: ", "date": "2018.10.31", "title": "Дневен хороскоп за сряда"}
{"url": "https://www.novinite.bg/articles/166681/Otkriha-tyaloto-na-izdirvan-maj-kraj-Smolyan", "text": "Открито е тялото на издирвания Джамал Юсмен Мустафа от село Борино. Това съобщиха от ОДМВР - Смолян. Около 10.00 часа днес е получен сигнал за открит труп на мъж в местността Омана, землище на село Борино. При извършения оглед е установено, че починалият е Джамал Юсмен Мустафа от село Борино, който бе обявен за издирване по молба на близките му на 22 октомври 2018 г. При огледа не са установени данни за насилствена смърт. По случая е досъдебно производство.", "date": "2018.10.31", "title": "Откриха тялото на издирван мъж край Смолян"}
{"url": "https://www.novinite.bg/articles/166661/Zasedavat-deloto-sreshtu-Ivancheva", "text": "Специализираният наказателен съд ще проведе днес заседание по делото срещу Десислава Иванчева, Биляна Петрова и Петко Дюлгеров за подкуп, предаде репортер на БГНЕС. Отстраненият от поста кмет на столичния район „Младост” Десислава Иванчева, заместничката й Биляна Петрова и бившият кмет на района Петко Дюлгеров бяха задържани при акция на 17 април. Повод за нея беше разследване за подкуп от 70 000 евро, даден на Иванчева от строителния предприемач Александър Ваклин. На последното заседание по делото от преди седмица временно изпълняващият длъжността кмет на район „Младост” Румен Русев се отрече от показанията, които е дал в досъдебното производство срещу Иванчева. В зала Русев каза, че всички преписки са отивали при Иванчева с малки изключения, където се е бавела тяхната обработка. Той каза още, че не е присъствал на разговор между Иванчева и инвеститор, в който тя да поиска дар за себе си. Той се отрече и от показанието си, че за да задвижи преписка Иванчева е изисквала да се направи дарение или да се приложи т.нар. социално корпоративна отговорност. По отношение на сагата с бизнесмена Александър Ваклин, Русев каза, че е трябвало само да изчисли РЗП-то на строежа му и потвърди, че не е присъствал на срещи с него. На излизане от съдебната зала той отказа да отговори на журналистическите въпроси. На заседанието на 18 октомври Специализираният наказателен съд реши да промени мярката на Иванчева и Петрова от постоянен на домашен арест. До тогава съдът отказваше да наложи по-леката мярка с мотив, че предстои разпит на свидетели, на които може да бъде оказано влияние. Още на следващия ден Специализираната прокуратура съобщи, че ще протестира определението на Спецсъда за изменение на мерките за неотклонение на двете. Затова Иванчева и Петрова останаха в следствения арест, тъй като Апелативният спецсъд има 7-дневен законов срок за произнасяне. ", "date": "2018.10.31", "title": "Заседават делото срещу Иванчева"}
{"url": "https://www.novinite.bg/articles/166660/Razbiha-teroristichna-kletka-v-Rusiya", "text": "Осемнадесет души са били задържани в Централна Русия по подозрение в членство в забранената в Русия екстремистка организация \"Ислямска държава\", предаде ДПА, цитирайки властите на руската република Татарстан.Терористичната клетка е действала в големия индустриален център Набережние Челни. Това е вторият по големина град в Татарстан, където в миналото е имало мюсюлманска държава, основана от татарите през Средните векове, завладяна от руснаците през XVI век.Спящата клетка е имала намерение да извърши няколко бомбени атентата в Русия, след което да се присъедини към съмишлениците си от ИД в Сирия. Била е ръководена от чужбина от босове на ИД, се казва в съобщение на Руската служба за сигурност (ФСБ). Групата е вербувала привърженици в радикално настроени младежки среди и е придобивала средства за терористична дейност.Заподозрян член на групата е бил заловен, докато се опитвал да получи оръжие от оръжеен склад в града. Още шестима предполагаеми членове и 11 други, за които се смята, че са попаднали под влиянието на тарторите, са задържани почти по същото време, се казва в прессъобщението, предаде \"Дарик\".", "date": "2018.10.31", "title": "Разбиха терористична клетка в Русия"}
{"url": "https://www.novinite.bg/articles/166693/Ubiecat-Viktorio-ne-pomnel-nishto-ot-ubijstvata", "text": "26-годишният Викторио Александров, който застреля 23-годишната си приятелка Дарина Министерска и едногодишната им дъщеричка Никол, вече е дал обяснения пред разследващите.Младият мъж заявил, че не помни нищо от двете убийства, но си спомня как се е разхождал в Северния парк с детето и се е возил в автобуси с него, отбелязва Dir.bg.Снощи Софийската градска прокуратура повдигна 3 обвинения на Александров. Охранителят е обвинен в умишленото убийство на приятелката си, в умишленото убийство на рождена дъщеря и в принуда на таксиметров шофьор, когото отвлече. Наложен му е 72-часов арест, след което прокуратурата ще поиска от съда налагането на постоянна мярка \"задържане под стража\".Междувременно гневни потребители на социалните мрежи нападнаха вербално майката на двойния убиец. Част от тях обвиняват жената, че е родила и отгледала \"изрод\", а друга част я защитават, заявявайки, че в случая и тя е жертва.\"Как можа да родиш такъв боклук(и не говоря за бебето)?\", гласи първият пост на Румен Маринов под публикувана снимка на майката на Викторио с внучката й Никол.На призивите на други потребители майката на Викторио да бъде оставена \"на мира\", защото не е виновна, Мария Радкова пък пише:\"Няма да спрем да говорим, и тук и навсякъде. Защото мили хора трябва да се говори, утре може на вас да се случи нещо такова! И не си мислете че изведнъж нещо му е станало на убиеца! Тези неща не стават ей така от нищото. Имало е цял живот индикации за агресия и проблеми с психиката, ценностната система и т.н. Да не се заблуждаваме - родителите (ако са нормални) знаят за това! Но почти никога не взимат мерки!\".До петък прокуратурата ще внесе в съда искане за налагане на постоянна мярка \"задържане под стража\" на Александров. Днес пък се очаква да стане ясно дали той ще остане в \"Пирогов\", където е под денонощна охрана или може да бъде преместен в затворническа болница. Очаква се и психиатричната експертиза, която ще определи дали двойният убиец може да отговаря пред правосъдието у нас.В интервю за Dir.bg обаче психиатърът и директор на Държавната психиатрична болница \"Св.Иван Рилски\" в Нови Искър д-р Цветеслава Гълъбова бе категорична, че Викторио Александров не е психично болен.\"Това е изключително тежка психопатия с много тежко неразбиране на човешката природа и нежелание тя да бъде опознавана с абсолютно примитивна емоционалност. Вероятните причини, накарали бащата да посегне на дъщеря си, са \"злоба, ярост, ожесточение и желание за мъст\" към майката\", заяви д-р Гълъбова.", "date": "2018.10.31", "title": "Убиецът Викторио не помнел нищо от убийствата"}
{"url": "https://www.novinite.bg/articles/166689/GDBOP-razbi-prestapna-grupa-koyato-se-e-zanimavala-sas-zloupotrebi-s-binarni-opcii", "text": "Главната дирекция за борба с организираната престъпност провежда операция по линия на киберсигурността, научи \"Хоризонт\". По непотвърдена информация е разбита престъпна група, която се занимава със злоупотреби с бинарни опции. Акцията се провежда основно в София. Около 10 души са отведени за изясняване на съпричастността им към престъпната схема. За момента няма официална информация по случая.", "date": "2018.10.31", "title": "ГДБОП разби престъпна група, която се е занимавала със злоупотреби с бинарни опции"}
{"url": "https://www.novinite.bg/articles/166688/MVR-proveryava-Bil-li-e-drogiran-Viktorio-po-vreme-na-ubijstvata", "text": "Чакат се експертизите за психическото състояние на Викторио Александров, който простреля смъртоносно приятелката си, а после и едногодишната си дъщеря.Те трябва да кажат и дали 26-годишният охранител, който оцеля след опит за самоубийство, е употребил наркотици.\"Има законови процедури за носене на оръжие и след като му е било разрешено, това означава, че ги е преминал\", каза по случая вътрешният министър Младен Маринов.Лъжите на убиеца: Искам да се самоубия, жена ми уби първото ни дете!По думите му престъплението е разтърсващо, но трябва да се изчака да завършат процедурите и да се коментират само фактите.В жалбата, подадена от Викторио срещу убитата Дарина, с която той живеел на семейни начала, мъжът заявява, че е жертва на психически тормоз, каза Маринов в отговор на въпрос.По думите му за момента няма достатъчно основания да се търси наказателна отговорност от таксиметровия шофьор, който превозил Викторио и бебето след убийството на младата жена.Маринов се позова на негови думи, че е бил заплашен с оръжие от Викторио.Според МВР шефа всеки може да попадне в такава ситуация и не е ясно дали шофьорът на таксито е можел изобщо да се намеси и да вземе детето.", "date": "2018.10.31", "title": "МВР проверява: Бил ли е дрогиран Викторио по време на убийствата?"}
{"url": "https://www.novinite.bg/articles/166676/Vzriv-v-ruskata-Federalna-slujba-za-sigurnost-edin-chovek-e-zaginal", "text": "\r\nЕдин човек загина и още трима са в болница след експлозия в сградата на областното управление на руската Федерална служба за сигурност в северния град Архангелск. Това съобщи пред журналисти губернаторът на региона Игор Орлов.\r\n \r\n\r\n\r\n\r\n\r\n\r\n\r\n", "date": "2018.10.31", "title": "Взрив в руската Федерална служба за сигурност, един човек е загинал"}
{"url": "https://www.novinite.bg/articles/166654/Dnes-otnovo-shte-se-radvame-na-slanchevo-i-toplo-vreme", "text": "Днес ще бъде предимно слънчево. Ще духа слаб до умерен вятър от запад-северозапад, който привечер ще се ориентира от североизток и с него ще проникне малко по-хладен въздух. Максималните температури ще са предимно между 22° и 27°.Над планините ще бъде предимно слънчево. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 16°, на 2000 метра – около 10°.Над Черноморието ще преобладава слънчево време. Ще духа до умерен северозападен вятър, който до края на деня ще се ориентира от север-североизток. Максималните температури ще са 22-24°. Температурата на морската вода е 17-18°. Вълнението на морето ще е 1-2 бала.", "date": "2018.10.31", "title": "Днес отново ще се радваме на слънчево и топло време"}
{"url": "https://www.novinite.bg/articles/166666/Bezplatni-koncerti-za-uchenici-i-studenti", "text": "В чест на дена на народните будители Софийската филхармония е подготвила чудесна изненада за ученици и студенти.  Те ще могат безплатно да посещават концертите.  При влизане трябва да  представят документ на касата на зала „България“. Студентите и учениците ще получат пропуск за концертите на Филхармонията през ноември и декември, съобщиха организаторите, пише Пропуск може да се вземе два часа преди да започне концерта, ако има свободни места. Тази кампания ще продължи до края на календарната година и е само за концертите в зала „България“. Тя не се отнася за представленията от програмата „Фортисимо Фамилия“, с която е ангажиран световно известният маестро  Максим Ешкенази.", "date": "2018.10.31", "title": "Безплатни концерти за ученици и студенти"}
{"url": "https://www.novinite.bg/articles/166682/Britancite-harchat-vse-poveche-po-Helouin", "text": "„Омагьосаните“ британци, както съобщи Скай нюз, харчат все повече по Хелоуин. Тази година се очаква да бъдат похарчени 419 милиона паунда за празника. В днешни дни Хелоуин се превръща в един от най-големите празници в британския календар. Фирмата „Минтел“, която прави пазарни проучвания, съобщи, че се очаква британците да похарчат 419 милиона паунда за Хелоуин тази година, което е с 5 процента повече от миналата 2017. Най-много хората харчат за шоколад, бонбони, сладкиши, украса и разбира се, специалните костюми за празника. Проучването на „Минтел“ показва още, че най-много пари харчат родителите, които имат деца под 5 години. Във Великобритания Хелоуин продължава да става все по-популярен. В северноирланския град Ландъндери, например, се провежда най-голямото шествие за Хелоуин в Европа. Има обаче и настроения срещу внесения от Америка празник. Това се наблюдава най-вече в Германия, където близо 50 процента от населението смятат Хелуоин за заплаха за германската култура.", "date": "2018.10.31", "title": "Британците харчат все повече по Хелоуин"}
{"url": "https://www.novinite.bg/articles/166665/Predi-zimata-remontirat-patishta-na-Vitosha", "text": "Започна рехабилитация на основни пътища на Витоша преди зимния сезон. Столична община стартира рехабилитацията преди месец. Ремонтът е инициатива на София – Европейска столица на спорта 2018, а е финансиран от Столична община, пишеЗапълнени са дупките по пътя до Златните мостове и разклоненията до х. Момина скала и Кумата, пише Труд. На места има големи парчета изцяло заляти с нов асфалт. До Игликина поляна трасето също е рехабилитирано. Там са обособени и няколко паркоместа за автомобили на хора в неравностойно положение. Преди дни там бяха открити спортни площадки.Пренареден паваж са връзките до х. момина скала и х. Кумата. Скоро по тези маршрути ще има високопроходими автобуси, които ще са оборудвани и с места за колела.", "date": "2018.10.31", "title": "Преди зимата ремонтират пътища на Витоша"}
{"url": "https://www.novinite.bg/articles/166668/Pravyat-oshte-edno-kragovo-na-Okolovrastnoto-kraj-Mladost", "text": "Нов ринг, кръгово движение ще има на Околовръстното при Декатлона, около разклонението на пътя към Младост. Изтече срокът за подаване на офертите в понеделник, а вчера бяха отворени. Прогнозната стойност на поректа е265 000 лв. без ДДС. Кръгово “Запад” ще облекчи движението при пресичане на ул. “Рачо Петков Казанджията” с локалното платно на Околовръстното. В него ще се влиза като продължение на локално платно 5 и надлез към бул. “Александър Малинов”, пише Според проекта то ще е с ширина 9.50 м, пътното платно е с ширина 7.50 м, а тротоарът вдясно е с ширина 2 м., съобщава infrastructure.bgПътният възел ще е във форма на елипса и ще има 4 входа. Една лента от продължението на Локално платно 5 – навлизаща в елипсата. По две ленти в посока на локалното платно 5, за навлизане и излизане от и към кръстовището. Две ленти от ул. “Рачо Петков Казанджията”. Една лента към бул. “Ал. Малинов”.", "date": "2018.10.31", "title": "Правят още едно кръгово на Околовръстното край “Младост”"}
{"url": "https://www.novinite.bg/articles/166658/29-sa-ranenite-pri-katastrofi-samo-za-denonoshtie", "text": "Двадесет и девет души са ранени при катастрофи през изминалото денонощие в страната, съобщи МВР. Регистрирани са 22 тежки пътни произшествия, при които няма загинали. В София са станали два тежки и 36 леки пътни инцидента. Двама души са пострадали.", "date": "2018.10.31", "title": "29 са ранените при катастрофи само за денонощие"}
{"url": "https://www.novinite.bg/articles/166687/Geshev-Proverkite-v-DABCh-zapochnaha-po-informaciya-ot-MVR", "text": "„Проверките в ДАБЧ започнаха с информация от МВР и всички други градски легенди, които циркулират, не са верни. Това каза заместник-главният прокурор Иван Гешев на брифинг по повод извършваните под ръководството на Специализираната прокуратура процесуално-следствени действия за подкупи, длъжностни и документни престъпления в Държавната агенция за българите в чужбина (ДАБЧ), цитиран от Агенция „Фокус“.„Това е най-сериозният случай за корупция по горните етажи и няма аналог в новата ни история, защото сме събрали конкретни доказателства за конкретни престъпления към този момент. Т.нар. корупция по високите етажи се наблюдава от около година, а от около април има правомощия в тази насока и КПКОНПИ. Зад тези резултати седи един кръг от мотивирани хора, които плащат сериозна цена, работят при мизерни условия – и съд, и следствие, и въпреки това дават резултати, каквито към момента не са се случвали в България“, каза още Гешев и благодари за съдействие на премиера и главния прокурор, тъй като днес е отпуснато финансиране от Министерски съвет за построяване на сграда на Комисията по сигурността на информацията.„Този случай не е резултат от въздействие на чужди служби или правителства. Случаят започна с информация от МВР и всички други градски легенди, които циркулират, изобщо не са верни. Такива афери се случват в много страни в ЕС, включително и в Германия“, обясни Гешев.", "date": "2018.10.31", "title": "Гешев: Проверките в ДАБЧ започнаха по информация от МВР"}
{"url": "https://www.novinite.bg/articles/166669/Otkrivaneto-na-sportno-obrazovatelen-kompleks-ogranichava-dvijenieto-v-Sofiya", "text": "От 11:00 до 14:00 часа на 01.11.2018 г. се забранява престоят и паркирането на пътни превозни средства на крайна дясна лента на бул. \"Никола Вапцаров\", в частта от служебния паркинг на НСО и входа на училището, с изключение на автомобилите обслужващи мероприятието - 25 /двадесет и пет/ паркоместа.", "date": "2018.10.31", "title": "Откриването на спортно - образователен комплекс ограничава движението в София"}
{"url": "https://www.novinite.bg/articles/166670/Zapochva-izsichaneto-na-opasnite-darveta-v-Borisovata-gradina", "text": "Експертите от Лесотехническия унивреситет (ЛТУ) са маркирали повече от 3500 дървета за премахване от Борисовата градина. ВСички те са опасни и затова трябва да се премахнат преди зимата. Прочистването става по решение на СОС. Сечта трябва да се извършва само в 25-метрова зона във вътрешността на алеите, част от маркираните дървета ще останат, информира От всички 60 000 в парка, ще бъдат премахнати 5 %. Най-опасни са дърветата, маркирани със зелена или оранжева точка. Те биха могли да повредят околните дървета или да наранят разхождащите се граждани. Дърветата, маркирани със сина точка, ще се окастрят. В комисията, която маркира дърветата, има и експерти от Дружеството за защита на птиците. Те дават мнението си за съхраняването на специфични дървета, нужни за гнездене или изхранване на птиците в района.Отстраняването на дърветата ще става на етапи, а зоните, в които се работи, ще бъдат оградени. Падналите дървета ще се извозват от парка под експертен надзор. Превозните средства, транспортиращи дърветата също ще бъдат маркирани. Те ще карат всичко в инсталацията за биологично третиране „Хан Богров“, пише Офнюз.Доц. Костов, шеф на катедра „ Лесовъдство” в ЛТУ изтъкна факта, че боровете, които се намират непосредствено до бул. “Цариградско шосе” страдат от автомобилните газове и е въпрос на време да заболеят още от високата растителност в парка. Необходимо е да бъде изградена зелена етажирана стена, която да ги защитава. Когато се изчистят болните дървета, по „Цариградско шосе“ ще се засадят люляци и устойчиви храсти с различна височина, които да пазят гората.", "date": "2018.10.31", "title": "Започва изсичането на опасните дървета в Борисовата градина"}
{"url": "https://www.novinite.bg/articles/166667/Zelenata-zona-vdigna-cenite-na-garaji", "text": "Зелената зона вдигна цените на гаражите и наемите им. Това съобщи брокер пред . Особено са скочили тези в район “Лозенец”.  Там ще е най-трудно намирането на място за автомобил. От досегашните между 8000 – 10 000 евро, вече се забелязват продажби около 12 000 евро в зависимост от квадратурата и местоположението.От утре 1 ноември т. г. платената зона за паркиране се разширява в 4 района на София. Това са “Лозенец” – горна част, по бул. “Черни връх, “Оборище”, “Възраждане” и “Красно село”.Наемите на гараж минават 200 евро на месец. Вече има и много оферти за продажба. За хората пред чиито блокове са разчертани места за “зелена зона” ще ползват винетен стикер. Контролът ще се осъществява от екипи с автомобили на ЦГМ и нарушителите ще получават скоби.От утре зеланата зона ще бъде в зоната на следните улици и булеварди:Лозенец: “Джеймс Баучер” и “Никола Вапцаров” в “Лозенец”. Долната част на района е зелена зона от миналата година.Красно село: “Иван Гешов”, “Пенчо Славейков”, “Ген. Тотлебен” и “Георги Софийски” в район “Красно село”.Възраждане: “Константин Величков”, “Сливница”, “Александър Стамболийски” и улиците “Димитър Петков” и “Опълченска” във “Възраждане”.Оборище: “Христо и Евлоги Георгиеви”, “Ситняково”, “Данаил Николаев” и ул. “Черковна” в “Оборище”.Общо зоната се разширява с 5500 места, като 800 от тях ще са за хора със специални потребности.", "date": "2018.10.31", "title": "“Зелената зона” вдигна цените на гаражи"}
{"url": "https://www.novinite.bg/articles/166656/Zapochva-akciya-Zima", "text": "Акция \"Зима\" 2018 започва от 1 ноември. На пресконференция, която ще се проведе в сряда обаче, ще стане ясно как ще протече тя и за какво точно ще следят полицаите. Засилени ще бъдат проверките от екипите на „Пътна полиция“ на територията на цялата страна. А традиционно по това време на годината униформените най-вече следят доколко автомобилите са подготвени за движение в зимни условия. ", "date": "2018.10.31", "title": "Започва акция \"Зима\""}
{"url": "https://www.novinite.bg/articles/166702/Desetki-gurbetchii-ot-Iztochnite-Rodopi-se-vrashtat-po-rodnite-mesta-zaradi-razkriti-novi-proizvodstva", "text": "Десетки гурбетчии от Източните Родопи започнаха да се връщат по родните места заради разкрити нови производства.Една от общините с най-много завърнали се от чужбина хора е Крумовград. Там преди четвърт век беше съобщено, че край града е открито находище с доказани залежи от 27 тона злато. По-късно дойдоха чуждестранни инвеститори и вече на хълма Ада Тепе се изгражда флотационна фабрика, в която до края на годината се очаква да бъдат произведени първите количества златоносен концентрат.Назначени са близо 240 работници - основно жители на общината, със заплати, които са три пъти по-високи от средните в областта. В звуковия файл можете да чуете историята на няколко души, завърнали се у нас с надежда за нова и добре платена работа в Източните Родопи, както и подробности за тях и мотивацията им. ", "date": "2018.10.31", "title": "Десетки гурбетчии от Източните Родопи се връщат по родните места заради разкрити нови производства"}
{"url": "https://www.novinite.bg/articles/166664/Deputatite-ne-uspyaha-da-saberat-kvorum-pri-dva-opita", "text": "Два пъти депутатите не успяват да съберат кворум. В началото на пленарното заседание се регистрираха 111 народни представители, при необходими 121. Ръководстовото на Народното събрание даде почивка от 10 мин и последва нов опит за събиране на необходимата бройка депутати, но това отново не се случи. Този път се регистрираха 116 народни избраници. Последният опит за регистрация ще бъде след 10 минути.", "date": "2018.10.31", "title": "Депутатите не успяха да съберат кворум при два опита"}
{"url": "https://www.novinite.bg/articles/166679/Rumen-Radev-Akcii-mnogo-no-prisadi-malko", "text": "\"Акции много, но присъди малко в България. Рано е да давам оценки. Това можем да направим след като обвинението бъде успешно защитено в съда\", каза президентът Румен Радев в отговор на въпрос за последния скандал с Държавната агенция за българите в чужбина (ДАБЧ).“Но при всички положения разследването и пресичането на злоупотреби в изпълнителната власт, която разпределя и харчи публичния ресурс, е задължително условие за оздравяване на държавността”, добави още Радев, цитиран от БГНЕС.", "date": "2018.10.31", "title": "Румен Радев: Акции много, но присъди малко"}
{"url": "https://www.novinite.bg/articles/166690/Valchev-Iznenadani-sme-ot-reshenieto-na-BAN", "text": "„Изненадани сме от решението на БАН да се откаже от сключеното споразумение за Националния институт по метеорология и хидрология (НИМХ). Това заяви на пресконференция министърът на образованието Красимир Вълчев, предаде репортер на БГНЕС. От БАН съм изненадан също, че говорят за национализация на собствеността им. Откога тя е била приватизирана, попита министърът. Той изброи няколко причини, според когото академията се държи като частна организация и изнудва обществото по отношение на метеорологичната прогноза. Чухме неверни твърдения, с които са изопачени думи на премиера. Категорично заявяваме, че учените, които искат да останат в БАН, ще продължат да работят, проектите на НИМХ също ще останат в академията. Всичко е регламентирано, отбеляза Вълчев. „Струва ми се, че БАН целенасочено търси конфронтация с държавата „Притеснява ни оттеглянето на споразумението. С него направихме крачка назад, но ще решим част от натрупаните проблеми. Другото нещо, което ни притесни е преждевременното закриване на НИМХ с решение на общото събрание. Затова потърсихме министъра да каже какво смятат да предприемат“, отбеляза бившият директор на НИМХ Христомир Бозов. БГНЕС припомня, че Българската академия на науките изпрати официална позиция до медиите, че се оттегля от участието си в Споразумението за НИМХ. Причината, според БАН, са \"противоконституционни параграфи в Бюджет 2019\". Според учените залегналите текстове в проектобюджета за 2019 година противоречат на подписаното на 18 септември 2018 г. споразумение между БАН, НИМХ, Националния браншов синдикат „Висше образование и наука” при КНСБ и МОН, а също така са в разрез с постигнатите договорки, потвърдени пред Общото събрание на БАН. В писмо от ръководството на Академията до министъра на образованието и науката Красимир Вълчев се казва, че от БАН считат за противоконституционно НИМХ да се прехвърли като юридическо лице към образователното министерство. От там призоваха Красимир Вълчев да предприеме спешни действия за отпадане на въпросните параграфи от Бюджет 2019 г. /БГНЕС", "date": "2018.10.31", "title": "Вълчев: Изненадани сме от решението на БАН"}
{"url": "https://www.novinite.bg/articles/166699/Prokuraturata-poiska-postoyanen-arest-za-Petar-Haralampiev", "text": "Прокуратурата поиска постоянен арест за председателя на Агенцията за българите в чужбина Петър Харалампиев и за главния секретар Красимир Томов.Според държавното обвинение престъпната схема за подкупи, срещу които се издават удостоверения за български произход, е започнала да действа още от юли миналата година, когато Харалампиев е оглавил агенцията.Сумите, които са искани от кандидатите за гражданство, били между 5 и 8 000 евро. По-малката сума била за тези, които имат български произход и документите им трябва да се придвижат по-бързо, а по-голямата - за тези, които нямат български произход, но трябва да докажат такъв.Парите се събирали от посредници, които ги предавали директно на Харалампиев или Томов.", "date": "2018.10.31", "title": "Прокуратурата поиска постоянен арест за Петър Харалампиев"}
{"url": "https://www.novinite.bg/articles/166680/BSP-Nyama-da-se-registrirame-v-Narodnoto-sabranie-dokato-ne-poluchim-ostavkata-na-Valeri-Simeonov", "text": "Няма да се регистрираме в Народното събрание докато не получим оставката на Валери Симеонов, заяви в кулоарите на парламента народният представител от „БСП за България“ Крум Зарков, предаде репортер на БГНЕС. „Майките на деца с увреждания още са навън. Тази палатка ни напомня, че не сме свършили работата си. Единственото, което се случи за последните месеци е, че те добавиха още едно свое искане – оставката на Валери Симеонов. Ние се солидаризираме с това искане“, категоричен е Зарков. „Още повече, че той отговаря и за Държавната агенция за българите в чужбина, където избухва поредният за това управляващо мнозинство корупционен скандал и е време той да отстъпи поста си“, допълни още той. Зарков поясни, че днешното решение на БСП да не се регистрират в пленарна зала, заради което заседанието на парламента започна с час закъснение, не е съгласувано с колегите им ДПС, които направиха същото. „Това е решение, което взехме на парламентарна група снощи. Ние няма да се регистрираме в началото на нито едно пленарно заседание, докато Валери Симеонов не си подаде оставката“, поясни той. От БСП настояват още за задълбочено разследване на корупционната схема в ДАБЧ, но не само на конкретните заподозрени, но и на всички техни политически връзки и евентуални покровителства. „Спрямо това разследване ще заемем нашите позиции“, допълни още народният представител.", "date": "2018.10.31", "title": "БСП: Няма да се регистрираме в Народното събрание докато не получим оставката на Валери Симеонов"}
{"url": "https://www.novinite.bg/articles/166700/Maya-Manolova-predupredi-za-zasegnati-prava-v-zakonoproektite-za-darjavniya-byudjet", "text": "Омбудсманът Мая Манолова внесе в Народното събрание отрицателни становища по предлаганите от Министерския съвет законопроекти за държавния бюджет – тук: http://www.ombudsman.bg/pictures/stanovishte-ZDB.pdf и държавното обществено осигуряване за 2019 г., в които се засягат социално- икономически права на гражданите – тук: http://www.ombudsman.bg/pictures/Stanovishte_ombudsman_po_ZBDOO_2019_g__31 _10_2018_g_.pdf Ден по-рано Манолова отново в становище до парламента заяви и острата си позиция по проектобюджета на Националната здравноосигурителна каса –тук: http://www.ombudsman.bg/pictures/STAN_NZOK2019.pdf .„Като омбудсман, призван да насърчава и защитава правата и свободите на гражданите, застъпвам позицията, че при обсъждане и приемане на бюджетните закони следва да се съблюдават принципите за предвидимост и откритост, както и да не се допуска приемане на нормативни разпоредби, ограничаващи и нарушаващи граждански права“, пише Мая Манолова в становищата си. Тя акцентира, че въпреки демографската криза няма промяна в средномесечния доход по Закона за семейните помощи за деца - 450 лв. и в размерите на месечните помощи за деца, при отглеждане на близнаци, на еднократната помощ при бременност и при раждане, което не стимулира раждаемостта у нас. „В същото време е предвидено увеличение на минималния размер на основната заплата на 560 лв. от 1 януари 2019 г., повишена е линията на бедността на 348 лв., а и чувствително е намаляла покупателната способност на гражданите. Нито един от тези фактори не е взет предвид при оставения непроменен размер на горните плащания“, допълва омбудсманът. Според Манолова в бюджета за 2019 г. месечната помощ за децата - сираци, отпускана в случаите, когато не отговарят на условията за получаване на наследствена пенсия, е в размер едва на 115 лв., което е крайно недостатъчно. „Образованието е един от приоритетите на бюджетния закон за 2019 г. Средствата от държавния бюджет основно са насочени към финансиране на системата, съгласно Закона за предучилищното и училищното образование, както и към финансиране на обучението на студенти и докторанти, определено въз основа на комплексната оценка на качеството на обучение.Не са предвидени обаче повече средства за обезпечаване на необходимия брой специалисти във всяко училище, работещи по проблемите на приобщаващото образование с деца със специални образователни потребности. Също така не се предвижда държавно субсидиране на таксите за детски градини или премахването им за гражданите“, подчертава още общественият защитник. В становището си тя обръща внимание, че на общините се възлагат все повече допълнителни ангажименти, които обаче остават финансово необезпечени в бюджета на държавата за следващата година. Манолова е силно обезпокоена от опита, чрез бюджетните закони, в противоречие с действащата нормативна уредба, да се изменят други закони, които имат пряко отношение към живота на българските граждани. Редът за изработване на проекти на нормативни актове е разписан в Закона за нормативните актове, който регламентира необходимостта от извършване на предварителна оценка на въздействието и обществено обсъждане на нормативния акт. „Добре е, че за приоритетните сектори - социална политика, образование, политика по доходите - се отпускат повече средства, но това би следвало да става чрез програмно бюджетиране, т.е. да е ясно какви са целите и очаквания ефект“, посочва още общественият защитник. Тя отбелязва, че в проекта на Закона за ДОО се отменя заложеното в действащото законодателство отпадане на максималния размер на получаваните една или повече пенсии, което засяга правата на голяма част от вече придобилите право на пенсия български граждани. Тази група хора отлагаха пенсионирането си за периода след 1 януари 2019 г., защото след тази дата няма да има максимален размер от пенсиите. Друг акцент в становището на омбудсмана по ДОО е предвиденото увеличение на размера на най-ниските пенсии с 5,7%, което реално, според Манолова, няма да доведе до съществени промени в живота на пенсионерите, а дори напротив, с тази малка стъпка ще продължи да се задълбочава и увеличава разликата между най-ниските и най-високите пенсии. По този начин броят на пенсионерите с пенсии под линията на бедността ще продължи да нараства, още повече, че с минималния размер на пенсиите е обвързан и размерът на пенсиите за инвалидност. „Увеличаването на осигурителния доход за земеделските стопани и тютюнопроизводителите от 350 лв. на 560 лв., също не е разчетено с възможностите на българския земеделски производител и получаваните от него приходи, и при вземането на това решение не става ясно кое налага това увеличение, нито критерия за конкретната сума, на който той е променен.“, подчертава още Мая Манолова. Според нея в проекта на ЗБДОО е предвидено месечният размер на изплащаните от Фонда за гарантирани вземания суми за 2019 г. да бъдат в размер на 1 400 лв. Този размер на гарантираните плащания обаче неправомерно ограничава правата на служителите със заплати над тази сума. Омбудсманът изрази становището си и по предложенията на Асоциацията на индустриалния капитал в България, които са против увеличаването на минималната работна заплата, запазването на „клас прослужено време“, увеличаването на заплатите в бюджетния сектор с 10%, повишаването на максималния осигурителен доход, запазване на 410 дни отпуск за бременност и раждане и други социални права и стимули за гражданите. Тя е категорично против така направените предложения, които не са в интерес на хората. „Като национален омбудсман не мога да приема гражданите да бъдат лишени от възможност да изразят мнение и направят предложения по важни за всеки въпроси. В тази връзка, предлагам на Народното събрание да обсъди предложените законопроекти относно бюджета за 2019 година и да разгледа всички останали предложения за промени в други закони отделно, съобразно предвидения в Конституцията и законите ред за това, след извършване на предварителните оценки и обществено обсъждане“, пише в заключение омбудсманът. Тя изразява надежда, че при разглеждането и гласуването на законопроектите народните представители ще съобразят изложените в становищата аргументи и мотиви и няма да допуснат със Закона за държавния бюджет и Закона за бюджета на държавното обществено осигуряване за 2019 г., да се създадат предпоставки за нарушаване на граждански права.", "date": "2018.10.31", "title": "Мая Манолова предупреди за засегнати права в законопроектите за държавния бюджет"}
{"url": "https://www.novinite.bg/articles/166697/Zakonat-za-kibersigurnostta-e-okonchatelno-priet", "text": "Парламентът прие окончателно Закона за киберсигурността. С него се създава Национално единно звено за контакт, както и национален екип за реакция при инциденти в киберсигурността. Консултативен Съвет по киберсигурност към Министерски съвет ще координира действията на институциите. Въвеждат се изисквания, на които операторите и доставчици на цифрови услуги трябва да отговарят, така че да гарантират сигурност на своите мрежи и информационни системи. Мнозинството отхвърли предложението на БСП президентът като върховен главнокомандващ да ръководи Съвета по киберсигурност. Народното събрание окончателно гласува и промените в Закона за авторското право и сродните му права. С поправките се въвеждат нови възможности за свободно използване на писмени произведения от незрящи хора или такива с  физически увреждания. ", "date": "2018.10.31", "title": "Законът за киберсигурността е окончателно приет"}
{"url": "https://www.novinite.bg/articles/166662/Izticha-srokat-za-razrabotka-na-procedurata-za-izbor-na-strategicheski-investitor-za-AEC-Belene", "text": "Днес изтича срокът, който парламентът даде на енергийния министър Теменужка Петкова да разработи процедурата за избор на стратегически инвеститор на АЕЦ \"Белене\". Тя трябва да предложи и възможности за структурирането на проекта. В решението на Народното събрание от началото юни е записано, че трябва да се търси възможност за изграждане на АЕЦ \"Белене\" съвместно със стратегически инвеститор на пазарен принцип и без предоставяне на държавна гаранция.До момента Теменужка Петкова не е обявила начина, по който ще се търси кой да построи съоръжението. Наскоро,при посещението си в Москва тя потвърди, че до края на годината ще бъде обявен търг за избор на инвеститор за централата.Според  Антон Иванов от Българския енергиен и минен форум обявяването на търг на този етап е неприложимо:\"Защото, за да се обяви търг, трябва да има изключително ясна рамка за търгувания обект, а за момента ние нямаме ясна рамка. Смятам, че това ще бъде една по-скоро многостъпкова процедура, която ще върви през искане на писма за намерения, след това формиране на преговорен екип. който да води преговори с инвеститори, които са проявили интерес, и формиране най-накрая на предложения, които да бъдат остойностявани.\" Анализаторът от Центъра за изследване на демокрацията Руслан Стефанов смята, че това решение на парламента има основно политически смисъл.Повечето сериозни инвеститори вече обявиха, че централата може да бъде построена само с държавни гаранции, каквито ние не предвиждаме да дадем, каза той.„Това наистина го лишава от реално някакъв друг смисъл, освен този политически, т.е. това да е една дъвка, която да продължим да си говорим за нея…Всички сериозни инвеститори, включително руските и китайските инвеститори, които бяха обявени като най-сериозни, обявиха, че този начин, този модел просто няма как да сработи“, добави Руслан Стефанов.", "date": "2018.10.31", "title": "Изтича срокът за разработка на процедурата за избор на стратегически инвеститор за АЕЦ \"Белене\""}
{"url": "https://www.novinite.bg/articles/166671/Krum-Zarkov-Nyama-da-se-registrirame-v-NS-dokato-Valeri-Simeonov-ne-podade-ostavka", "text": "„Майките на децата с увреждания още са навън. Тази палатка ни напомня, че не сме свършили работата си. Единственото, което се случи за последните месеци,  е че те добавиха още едно свое искане – оставката на Валери Симеонов. Ние се солидаризираме с това искане и няма да се регистрираме в НС, докато не получим неговата оставка“ Това заяви пред медиите в парламента зам.-председателят на ПГ на „БСП за България“ Крум Зарков. Той изтъкна, че Валери Симеонов отговаря и за Държавната агенция за българите в чужбина, където  избухна поредният корупционен скандал. „Твърде много се събра и е време той да отстъпи поста си“, категоричен бе социалистът. Крум Зарков коментира, че БСП настоява за дълбочинно разследване по случая с агенцията, не само на конкретните заподозрени, но и на всички техни политически връзки и евентуални покровителства.", "date": "2018.10.31", "title": "Крум Зарков: Няма да се регистрираме в НС, докато Валери Симеонов не подаде оставка"}
{"url": "https://www.novinite.bg/articles/166655/Spirat-dvijenieto-po-otsechka-ot-metroto-v-Sofiya-prez-uikenda", "text": "Кметът на София Йорданка Фандъкова ще направи инспекция на проекта за разширение на третия лъч на метрото.Изграждането му ще затрудни движението през уикенда. Тогава ще бъде спряно движението на влаковете между метростанциите ”Сердика” и „Стадион „Васил Левски”. В участъка ще бъде организирана заместваща автобусна линия. ", "date": "2018.10.31", "title": "Спират движението по отсечка от метрото в София през уикенда"}
{"url": "https://www.novinite.bg/articles/166695/NS-gleda-na-vtoro-chetene-Zakona-za-kibersigurnost", "text": "\r\nДепутатите одобриха дефиниция за това що е киберсигурност. Записаха в закона, че е част от националната сигурност и въведоха изисквания, на които операторите и доставчици на цифрови услуги трябва да отговарят. А единственият спор между опозиция и управляващи се появи по казуса отнемат ли се правомощия на президента.\r\nСпоред депутата от БСП Славчо Велков това се случва за сметка на нови правомощия, които получава вицепремиерът с ресор отбрана, който ще ръководи Консултативния съвет по киберсигурност към МС. Според Цветан Цветанов президентът не е изключен от процеса на вземане на решения:\r\n\"Президентът може да участва, когато прецени или пък неговият представител да му докладва всичко това, което се обсъжда или което се прави\".\r\nС окончателно приемане на Закона за киберсигурност започна работата си парламентът днес. С него се регламентира създаването на условия за изграждане на система за превенция и борба с кибератаките.\r\nВ закона са заложени мерки срещу инциденти, които причиняват големи икономически вреди и подкопават доверието на потребителите. Въвеждат се изисквания за сигурност, на които операторите и доставчици на цифрови услуги трябва да отговарят.  Създава се Национално единно звено за контакт, както и национален екип за реакция при инциденти в киберсигурността. \r\nВ мотивите към законопроекта е записано, че той е изготвен в изпълнение на ангажиментите на България като държава членка на Европейския съюз да въведе в националното си законодателство разпоредби на директива относно мерки за високо общо ниво на сигурност на мрежите и информационните системи в съюза.\r\nВ програмата на депутатите е включено и обсъждане на  второ четене на промени в Закона за авторското право и сродните му права. С тях се въвеждат нови възможности за свободно използване на писмени произведения от незрящи лица или лица с физически увреждания. Допуска се изготвянето на копия в алтернативен формат, достъпен за хората с увреждания - Брайлов и едър шрифт, адаптирана електронна книга, звукозапис на съдържанието на писмено произведение (аудиокнига), радиопредаване и други.\r\n", "date": "2018.10.31", "title": "НС гледа на второ четене Закона за киберсигурност"}
{"url": "https://www.novinite.bg/articles/166663/Biser-Petkov-predstavya-Zakona-za-socialnite-uslugi-v-parlamenta", "text": "Социалният министър Бисер Петков ще представи пред депутатите от ресорната парламентарна комисия основните моменти в проекта на Закон за социалните услуги. Това е третият закон, за чието приемане настояват протестиращите майки на деца с увреждания от инициативата \"Системата ни убива\", наред със Закона за хората с увреждания и Закона за личната помощ. Проектозаконът за социалните услуги е на етап обществено обсъждане, което трябва да приключи на 15 ноември. Той урежда предоставянето, ползването, финансирането, качеството и контрола на социалните услуги в България. Регламентирани са 10 вида основни социални услуги, като асистентската подкрепа е една от тях - дефинира се  съдържането на тази подкрепа, определят се функциите на асистента и на общината, когато услугата се финансира от държавния и общинския бюджет.В закона се регламентирани т.нар. заместваща грижа, уредена като подкрепа за лица, полагащи грижа за зависими членове на семейството. Създава се възможност за ползване на общодостъпни социални услуги от всички, а не само от уязвими групи. Въвежда се планиране на услугите на национално ниво на услугите, финансирани от държавния бюджет. Определят се доставчиците на социални услуги, като държавата отпада от сегашния кръг доставчици. Създава се и Агенция за качеството на социалните услуги. И тази вечер майки на деца с увреждания и подкрепящи ги граждани се очаква да съберат пред Министерския съвет с искане за оставката на вицепремиера Валери Симеонов. ", "date": "2018.10.31", "title": "Бисер Петков представя Закона за социалните услуги в парламента"}
