{"url": "https://www.novinite.bg/articles/168844/BDJ-osiguryava-15-400-dopalnitelni-mesta-za-predstoyashtite-Koledni-i-Novogodishni-praznici", "text": "БДЖ-Пътнически превози\" ЕООД ще осигури 15 400 допълнителни места за предстоящите Коледни и Новогодишни празници. За тази цел ще бъдат увеличени с допълнителни вагони съставите на някои влакове, които пътуват по основните направления в страната, съобщиха от превозвача, предаде БТА.От утре, 21 декември, до 2 януари включително, с увеличени състави ще пътуват някои влакове по следните маршрути: София-Варна-София;София-Бургас-София;София-Пловдив-София; София-Свиленград-София; София-Стара Загора-София; София-Горна Оряховица - София; София - Русе - София; София - Лом - София; София-Видин-София; София-Благоевград-София; София-Кулата-София; София-Петрич-София; Пловдив-Варна-Пловдив; Септември-Добринище-Септември.\"БДЖ-Пътнически превози\" ЕООД напомня на своите клиенти, че при покупка на билети за отиване и връщане, могат да ползват от 10 до 30 на сто намаление от редовната цена в зависимост от различните търговски оферти на дружеството, предаде БТА.Клиентите на националния железопътен превозвач могат да получат подробна информация за разписанията на влаковете от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200. ", "date": "2018.12.21", "title": "БДЖ осигурява 15 400 допълнителни места за предстоящите Коледни и Новогодишни празници"}
{"url": "https://www.novinite.bg/articles/168854/Deputatite-izlyazoha-v-koledna-vakanciya-do-10-yanuari", "text": "Депутатите излязоха в коледна ваканция до 10 януари, както е записано в правилника на Народното събрание. Следващото заседание ще бъде на 11 януари (петък) 2019 г. от 9.00 часа. Председателят на парламента Цвета Караянчева пожела светли коледни празници и щастлива Нова година.", "date": "2018.12.21", "title": "Депутатите излязоха в коледна ваканция до 10 януари"}
{"url": "https://www.novinite.bg/articles/168857/Karadaja-Lideri-kato-Dogan-se-rajdat-vednaj-na-100-g", "text": "Председателят на ДПС Мустафа Карадайъ посочи, че всяка година речите на Ахмед Доган се очакват от обществото и това е разбираемо. Той настоя и че лидери като Доган се раждат веднъж на 100 години.Повод за коментара му стана словото на почетния лидер на движението, според който не трябва да има предсрочни избори, но България се нуждае от програмен кабинет.\"Личности като г-н Доган, лидери, на 100 години веднъж се раждат. Като държава имаме нужда от такива лидери\", настоя Карадайъ.Той уточни, че от движението неведнъж са говорили за предсрочни избори, но са добавяли, че и след тях нищо няма да се промени особено.Карадайъ добави и че от ДПС работят сериозно върху програма за ускорено догонващо развитие на страната.Лидерът на ДПС коментира и упреците на Патриотите, че е имало тежка сделка между ГЕРБ и ДПС за Закона за вероизповеданията и че техните промени не са били приети.\"Мисля, че националистите малко преекспонираха темата, но ние патриотите и национално отговорните партии направихме голяма крачка с приемането на закона за вероизповеданията\", заключи Карадайъ.", "date": "2018.12.21", "title": "Карадайъ: Лидери като Доган се раждат веднъж на 100 г."}
{"url": "https://www.novinite.bg/articles/168845/Evangelisti-pred-NS-Ne-ni-prechete-ne-iskame-i-pari-ot-haznata", "text": "Не на протест, а за молитва се събраха десетки евангелисти пред сградата на парламента. Целта им е да призоват Бог да ръководи дебата на депутатите, които обсъждат днес на второ четене промените в Закона за вероизповеданията.За разлика от католическата и протестантската църкви, които се обявиха против идеята да отпадне държавното финансиране за вероизповеданията, към които се числят по-малко от 1% от българите, евангелистите не искат пари от хазната.\"Финансирането не е проблемът, ние не искаме пари, според нас държавата не би трябвало да се меси в църквите, всяка една би трябвало да се издържа сама\", обясни пред Dnes.bg зам.-председателят на Обединени евангелски църкви Владимир Райчинов.Според него обаче депутатите не трябва да приемат забраната всички вероизповедания с под 1% поддръжници да откриват духовни училища.Евангелските църкви са и против забраната да се признават дипломи на свещенослужители завършили в чужбина, както и филтрирането на всички дарения от чужбина чрез Дирекцията по вероизповеданията.\"Чисто като философия разделянето под 1% и над е дискриминационно, няма обосновка защо е точно този процент, а и се използват данни от преброяването от 2011 г., което е било доброволно и хората не се знаели, че то ще се използва за такава цел\", обясни Райчинов.Освен това по презумция се вменявало, че всички вероизповедания с под 1% поддръжници представлявали терористична заплаха.\"Дирекцията за вероизповеданията се натоварва да следи за терористична заплаха без да има капацитет, правомощия и да има насоки как се прави това\", поясни Райчинов.Евангелските църкви недоволстват и срещу ограничението свещеници от чужбина да извършват свещенослужения без да имат разрешение от дирекцията и да си придружени от български свещенослужител.Забраната за извършване на богослужения, извън местата предназначени за това също, е абсурдна, смятат те.Това би означавало да се ограничи и православната църква и свещените да не могат да отслужват опело на гробища, освещаване на дом и офис.\"Налагането на минималната бройка от 3000 души, за да се регистрира ново вероизповедние също е нелепо, защото по Конституция сдружаването е свободно право на всеки и хората. За партия искат 500 души, а за вероизповедание искат 3000\", каза още Райчинов.Въпреки всичко той увери, че евангелистите не искат оставки.", "date": "2018.12.21", "title": "Евангелисти пред НС: Не ни пречете, не искаме и пари от хазната!"}
{"url": "https://www.novinite.bg/articles/168846/Noviyat-direktor-na-SDVR-e-Georgi-Hadjiev", "text": "Новият директор на СДВР е Георги Хаджиев. Той е досегашен ръководител на областната дирекция на МВР в Стара Загора. Това потвърди заместник-министърът на вътрешните работи Стефан Балабанов по време на брифинг в Главна дирекция \"Национална полиция\" във връзка с мерките предприети от полицията за предстоящите празници. По думите на зам.-министъра Хаджиев има добър оперативен опит и е прекрасен ръководител. Според него той ще се справи отлично с новата длъжност.", "date": "2018.12.21", "title": "Новият директор на СДВР е Георги Хаджиев"}
{"url": "https://www.novinite.bg/articles/168842/Kaloyan-Pargov-BSP-e-vav-vazhod", "text": "Миналата година си пожелахме 2018-а да бъде година на възход, година на трупане на доверие и набиране на подкрепа за БСП - не само в София, но и в цялата страна. И го постигнахме. Завършваме годината с възходящ тренд. Вече сме с изравнена електорална подкрепа с ГЕРБ, макар някои социолози да се опитват да неглижират този резултат. Видимо БСП е във възход. И това се дължи на всички Вас, на всички членове и симпатизанти, на всички народни представители, на всички общински съветници, които през тази година неуморно работиха за тази подкрепа. Това каза лидерът на БСП – София Калоян Паргов по време на среща с  актива на софийската организация. В събитието взе участие и председателят на НС на БСП Корнелия Нинова.„Трябва да отбележим, че софийската организация продължава да има водеща роля в партията. Тук е събрана немалка част от големия интелектуален потенциал на БСП, няколко поколения социалисти, които са работили, работят и ще работят за доброто на  България и София“, категоричен бе Паргов.Той пожела следващата година да бъде успешна в политически и партиен план за БСП. „Това зависи от всички нас - да удвоим, да утроим нашите усилия, защото целта е ясна - да постигнем победен резултат на изборите за Европейски парламент, който да бъде отправна точка за успех на местните избори - да имаме кмет на София, районни кметове и най-голямата група в Столичния общински съвет, и предпоставка за предсрочни парламентарни избори“, заяви председателят на БСП – София и допълни: „И най-важното -  премиер на Република България, защото по всичко личи, че догодина ще гласуваме три пъти“.„Нека през следващата година да бъдем позитивни, доброто да лъха от нас и от нашите послания, да разтворим широко ветрилото - да потърсим и спечелим онази подкрепа, която ще ни донесе победата. Защото България го заслужава, София също го заслужава. София може да бъде различна, България може да бъде различна.  Ние предлагаме точно това - нов, различен модел на управление, в който справедливостта и солидарността ще бъдат на първо място, изразени от нашите представители и в местен, и в национален план“, каза в заключение Калоян Паргов.  ", "date": "2018.12.21", "title": "Калоян Паргов: БСП е във възход"}
{"url": "https://www.novinite.bg/articles/168848/25-mladeji-poluchiha-ednokratna-finansova-pomosht-ot-iniciativata-na-prezidenta-Podkrepi-edna-mechta", "text": "Тази година за първи път право на финансова подкрепа от президентската инициатива имаха учениците, настанени в социални услуги, които са завършили 11 клас с отличен успех. Администрацията на Президента взе решение за тази промяна в Правилата за получаване на помощта, за да насърчи мотивацията за учене още в 12 клас. 8 ученици  получиха финансова помощ в размер на 1500 лева, като 5 от тях са настанени в приемни семейства.  Еднократното подпомагане за студентите е в размер на 3012, 90 лева. 17 младежи от инициативата „Подкрепи една мечта“ продължават образованието си във висши училища или колежи. Традиционно по-голямата част от тях избират обучение в специалности, които ще ги подготвят за бъдещата им реализация в социалната сфера. Сред студентите, които получиха финансова подкрепа от президентската инициатива са 6 младежи със зрителни нарушения.    По време на дарителската кампания беше събрана сумата от 73 250 лева, като от тях 10 030,70 лева бяха изразходвани за финансиране на абитуриентския бал. Остатъкът от 63 219,30 лева беше разпределен във вид на еднократна финансова помощ за студентите и учениците с отличен успех от инициативата.", "date": "2018.12.21", "title": "25 младежи получиха еднократна финансова помощ от инициативата на президента „Подкрепи една мечта“"}
{"url": "https://www.novinite.bg/articles/168839/Borisov-na-poseshtenie-v-Belgrad", "text": "Премиерът Бойко Борисов ще бъде на посещение в Белград, където ще участва в Четиристранната среща на високо равнище между България, Гърция, Румъния и Сърбия, съобщиха от пресслужбата на кабинета. На 21 и 22 декември премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят общите проекти в сферите на транспорта, инфраструктурата и енергетиката, развитието на икономическото сътрудничество, укрепването на регионалната стабилност и подкрепата за интеграцията на държавите в региона, уточниха от МС. В делегацията на министър-председателя в Белград ще бъде министърът на младежта и спорта Красен Кралев, който ще участва в Четиристранна среща на министрите на спорта и ръководителите на футболните федерации на България, Гърция, Румъния и Сърбия. Те ще обсъждат практически въпроси, свързани с лансирането на обща кандидатура за домакинство на Мондиала през 2030 г., се посочва в съобщението.", "date": "2018.12.21", "title": "Борисов на посещение в Белград"}
{"url": "https://www.novinite.bg/articles/168851/Deca-na-zaginali-policai-ot-Sliven-poluchiha-podaraci-ot-Nacionalnata-blagotvoritelna-kampniya-na-MVR", "text": "„За 15-а поредна година отдаваме почит към нашите колеги, загинали или пострадали при изпълнение на служебните си задължения. Полицейската професия е отговорна и изпълнена с рискове. Нашите семейства са тези, които ни подкрепят и на които липсваме най-много докато изпълняваме нашия дълг. Затова за мен е чест да подкрепя децата на нашите колеги, отдали живота си в служба на обществото. Искрено се надявам , че благотворителната инициатива на МВР ще направи празника по-щастлив.” С тези думи старши комисар Димитър Величков се обърна към децата на загинали служители на ОДМВР-Сливен. Той прие днес в кабинета си Вероника Колева и Станислав Донев, разговаря с тях и раздаде подаръци от Националната благотворителна кампания. Децата получиха парични и предметни подаръци от „Технополис” и „Практикер” на стойност 750 лева и ваучери от „Билла-България” за 150 лева.Средствата в кампанията се набират целогодишно по банков път, чрез номера 1866 и 0900 5 1866 за всички мобилни оператори и от служители на МВР, които отделят от заплатите си всеки месец сума за благотворителната инициатива. Цената на краткото съобщение е 1 лв. (без ДДС), а на гласовото обаждане - 0.99 лв. /без ДДС/. Средства могат да се прeвеждат и по транзитна банкова сметка с IBAN: BG66BNBG96613100146501, BIC: BNBGBGSD, Българска Народна Банка, Централно управление.", "date": "2018.12.21", "title": "Деца на загинали полицаи от Сливен получиха подаръци от Националната благотворителна кампния на МВР"}
{"url": "https://www.novinite.bg/articles/168850/Vraca-montira-podzemni-kontejneri-za-smet", "text": "Враца ще заложи на събирането на отпадъци в контейнери под земята, това обяви заместник кметът Мария Попова. Модерните и екологични съоръжения ще бъдат монтирани на местата, където има най-голямо натрупване на контейнери тип “бобър”, тъй като сегашните заемат повече място и загрозяват района.„Планираме поставянето на подземни съдове за сметосъбиране, с три пъти по-голям капацитет от този на съдовете „бобър“, коментира Попова.Заместник-кметът Мария Попова представи  и проекта за изграждане на инсталации за разделно събиране на зелените отпадъци, като идеята за изграждане на компостер ще бъде развита през 2019 г.Кметът Калин Каменов допълни, че общинската управа върви стъпка по стъпка към главната цел - Враца да се превърне в зелен град, но за това е нужна и промяна в съзнанието на врачани.", "date": "2018.12.21", "title": "Враца монтира подземни контейнери за смет"}
{"url": "https://www.novinite.bg/articles/168847/Mariyana-Nikolova-i-ministar-Biser-Petkov-posetiha-doma-za-vazrastni-hora-v-kvartal-Gorna-banya", "text": "Заместник-министър председателят по икономическата и демографската политика Марияна Николова и министърът на труда и социалната политика Бисер Петков посетиха дом за възрастни хора в квартал Горна Баня. Двамата разговаряха с живущите в дома както и с екипа, който се грижи за тях. Вицепремиерът Николова изрази удовлетворение от работата на персонала за милосърдието и грижите, които полага за живущите в дома. \"Тук сме защото сме призвани да се грижим както за децата така и за нашите майки и бащи. Най-важното в този процес е да съхраним достойнството на старите хора.“ каза заместник-министър председателят. Тя пожела здраве, уют и хората да се чувстват добре в домашна обстановка. Министър Петков също поздрави възрастните хора с наближаващите празници. „Вие сте сребърният капитал на България. Министерството на труда и социалната политика ще продължи да разработва мерки за поощряване на активния живот на възрастните хора, за да може техният потенциал да се използва пълноценно“, каза министър Петков. „Чрез новото законодателство в областта на социалните услуги ще се създадат възможности за по-добри условия, качествени грижи и по-пълноценен живот на потребителите на домовете за стари хора. Те няма да се закриват и ще продължат да функционират в бъдеще като социална услуга“, добави министър Петков.", "date": "2018.12.21", "title": "Марияна Николова и министър Бисер Петков посетиха дома за възрастни хора  в квартал Горна баня"}
{"url": "https://www.novinite.bg/articles/168843/Borisov-shte-obsajda-Balkanskoto-domakinstvo-na-Mondial-2030-v-Belgrad", "text": "Премиерът Бойко Борисов ще бъде на посещение в Белград, където ще участва в Четиристранната среща на високо равнище между България, Гърция, Румъния и Сърбия.На 21 и 22 декември премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят общите проекти в сферите на транспорта, инфраструктурата и енергетиката, развитието на икономическото сътрудничество, укрепването на регионалната стабилност и подкрепата за интеграцията на държавите в региона.В делегацията на министър-председателя в Белград ще бъде министърът на младежта и спорта Красен Кралев, който ще участва в Четиристранна среща на министрите на спорта и ръководителите на футболните федерации на България, Гърция, Румъния и Сърбия. Те ще обсъждат практически въпроси, свързани с лансирането на обща кандидатура за домакинство на Мондиала през 2030 г.", "date": "2018.12.21", "title": "Борисов ще обсъжда Балканското домакинство на Мондиал 2030 в Белград"}
{"url": "https://www.novinite.bg/articles/168830/BSP-predlaga-taksa-smet-za-sofiyanci-da-bade-namalena-s-10", "text": "Общинските съветници от БСП в СОС предлагат такса смет за софиянци през следващата година да бъде намалена с 10%. Това съобщи заместник-председателят на Комисията по финанси и бюджет от групата на социалистите Иван Таков.\"Има начин това да се случи. За последните 5 години Столична община е събрала от софиянци 115 милиона лева повече, отколкото е изразходвала за дейности по чистотата, обясни той. - Както е известно, парите, събирани от такса смет, може да бъдат разходвани единствено и само за дейности по чистотата. Управляващите в Столична община обаче не се съобразяват с това условие. По тази причина и миналата година, и тази предлагаме такса смет за столичани да бъде намалена с 10%. Аргументирахме се и със съвсем точни изчисления и сметки. Показахме нагледно, че това може да се случи. За да не харчат управляващите парите на софиянци от такса смет за други дейности, незнайно какви точно\".Иван Таков отбеляза, че за последните 10 години средствата за чистота в София са били увеличени с над 60%, но столицата в никакъв случай не е с 60% по-чиста. \"За 2019 година е планирана рекордна сума в план сметката за чистота - 206 милиона лева, коментира заместник-председателят на Комисията по финанси и бюджет към СОС. - Затова настояваме бюджетът за миене на улици в града да бъде чувствително завишен. Това има съвсем пряко отношение и с чистотата на въздуха - един много сериозен проблем за София, с който така и не могат да се справят управляващите\".Заместник-председателят на СОС от БСП Милка Христова изказа възмущение от факта, че столичният градоначалник Йорданка Фандъкова и заместник-кметът в ресор \"Финанси\" Дончо Барбалов не присъстваха на сесията днес, на която беше обсъждана и гласувана план сметката за чистотата.\"Явно те предпочетоха да събират овации покрай пускането на трамваите по ул. \"Граф Игнатиев\" и затова ги нямаше. Само предполагам, защото никой не счете за необходимо да обясни тяхното отсъствие от сесията, коментира Милка Христова. - Разбирам необходимостта от саниране на имиджа на Столична община след поредицата от неблагополучия с ремонта на ул. \"Граф Игнатиев\", но с колегите от групата на БСП не приемаме подобно отсъствие, когато на сесията се разглежда толкова важен за града доклад, като този с план сметката по чистотата. Ние не го подкрепихме. Една от причините за това е, че за поредна година такса смет за физически лица ще бъде определяна на база данъчна оценка на имота, а не на база количество произведен боклук. Това е изключително несправедливо. Оказва се, че сам човек, живеещ в голям апартамент, ще плаща по-висока такса смет отколкото многолюдно семейство в гарсониера\".Милка Христова добави, че с колегите й от БСП няма как да подкрепят план сметка, огромна част от средствата на която изтичат в така наречените \"външни оператори\". \"По наше настояване през 2016 година кметът Йорданка Фандъкова даде едно обещание, което така и не изпълни, а именно - Столична община да започне сама да организира дейностите по чистотата, по извозване и оползотворяване на отпадъците, припомни заместник-председателят на СОС от БСП. - В момента тази дейност се извършва основно от външни оператори, в чиито джобове традиционно изтича огромна част от събраните средства от такса смет от софиянци. В момента имаме едно общинско дружество - \"Чистота Искър\", което чисти само три района. От Столична община, без обществена поръчка, то получава 9 милиона лева. 7 милиона от тях това дружество ги дава на външен оператор, тъй като му е превъзложило да изпълнява дейности. При подобно отношение и политика, не може да очакваме парите да бъдат използвани ефективно и прозрачно. Затова сме категорични, че Столична община не трябва да аутсорсва тази изключително важна услуга, а е длъжна да създаде собствено общинско дружество или да укрепи съществуващото, за да извършва тези дейности\".", "date": "2018.12.21", "title": "БСП предлага такса смет за софиянци да бъде намалена с 10%"}
{"url": "https://www.novinite.bg/articles/168834/Dneven-horoskop-za-petak", "text": "След като сте стигнали до днешния ден, искате почивка, защото вече просто нямате сили за нищо. Много скоро ще се изморите да бездействате и ще искате да се върнете към обичайните си задължения, но днес просто трябва да си починете.Вашата помощ е изключително важна за вашите приятели и близки днес. Някой от тях ще бъде много зает днес и ще се нуждае от вас. Помогнете му, без да се колебаете, всичко добро се връща рано или късно. Бъдете по-наблюдателни от обикновено, не се знае от къде може да изскочи истината. Потърсете човек, който вижда света по различен начин, ще се допълвате страхотно и ще бъдете перфектен екип във всяко начинание. Вижте повече: ", "date": "2018.12.21", "title": "Дневен хороскоп за петък"}
{"url": "https://www.novinite.bg/articles/168852/Parlamentat-prie-okonchatelni-promeni-v-Zakona-za-veroizpovedaniyata", "text": "Държавата предоставя на БПЦ-Българска патриаршия, и регистрираните вероизповедания държавна субсидия на базата на резултатите от самоопределилите се лица към съответното вероизповедание при преброяването на населението по данни на НСИ. Това реши окончателно парламентът с промени в Закона за вероизповеданията.За вероизповеданията с повече от 1 на сто от самоопределилите се към него парите ща са в размер, определен за всяко вероизповедание, като за едно самоопределило се лице се предвижда не по-малък от 10 лв. За вероизповедание, на което е определена субсидия в по-малък размер от размера, който се полага съгласно определения критерий /не по-малко от 10 лв. на глас/ държавната субсидия не може да бъде по-малка от 15 млн. лв. Този и предходният текст скараха патриотите, от една страна, и ГЕРБ и ДПС, от друга. Обединените патриоти напуснаха пленарната зала след като техните искания бяха отхвърлени.НС прие за задграничните епархии или митрополии в диоцеза и юрисдикцията на БПЦ-Българска патриаршия, държавната субсидия да се предоставя в размери, одобрени ежегодно със Закона за държавния бюджет. Духовните училища от системата на предучилищното и училищното образование, както и висшите духовни училища, може да се финансират от регистрираното вероизповедание, по чието искане са открити. Финансирането е за издръжка на дейности по обучение, за стипендии на учениците, за ученици, настанени в общежитие и за поддръжка на материалната база. МОН чрез своя бюджет може да финансира и утвърдени от него образователни програми, които вероизповеданията да осъществяват извън училищната среда. Максималните размери на основните месечни заплати, които се изплащат от държавната субсидия на свещенослужителите и служителите на религиозните институции, с изключение на заплатите на лицата в ръководните органи на вероизповеданията, не могат да надвишават средната основна месечна заплата за педагогически специалист /за свещенослужителите/ и средномесечната заплата на наетите лица по трудово и служебно правоотношение в обществения сектор, съобразно данни на Националния статистически институт, за служителите в религиозни институции. Вероизповеданията могат да организират публична дейност и извън молитвените си домове като в тези случаи не могат да бъдат използвани технически средства или звукови устройства, служещи за увеличаване силата на звука, освен при провеждане на обществени прояви, празници и чествания. НС записа вероизповеданията да представят ежегодно до края на февруари на Дирекция \"Вероизповедания\" към Министерския съвет списък на молитвените домове, храмовете и манастирите, предназначени за публични религиозни обреди. Дирекцията създава и поддържа публичен регистър, в който се вписват молитвените домове, храмовете и манастирите. Не бе прието статут на юридическо лице да може да поиска само религиозна общност, в която участват най-малко 3000 физически лица, изповядващи съответната религия.Депутатите гласуваха в 7-дневен срок от регистрацията религиозната общност да уведомява Дирекция \"Вероизповедания\". Държавата и общините при възможност ще подпомагат изграждането на гробищни паркове на съответните вероизповедания чрез безвъзмездно предоставяне на поземлени имоти - държавна или общинска собственост, за тази цел.", "date": "2018.12.21", "title": "Парламентът прие окончателни промени в Закона за вероизповеданията"}
{"url": "https://www.novinite.bg/articles/168853/Prokuraturata-dade-na-sad-kmeta-na-s-Divotino-za-ukrivane-na-danaci", "text": "Прокуратурата даде на съд кмета на село Дивотино за укриване на данъци. Румен Сергиев ще бъде изправен пред Темида за това, че преди 10 години укрил данъци в размер на близо 834 000 лв., съобщиха от държавното обвинение. Това станало с много фалшиви документи, в които отразявал сделки, без те да са реално осъществени.Прокуратурата ще поиска постоянен арест за задържания за убийството на Десислава СтояноваСлед това, в декларации до НАП, 24 пъти подал неверни данни и по този начин ежемесечно намалявал размера на дължимия към фиска данък добавена стойност, както и дължимия за съответната година корпоративен данък.В продължение на три години - между 2008 и 2011 г., Сергиев бил едноличен собственик и управител на търговско дружество, занимаващо се с вътрешна и външна търговия, маркетингова, рекламна, издателска, туристическа, транспортна, строителна и селскостопанска дейност.", "date": "2018.12.21", "title": "Прокуратурата даде на съд кмета на с. Дивотино за укриване на данъци"}
{"url": "https://www.novinite.bg/articles/168840/Ninova-Dogan-postavya-pravilna-diagnoza-na-bolejkite-na-obshtestvoto-no-predlaga-greshno-lechenie", "text": "„Ахмед Доган поставя много правилна диагноза на болежките на българското общество, но предлага грешно лечение за тях”. Това каза председателят на НС на БСП Корнелия Нинова пред журналисти в парламента. Тя добави, че диагнозата, че бедността и неравенствата са проблем номер едно на обществото, икономиката не се развива с необходимите темпове, оттеглят се чуждестранни инвестиции - е правилна и тя съвпада с тази на левицата. „Предложението за лечение – програмно правителство, в което да участват всички представени в парламента партии, за нас е невъзможна формула и има две причини за това”, каза още Нинова. Лидерът на левицата заяви, че едната е, че този парламент е с изчерпано доверие и най-ниска подкрепа в обществото. „Когато имаш такова ниско доверие, няма как да излезеш с програма за развитие на България. Изходът от ситуацията е предсрочни избори и нов кредит на доверие от народа. Втората причина за невъзможност на това, което предлага г-н Доган е, че не може на една маса да седнат патриоти и ДПС, ние и ГЕРБ, и Марешки, като добавка на всичко”, заяви Нинова. Тя каза още, че това е политически и личностно несъвместим проект заради тежките противоречия, които партиите в парламента имат в своите програми, както и междуличностните конфликти при управляващите.", "date": "2018.12.21", "title": "Нинова: Доган поставя правилна диагноза на болежките на обществото, но предлага грешно лечение"}
{"url": "https://www.novinite.bg/articles/168829/KAT-vadi-cyalata-tehnika-za-kontrol-na-skorostta-na-kolite-predi-golyamoto-patuvane", "text": "КАТ предприема редица мерки за обезпечаването на гражданите по време на празниците, каза на извънреден брифинг инспектор Петър Соколов. Мерките започват още от днес.   След 14 часа на територията на столицата ще бъде организирана операция за подпомагане на извозване на трафика от града. По същото време ще има разположени автопатрули по цялата републиканска мрежа.  Ще спрат и всички ремонти по по АМ\" Тракия\". В празничните дни частично ще приключат и ремонтните дейности по магистрала \"Хемус\".  От Агенция \"Пътна инфраструктура\" препоръчват на шофьорите преди да тръгнат на път да влязат в сайта им и да проверят за промени в движението. Започват и засилени проверки за водачи, които карат без книжки и шофьори, употребили алкохол или наркотици.  Инспектор Соколов заяви, че ако времето позволява ще извадят цялата техника за контрол на скоростта. Тировете ще бъдат спирани на определени места в страната, за да се улесни снегопочистването при наличие на сняг. От КАТ информират, че още от сутрешните часове изходите от столицата са натоварени, като се очаква в следобедните часове трафикът в тези места да е по-интензивен, пише ", "date": "2018.12.21", "title": "КАТ вади цялата техника за контрол на скоростта на колите преди голямото пътуване"}
{"url": "https://www.novinite.bg/articles/168835/Osadiha-shestima-balgari-v-Shveciya-za-trafik-na-hora", "text": "Шестима българи бяха осъдени в Швеция за трафик на хора и изпратени в затвора, защото довели свои сънародници и ги накарали да просят, пише шведското англоезично издание \"Лоукъл\".Окръжният съд във Векшьо реши, че деветте жертви са били подложени на експлоатация, защото били принудени да просят в Южна Швеция. Ако не съберели достатъчно пари, \"работодателите\" им ги глобявали, малтретирали или им давали по-малко храна, уточнява в. „Монитор“.Освен това съдът реши, че пометнала бременна жена е станала жертва на физически тормоз. Няма достатъчно доказателства, че посегателствата са причина за загубата на плода, но в съдебното решение се подчертава, че нападението на бременна жена само по себе си е сериозно престъпление.Според съда някои от просяците са били вербувани с фалшиви обещания, използвайки факта, че някои от тях са живеели в мизерни условия. \"Като цяло съдът реши, че просяците са били експлоатирани по начин, поставящ ги в извънредна ситуация и че това е била целта на действията на извършителите\", се казва в решението.Вербуването на просяци не е престъпление в Швеция, но трафикът на хора е. Съдът реши, че шестимата българи са виновни в трафик на хора, а един човек беше признат за съучастник. Те получиха присъди от година и половина до пет години и половина, в зависимост от степента на участието си.Осми мъж, позволил на просяците да живея в неговия дом, беше оправдан по обвинението в помагачество. Двама от извършителите бяха признати за виновни и за нападения, а друг - за грабеж, освен присъдите за трафик на хора.Деветте просяци ще получат обезщетения от 20 000 до 65 000 крони (1952 до 6,344 евро).", "date": "2018.12.21", "title": "Осъдиха шестима българи в Швеция за трафик на хора"}
{"url": "https://www.novinite.bg/articles/168838/Plamen-Ivanov-e-noviyat-predsedatel-na-Byuroto-za-kontrol-na-SRS", "text": "Народното събрание избра председател, заместник-председател и членове на Националното бюро за контрол на специалните разузнавателни средства. За председател депутатите избраха Пламен Иванов, а за зам.-председател - Илко Желязков.Националното бюро е колегиален орган и се състои от петима членове, включително председател и заместник-председател, които се избират от Народното събрание за срок 5 години. За членове са избрани Илия Ганев, Огнян Атанасов, Огнян Стоичков Янакиев.След гласуването ръководството на Бюрото за СРС положи клетва в пленарна зала и подписаха клетвените си листове. ", "date": "2018.12.21", "title": "Пламен Иванов е новият председател на Бюрото за контрол на СРС"}
{"url": "https://www.novinite.bg/articles/168856/Burni-protesti-v-Barselona-Policiyata-izpolzva-salzotvoren-gaz", "text": "\r\nПолиция и просепаратистки настроени демонстранти влязоха в сблъсък в регионалната столица на Каталуния.\r\n\r\n\r\n\r\n\r\n\r\n\r\n", "date": "2018.12.21", "title": "Бурни протести в Барселона: Полицията използва сълзотворен газ"}
{"url": "https://www.novinite.bg/articles/168832/Zapochva-golyamoto-patuvane-po-praznicite", "text": "България - на път. Според очакванията само от София за празниците тръгват около 200 000 автомобила.Заради интензивния трафик от Пътната агенция ограничават движението на камиони над 12 тона през днешния и утрешния ден, както и на 1 януари. МВР пуска допълнителни екипи на КАТ по пътищата.\"Ако позволява метерологичната обстановка и там, където е необходимо, ще бъде извадена цялата налична техника за контрол на скоростния режим. Въвеждаме ограничение на движението на товарни автомобили над 12 тона по републиканската пътна мрежа. Такова ограничение се предвижда в последния почивен ден, 26 декември, както и на 1 януари след обяд\", каза инсп. Петър Соколов от Главна дирекция „Национална полиция”.\"Ако бъде влошена метерологичната обстановка с цел нормално почистване на пътните участъци, тези автомобили над 12 тона, ще бъдат спирани още в дълбочина, за да не могат да навлизат в участъците със затруднено движение\", заяви инспекторът.\"Не мога да се ангажирам с конкретна цифра, която автомобилите ще напуснат столицата. Очакваме движението да се натоварва допълнително и веднага ще започнем да насищаме с автопатрули, за да обезпачим безаварийното предвижване\", добави Соколов. Той посъветва шофьорите да се информират за състоянието на маршрута, по който ще пътуват. Това може да стане на сайта на АПИ, където информацията се подава своевременно. След това е добре да помислят за техническата изправност на автомобила – гуми, гориво, течност в чистачките, както и изправност на отоплителната система.Пътната агенция спира ремонтите по някои от основните пътни направления. На магистрала \"Тракия\" на една от най-критичните точки - 14-и километър, движението ще бъде реверсивно. Днес две ленти в посока Бургас и една в посока София, а в края на празниците - обратно.", "date": "2018.12.21", "title": "Започва голямото пътуване по празниците"}
{"url": "https://www.novinite.bg/articles/168849/Zaharieva-Mikrobusat-s-podaraci-za-decata-ot-Bosilegrad-patuva-kam-Sarbiya", "text": "Искам да ви уверя, че микробусът, с подаръци за децата от Босилеград, пътува отново към границата със Сърбия. Имаме пълното съдействие и от сръбските власти. Това каза пред журналисти вицепремиерът и министър на външните работи Екатерина Захариева, по време на пресконференция на Министерството на външните работи.Тя бе свикана по повод спирането на бус на границата със Сърбия, който е бил с детски подаръци за предстоящите Коледни празници, изпратени за КИЦ \"Босилеград\", съвместно с Дирекция \"Култура\" към Столична община.Премиерът на България Бойко Борисов и нашият посланик се чуха с премиера на Сърбия - Анна Бърнабич. Посланикът на Сърбия преди малко беше в тяхното външно министерство, за да уточнят всички процедури. Негово превъзходителство, посланикът на Република Сърбия е тук, в Министерството на външните работи повече от час, така че имаме уверението, е децата ще получат коледните си подаръци и микробусът ще бъде още днес в Босилеград, заяви Захариева.Тя допълни, че са се разбрали със Сърбия да има по-добра координация, за да не се допускат такива случаи за в бъдеще.„Малко по-рано от Столична община ги помолихме да ни информират за изпращането на подаръчните пакети, за да може там да се реагира на място и ние да осъществим съответно и помощ на хората, които придружават микробуса. Тържеството все пак се е състояло и е било много хубаво, а децата днес или утре ще получат подаръците си“, съобщи още външният министър.", "date": "2018.12.21", "title": "Захариева: Микробусът, с подаръци за децата от Босилеград, пътува към Сърбия"}
{"url": "https://www.novinite.bg/articles/168833/17-godini-ot-tragediyata-pred-diskoteka-Indigo", "text": "На 21 декември се навършват 17 години от трагедията пред столичната дискотека \"Индиго\". При инцидента загинаха седем деца, а 12 пострадаха, стъпкани и задушени.Всяка година на мястото на бившата дискотека се събират оцелелите от трагедията деца и родители на жертвите, за да си спомнят за загиналите Виктория Миркова, Димитър Андреев, Елена Спандониева, Кристина Кабакчиева, Любомира Захариева, Мадлен Николова и Цветелина Ралчовска.Осъдени за трагедията на глоба от по 800 лева бяха охранителите Георги Василев и Анри Силаги. Бившият председател на Държавната агенция за младежта и спорта Цвятко Барчовски получи три месеца затвор с тригодишен изпитателен срок и глоба от 1500 лева, а управителят на дискотеката Ангел Николов - глоба от 3000 лева. Делото беше връщано и започваше отначало няколко пъти, припомня БГНЕС.На 20 декември 2002 г. Софийският апелативен съд прекрати делото и го върна на Софийска градска прокуратура за отстраняване на допуснати съществени нарушения. Последва и второ връщане на делото. Процесът бе насрочен за трети път на 30 март 2006 г. Ден преди това прокуратурата внесе за трети път обвинителния акт.", "date": "2018.12.21", "title": "17 години от трагедията пред дискотека \"Индиго\""}
{"url": "https://www.novinite.bg/articles/168855/Strelba-v-centara-na-Viena-ima-tejko-raneni", "text": "Полицайска операция е в ход след стрелба в центъра на Виена. По първоначални данни изстрелите били произведени в ресторант в австрийската столица.Световните агенции съобщават, че двама души са тежко ранени.", "date": "2018.12.21", "title": "Стрелба в центъра на Виена, има тежко ранени"}
{"url": "https://www.novinite.bg/articles/168837/Nad-60-ot-balgarite-sa-optimisti-za-novata-godina", "text": "Как българите изпращат отиващата си 2018 година и какви са очакванията им от новата 2019-а. Темата бе обект на анкета на „Барометър България“, проведена в периода 12-19 декември т.г., сред 832 пълнолетни български граждани чрез телефонно интервю. Попитахме респондентите какво е личното им усещане затова как ще се промени животът им догодина; какви са според тях позитивните събития за страната ни за 2018 година; какво си пожелават за 2019-а; кои значими събития в България ще наблюдават през следващата година и кои международни събития ще следят с интерес през 2019 г. Българите са оптимисти и имат усещане, че през 2019 г. животът им ще се подобри. Такъв отговор на въпрос „Какво е Вашето лично усещане как ще се промени животът Ви през Новата 2019 г.?“ дават 60,2% от участниците в проучването. 20,8% не очакват промяна през следващата година, а 16,6% смятат, че животът им ще се влоши.Само 2,4 % от анкетираните не могат да преценят и да дадат отговор. Общественият климат в страната, след приключване на протестите пред последните месеци, е уталожен и хората виждат в това сигурност и спокойствие за собственото си бъдеще. Високият процент на българите, които очакват подобрение в личен план, най-вероятно кореспондира със заявката на управляващите в страната за продължаващ и догодина икономически растеж, балансирана вътрешна политика – със стабилни реформи и без резки ходове, ниска безработица. Очевидно отминаващата година, въпреки бурните политически страсти и острото противопоставяне управляващи- опозиция, все пак оставя усещане у българите за стабилност и дава надежда за промяна към по-добро. Отиващата си 2018 година беше емоционална и наситена със събития, като българите ясно открояват и позитивните сред тях. За голяма част от анкетираните 51,2% най-значимото събитие си остава българското европредседателство, което премина в изцяло положителен тон и помогна дори на по-скептично настроените да приемат, че България е активен член на Европейския съюз. Въпреки позитивното отношение към ЕС, голяма част от българите оценяват високо отстояването на традиционните за обществото ни ценности, като дават положителна оценка 43,9% на отхвърлянето на т.нар. Истанбулска конвенция. Също така 38,7% посочват като положително събитие твърдата държавна позиция спрямо пакта за миграцията на ООН. Сред позитивните впечатления на анкетираните за 2018 се нареждат и вътрешно политически събития. Значителен процент от 29,3 на сто споделят, че одобряват повишаването на доходите. Законодателните промени, засягащи хората с увреждания, също се нареждат сред списъка с положително оценени събития, според 14,8% от анкетираните. От една страна хората го приемат като спазено обещание от страна на правителството и премиера, и от друга - като добър завършек на една наболяла и много емоционална тема, която вълнуваше обществото през годината. В навечерието на Новата година преобладаващата част от българите са оптимисти и я очакват с желание. 70,7% си пожелават лична реализация и успехи. Традиционно голяма част от тях си пожелават по-добро и стабилно здраве – 59,6%, а почти толкова голям и делът на тези, които желаят повишаване на доходите – 57,7%. 43,9 на сто поставят близките си и семейното щастие на първо място, а 37,4% от българите си пожелават късмет, като голяма част от анкетираните го възприемат като печалба от тотото или лотарийни игри. Новата година да донесе повече сигурност и стабилност се надяват 35,9% от анкетираните. Малък, но за съжаление съществуващ е и делът на тези, които нямат очаквания спрямо новата година или очакванията им са по-скоро негативни. Това са 4,6% от анкетираните. Обществено-политическият живот през следващата година ще вълнува българите, като 38,2% от анкетираните заявяват, че ще следят с интерес кампанията и резултатите от предстоящите местни избори, а 36,1% се интересуват и от изборите за Европейски парламент през 2019. 25,7% пък ще следят предстоящи международни спортни събития, на които страната ни е домакин. Международното събитие, на което най-голяма част от българите ще посветят интереса си е развитието на конфликта между Украйна и Русия, според отговорите на 32,2% от анкетираните. Натискът над Европа от мигранти пък ще е във фокуса на тревожното внимание на 31,3%. Брекзит – както заради влиянието, което би имал върху ЕС и България в частност, така и заради значимия брой на български емигранти на острова, е събитие, което представлява интерес за 25,5% от участниците в анкетата. Оказва се, че и политическите събития в държавите от ЕС вълнуват анкетираните, като 16,8% посочват, че ще следят новините, свързани с оттеглянето на Ангела Меркел.", "date": "2018.12.21", "title": "Над 60% от българите са оптимисти за новата година"}
{"url": "https://www.novinite.bg/articles/168831/Patnata-obstanovka-e-uslojnena-zaradi-magla", "text": "Пътната обстановка тази сутрин е усложнена заради ниска видимост. Синоптиците обещават с напредването на деня мъглите да се разсеят.Мъглата е и една от причините въздухът, който дишаме, да е по-опасен, а над София отново да има завишено съдържание на прахови частици.В тази връзка образователният министър Красимир Вълчев издаде заповед директорите  на училища и детски градини да предприемат действия за намаляване на риска от вредните последици за здравето на децата и учениците.", "date": "2018.12.21", "title": "Пътната обстановка е усложнена заради мъгла"}
{"url": "https://www.novinite.bg/articles/168841/Otdel-Balgarski-dokumenti-za-samolichnost-shte-raboti-v-chast-ot-pochivnite-dni", "text": "\r\nСлужителите на столичния отдел \"Български документи за самоличност\" ще работят извънредно и в част от почивните дни, съобщиха от МВР.\r\n\r\n\r\n\r\n\r\n\r\n", "date": "2018.12.21", "title": "Отдел \"Български документи за самоличност\" ще работи в част от почивните дни"}
{"url": "https://www.novinite.bg/articles/168828/Dnes-vremeto-shte-bade-predimno-oblachno", "text": "Днес времето ще бъде предимно облачно, а преди обяд на места в низините и котловините ще има и мъгли. След обяд от запад облачността ще започне да намалява. В Източна България ще духа слаб югозападен вятър. Максимални температури, в по-голямата част от страната, между 3° и 8°, покрай Дунав по-ниски – около 0°, в София около 4°. Над планините ще има значителна облачност, но ще е почти без валежи. По-късно облачността от запад ще намалява. Ще духа до умерен вятър от запад-югозапад. Максималната температура на височина 1200 метра ще бъде около 6°, на 2000 метра – 0°.Над Черноморието облачността ще бъде значителна. През нощта облачността ще намалее. Ще духа слаб югозападен вятър. Максималните температури ще бъдат между 4° и 7°. Температурата на морската вода е 7-8°. Вълнението на морето ще бъде 2 бала.", "date": "2018.12.21", "title": "Днес времето ще бъде предимно облачно"}
{"url": "https://www.novinite.bg/articles/168836/Protest-na-Jaltite-jiletki-se-gotvi-i-v-Balgariya-sled-Nova-godina", "text": "„Ще изчакаме да минат празниците и започваме подготовка на сериозни протестни действия. Ще почерпим опит от френските граждани и наричаме нашия протест също „Жълтите жилетки“. Няма да създаваме безредици, но мирно и кротко ще протестираме срещу Закона за горивата“. Това коментира пред БНР говорителят на Националното сдружение на търговците и превозвачите на горива Симо Симов. По думите му ако този закон влезе в сила, след една година нищо няма да може да променя цените на горивата надолу. „Ще има нова държава в държавата, абсолютен монопол“, предупреди той в интервю за предаването „Преди всички“.Симов подчерта, че половината в цената на горивото е за държавата – това е акцизът и ДДС:„Държавата има интерес от високи цени на горивата – колкото е по-голяма цената, толкова по-голямо ДДС влиза във фиска. Имаме монопол и картел между държавата и „Лукойл“. Това, което прави в момента държавата, е събиране на пари насила, по лесния начин – вдигаш цените на горивата и увеличаваш приходите от ДДС“.„Хората ще се успокоят само от едни прилични цени на горивата. Посочване на повече цифри в една касова бележка за повечето от тях ще е неразбираемо“, категоричен бе Симо Симов.Според Портала за обществени консултации днес изтича крайният срок, предвиден за обществено обсъждане на измененията в наредбата за касовите апарати. Според измененията търговците на горива на дребно трябва да изписват в касовите бележки акциза, продажната и покупната цена на горивата и ДДС. Целта на тази информация е по-голяма прозрачност и по-добра информираност на хората.Според Симов предложеното от държавата е имитация на движение:„Това няма да намали цените на горивата, а най-вероятно ще настрои потребители срещу търговци и търговци срещу потребители. Когато посочиш надценката на литър гориво – това са брутни приходи. В една бензиностанция са вкарани много инвестиции и разходите са много големи“.„Ако държавата наистина иска да намали цените на горивата и да направи нормално потребление, не тук е проблемът – той е в монопола на производството. В България имаме една фирма, която държи производството, с над 80% от данъчните складове – там някъде е монополът във високите цени, високите производствени цени“, коментира Симов. По думите му новите изисквания ще доведат до допълнителни разходи в сектора.", "date": "2018.12.21", "title": "Протест на \"Жълтите жилетки\" се готви и в България след Нова година"}
