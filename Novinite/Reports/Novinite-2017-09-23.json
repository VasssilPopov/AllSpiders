{"url": "http://www.novinite.bg/articles/150409/MVR-ojana-niva-s-marihuana-kraj-vrachansko-selo", "text": "Днес от Областната дирекция на МВР във Враца излязоха с официална информация за откритата нива с канабис край врачанското село Ракево. На находката служителите на реда се натъкнали още в петък следобед. На нивата те открили 23 пластмасови бидона от по 30 литра, в които била засадена марихуана. Височината на растенията била между 180 и 250 см. Общото тегло на откритата зелена листна маса било 40.400 кг. На мястото служителите на реда открили и изсушени растения с тегло 700 гр, които при полевия тест реагинали на канабис. Към момента все още не е разкрит собственикът на дрогата. ", "date": "2017.09.23", "title": "МВР ожъна нива с марихуана край врачанско село"}
{"url": "http://www.novinite.bg/articles/150400/Pravitelstvoto-na-SASht-uvedomi-21-shtata-za-opiti-za-hakerski-ataki", "text": "Федералното правителство в САЩ предупреди служители по изборите от 21 щата, че миналата година избирателните им системи са били подложени на хакерски атаки, в повечето случаи неуспешни, предаде АП. Сред щатите, станали обект на хакерски атаки, са ключови места като Флорида, Охайо, Пенсилвания, Вирджиния, Калифорния и Уисконсин. Освен тях са били атакувани избирателните системи на Алабама, Аляска, Айова, Аризона, Вашингтон, Делауеър, Мериленд, Минесота, Колорадо, Кънектикът, Илинойс, Северна Дакота, Оклахома, Орегон и Тексас. В повечето случаи те не са знаели за атаките, докато не бяха уведомени от министерството на вътрешната сигурност.Правителството на САЩ не съобщава кой стои зад нападението. Според пожелали анонимност служители на министерството се смята, че хакерите са били свързани с Русия. Целта на кибератаките е била да се получи достъп до системата за регистриране на гласоподаватели. Те не са били насочени срещу системата за броене на гласовете. Само Илинойс съобщава, че хакерите са успели да проникнат в свързаните с изборите компютърни системи.Хакерските нападения не означават, че данните на гласоподавателите са били манипулирани, нито че резултатите от гласуването са били променени. Въпреки това, големият обхват на атаките и дългото забавяне преди да бъдат предупредени представители на щатите, предизвика загриженост сред някои щатски служители и конгресмени, отбелязва АП.Сенатор Марк Уорнър от Вирджиния подчерта, че такава информация трябва да бъде предоставяна незабавно, за да може щатите да подобрят киберзащитата си. Съобщението беше направено в момент, когато се води специално разследване дали по време на предизборната кампания м.г. е ималодоговаряне между Русия и сътрудници на тогавашния кандидат за президент Доналд Тръмп, който спечели изборите, отбелязва АП. Той определя съобщенията за възможна руска намеса измислица.", "date": "2017.09.23", "title": "Правителството на САЩ уведоми 21 щата за опити за хакерски атаки"}
{"url": "http://www.novinite.bg/articles/150401/Kitaj-ogranichi-iznosa-na-petrol-za-Severna-Koreya", "text": "Китай обяви, че ще ограничи износа на петрол за Северна Корея (КНДР) в съответствие със санкциите на ООН, наложени заради ядрената и ракетна програми на Пхенян, предадоха АП и Ройтерс, цитирайки изявление на китайското министерство на търговията. Пекин е последният важен търговски партньор, доставчик на горива и дипломатически съюзник на севернокорейския режим, отбелязва АП. Износът на рафиниран петрол за Северна Корея ще бъде ограничен до 2 млн. барела годишно. Продажбите на втечнен природен газ ще бъдат забранени изцяло. Не са известни размерите на сегашните китайски енергийни доставки за Пхенян, нито с колко ще бъдат намалени. От 1 октомври Пекин забранява изцяло износа на рафинирани петролни продукти от КНДР. Китай забрани и вноса на севернокорейски текстил от КНДР, съобщава министерството. Забраната влиза в сила незабавно. Текстилът е един от последните големи източници на чужда валута за комунистическия режим след наложените от ООН санкции, по силата на които Пекин спря да купува въглища, желязна руда, морски храни и други стоки. Китайските лидери дълго време защитаваха КНДР, но изразяват все по-голямо недоволство от режима на Ким Чен-ун. Те подкрепиха последните санкции на Съвета за сигурност на ООН, но не искат да оказват прекалени голям натиск върху режима, за да избегнат колапса му. Освен това те се противопоставят на мерки, от които може да страдат обикновените севернокорейци.", "date": "2017.09.23", "title": "Китай ограничи износа на петрол за Северна Корея"}
{"url": "http://www.novinite.bg/articles/150407/Bombata-v-londonskoto-metro-bila-zaredena-s-shrapneli", "text": "Самоделната бомба, която избухна частично в лондонското метро миналата седмица е била „заредена с шрапнели” и е трябвало да причини масово поразяване с катастрофални последици, обяви в петък шефът на лондонската полиция Кресида Дик.„Ситуацията можеше да бъде много по-зле”, каза той пред лондонското радио Ел Би Си по повод атентата на станция „Парсънс Грийн”. При атаката нямаше жертви, но пострадаха 30-ина души.По последни данни във връзка с нападението са извършени шест ареста, като двама от задържаните по-късно са били пуснати. Останалите четирима обаче ги грозят обвинения в тероризъм. Още четири адреса предстоят да се обискират.Пред медията Дик разкри още, че за изминалите няколко месеца властите във Великобритания сауспели да предотвратят шест атентата, но по негови думи се наблюдава тенденция терористите да стават все по-иновативни и трудно откриваеми.", "date": "2017.09.23", "title": "Бомбата в лондонското метро била заредена с шрапнели"}
{"url": "http://www.novinite.bg/articles/150404/Nov-shtam-na-gripa-idva-s-esenta", "text": "„Със застудяване на времето, когато престанем да отваряме прозорците, започват инфекции на горните дихателни пътища. През месец октомври и половината на ноември има обикновено респираторни вируси, които не дават усложнения”, обясни професор Тодор Кантарджиев.Основната опасност е запушен нос и хремата, а боледуването продължава 2 седмици. Ако обаче това продължи по-дълго и човек има болки в главата, при ставане от сън, вече трябва да се мисли за бактериални усложнения.„С училището ще започне и скарлатината и ангините”, обясни проф. Кантарджиев. Пикът на грипа обаче ще е декември или януари. ", "date": "2017.09.23", "title": "Нов щам на грипа идва с есента"}
{"url": "http://www.novinite.bg/articles/150398/Zemetresenie-ot-57-po-Rihter-v-Kaliforniya", "text": "Земетресение от 5,7 по Рихтер разлюля Северна Калифорния в петък, сочат данните на Националната агенция за геоложки проучвания на САЩ. Епицентърът се намира на на 218 км западно от Фърндейл, навътре в океана, на дълбочина 15,1 км.За момента липсва информация за жертви и разрушения. За заплаха от цунами също не се съобщава, предаде БГНЕС.", "date": "2017.09.23", "title": "Земетресение от 5,7 по Рихтер в Калифорния"}
{"url": "http://www.novinite.bg/articles/150414/Trus-ot-34-po-Rihter-kraj-yadren-poligon-v-Severna-Koreya", "text": "Земетресение от 3,4 по Рихтер в близост до полигон за ядрени изпитания в севернокорейската провинция Северен Хамгьон. Трусът е регистриран в събота, съобщи японската телевизия NHK, цитирана от БГНЕС.От Китайския сеизмологичен център съобщиха, че също са регистрирали труса, причина за който би могъл да е ядрен взрив. Властите в Пекин смятат така, тъй като епицентърът е бил на самата земна повърхност или на 0 км дълбочина.Също така трусът е само на 5 км от мястото на изпълнение на предишния ядрен опит на КНДР, който беше осъществен на 3 септември.В петък севернокорейският министър на външните работи Ли Йон Хо заяви, че Пхенян обмисля възможността да проведе ново изпитание с водородна бомба в отговор на агресивната политика на САЩ. По думите на дипломата това може да е опит с водородна бомба, който да бъде осъществен в Тихия океан.", "date": "2017.09.23", "title": "Трус от 3,4 по Рихтер край ядрен полигон в Северна Корея"}
{"url": "http://www.novinite.bg/articles/150416/Sadat-ostavi-v-aresta-17-godishniya-uchenik-ot-Sadovo", "text": "Дванайсетокласникът, нападнал с дървен кол учител по английски в Професионалната селскостопанска гимназия в Садово, остава зад решетките. Това реши днес Районният съд в Асеновград.Ученикът призна вината си пред съда. 17-годишният Атанас Георгиев беше задържан за 72 часа. Повдигнати са му обвинения за хулиганство, извършено с особена дързост и цинизъм, и за нанасяне на лека телесна повреда.Георгиев може да обжалва решението на 28 септември.След инцидента на 19 септември бяха арестувани трима ученици. За двама от тях обаче е установено, че не са участвали и ще бъдат само свидетели.Пострадалият преподавател Антон Велков е с хематом на главата и се лекува в дома си.", "date": "2017.09.23", "title": "Съдът остави в ареста 17-годишния ученик от Садово"}
{"url": "http://www.novinite.bg/articles/150417/58-po-Rihter-razlyulya-bregovete-na-Meksiko", "text": "Земетресение с магнитуд 5,8 е регистрирано в Тихия океан край бреговете на Мексико, съобщи ТАСС, позовавайки се на Геоложката служба на САЩ.Епицентърът на труса е бил на 48 км югозападно от град Паредон, на дълбочина 74 км.Няма данни за пострадали и разрушения, нито за заплаха от цунами.", "date": "2017.09.23", "title": "5,8 по Рихтер разлюля бреговете на Мексико"}
{"url": "http://www.novinite.bg/articles/150411/Esenta-dojde-sas-snyag-na-Musala-i-Cherni-vrah", "text": "Сняг заваля и покри високите части на планините. Тънка снежна покривка се образува на Мусала и Черни връх.В първия ден на астрономическата есен, която настъпи на 22 септември в 23.02 ч., се очаква високо в планините отново да превали сняг.В събота в страната минималните температури ще бъдат между 7 и 12 градуса, а максималните - между 19 и 24 градуса. В неделя температурите леко ще се покачат.", "date": "2017.09.23", "title": "Есента дойде със сняг на Мусала и Черни връх"}
{"url": "http://www.novinite.bg/articles/150408/Zukarbarg-obmislya-da-prodade-chast-ot-akciite-si-vav-Facebook", "text": "Основателят на Facebook Марк Зукърбърг възнамерява да продаде близо 75 млн. акции в близката година и половина. Това обяви самият той в профил си в социалната мрежа и добави, че акциите, които той ще продаде, са не само негова собственост, но и на съпругата му Присила Чан. Понастоящем тяхната стойност се оценява на 6-12,8 млрд. долара.\"Разчитам да продам между 35 и 75 млн. акции на Facebook в близките 18 месеца, за да мога да спонсорирам нашата (филантропска) дейност в сферата на образованието, науката и защита на правата на човека\", отбеляза в изявлението си Зукърбърг. Въпреки това обаче той подчерта, чепланира да запази контрола над компанията си с право на глас в управителния съвет за още най-малко 20 години.Решението на Зукърбърг не е изненада предвид факта, че през 2015 г. той и съпругата му обявиха, че до края на живота си ще продадат 99% от акциите си във Facebook и ще дарят средствата за благотворителни клаузи.Към момента по оценка на \"Форбс\" капиталът на Зукърбърг възлиза на повече от 70 млрд. долара.", "date": "2017.09.23", "title": "Зукърбърг обмисля да продаде част от акциите си във Facebook"}
{"url": "http://www.novinite.bg/articles/150410/Obeshtanie-Tramp-shte-tarsi-obsht-ezik-s-Kim-Chen-Un", "text": "Американският президент Доналд Тръмп даде обещание да потърси общ език с Ким Чен Ун и увери, че ще се разбере с него. Веднага след това обаче американският президент отновоотправи обида към севернокорейския лидер. Тръмп изтъкна желанието си за помирение с азиатския диктатор по време на митинг на поддръжниците си в Алабама, което бе излъчено по американските телевизии.В рамките на изказването си Тръмп настоя още, че промяната в отношението на САЩ към Ким Чен Ун е била работа на предишните американски администрации, но той ще се справи и сам. Минута по-късно той отново определи лидера на КНДР като \"луд\".\"Не можем да позволим на някакви луди хора да пускат ракети навсякъде. С \"Човека ракета\" трябваше да сме се справили много отдавна. Той може да е умен, може да е добър стратег или абсолютно откачен. Няма значение обаче какъв е - ще се разбера с него\", увери американският държавен глава.", "date": "2017.09.23", "title": "Обещание: Тръмп ще търси общ език с Ким Чен Ун"}
{"url": "http://www.novinite.bg/articles/150405/NOShtTA-NA-MOTORITE-Nad-5000-shte-se-vklyuchat-v-iniciativata", "text": "Предстои „Масово нощно каране 2017”. Над 5 000 мотора се очаква да се включат в инициативата.Тя ще се проведе за трети път и е в памет на загиналите при катастрофи мотористи.Според организаторите, идеята е любителите на моторите да напомнят, че и те са на пътя, че не са пътни хулигани, а равноправни участници в движението, които също искат да се приберат у дома живи и здрави.323 са пътно-транспортните произшествия с участието на мотоциклети от началото на годината.  Според статистиката на МВР  23 са загиналите,  250 - ранените.По традиция сборният пункт днес ще бъде отново пред входа на Националния исторически музей. Началото е в 22:45 часа.", "date": "2017.09.23", "title": "НОЩТА НА МОТОРИТЕ: Над 5000 ще се включат в инициативата"}
{"url": "http://www.novinite.bg/articles/150415/Maj-zagina-na-Trakiya-priloshalo-mu-zad-volana", "text": "52-годишен мъж от Поморие е загинал при катастрофа на автомагистрала \"Тракия\" в резултат на влошено здравословно състояние, съобщиха от Областната дирекция на МВР, предаде ДАРИК. Инцидентът е станал около 15.50 ч. в петък в района на км 108 от магистралата, в посока Бургас. Лек автомобил се е ударил последователно в предпазна мантинела, след което в пет броя колчета. 52-годишният водач е загинал на място. По първоначални данни причината за инцидента е влошено здравословно състояние.", "date": "2017.09.23", "title": "Мъж загина на „Тракия”, прилошало му зад волана"}
{"url": "http://www.novinite.bg/articles/150397/Znachitelna-oblachnost-ni-ochakva-dnes", "text": "Днес облачността ще е променлива, значителна над Северна България и планинските райони. Почти без валежи. Ще духа слаб до умерен запад-северозападен вятър, който до вечерта ще отслабне. Максималните температури ще са между 19° и 24°.Атмосферното налягане бавно ще се повишава, ще е малко по-високо от средното за месеца. Над планините облачността ще е по-често значителна, по билата ще е мъгливо. На отделни места, главно в Стара планина, ще превали слаб дъжд, над 2000 м.н.в. ще прехвърча и сняг. Ще духа умерен, по билата и временно силен запад-северозападен вятър. Максималната температура на височина 1200 метра ще е около 11°, на 2000 метра – около 4°.Над Черноморието облачността ще е променлива. Ще духа умерен вятър от запад-северозапад. Максималните температури ще бъдат 21°-24°, близки до температурата на морската вода. Вълнението на морето ще бъде предимно 2 бала.", "date": "2017.09.23", "title": "Значителна облачност ни очаква днес"}
{"url": "http://www.novinite.bg/articles/150412/Zashto-uraganite-poluchavat-imena", "text": "Ураганите не винаги са получавали имена. В началото природните стихии били обозначавани просто с цифри.\"Преди много години в метеорологичната практика ураганите са се обозначавали с географската ширина и дължина, на която съответно е възниквал, когато е започвал развитието си самият ураган\", обясни пред БНТ.Анастасия Стойчева - оперативен синоптик към Национален институт по метеорология и хидрология.Цифрите обаче се помнели трудно и след 1953 г. започнали да ги наричат с женски имена. Така както били кръщавани корабите в морето. До 1979 г., когато Световната метеорологична организация размислила и започнала да редува мъжки и женски имена. \"Кратки, ясно различими, запомнящи се, освен това следват азбучен ред, в зависимост от времето, в което се появяват за съответната година\", разясни още тя.Ирма, Андрю, Катрина, Айвън и Уилма - зад тези имена стои споменът за мощни ураганни ветрове,които помитат всичко след себе си. За да наречем някоя буря ураган, вятърът трябва да достига поне 117 км/ч. Когато се надминат 250 км/ч - имаме ураган от най-висока степен - пета. \"Влияние, което да бъде такова, че да се намали силата на един ураган, все още науката не би могла да постигне\", признава Стойчева.На теория в България може да има урагани. На практика все още не сме били свидетели на такова явление, но според учените е възможно вятърът по нашите земи да достигне до 380 км/ч. Метеоролозите са отчитали единствено ветрове до 144 км/ч, и то в планините.В България е така, но в Америка хората понякога се обвързват с ураганите не просто в техния разрушителен смисъл. \"Има и хора, които са по-ексцентрични и искат ураган да носи тяхното име\", споделя Анастасия Стойчева. Тази възможност обаче няма да имат дамите с името Катрина. През 2005 г., тя излезе в пенсия. Обикновено това се случва на ураганите, които не запомняме с добро. Пенсионирани и отпаднали от списъка с имена са и Санди, Трейси и Хаяк.", "date": "2017.09.23", "title": "Защо ураганите получават имена?"}
{"url": "http://www.novinite.bg/articles/150406/Ot-nedelya-puskat-dvijenieto-kam-Sofiya-prez-Vitinya-v-dve-lenti", "text": "Движението в тунела \"Витиня\" на магистрала \"Хемус\" в посока София ще се извършва в две ленти на 24 септември, напомнят от Агенцията \"Пътна инфраструктура\". Ремонтираната тръба на тунела в посока Варна е отворена за движение. При необходимост, за да се избегне задръстване, от км 35-ти част от трафика ще се пренасочва по пътя Ботевград-София до пътния възел \"Витинска река\". От АПИ препоръчват на водачите, пътуващи от Северозападна България от Видин, Монтана и Враца, да използват прохода \"Петрохан\" и пътя през Искърското дефиле, за да избегнат натоварения трафик по магистрала \"Хемус\". Движението по магистрала \"Тракия\" е без ограничения, няма ремонти. На водачите се препоръчва да използват и подбалканския път в посока София. За улеснение на трафика през Владая на 24 септември от 10.00 ч. до 20.00 ч. на път I-1 (Е-79) ще има две ленти за влизащите в София. От пътната агенция препоръчват на шофьорите да използват алтернативния маршрут на първокласния път през Владая - магистрала \"Люлин\". Също в неделя, от 14.00 ч. до 20.00 ч., ще бъде ограничено движението на камионите над 12 тона по автомагистралите и най-натоваренитe пътища. ", "date": "2017.09.23", "title": "От неделя пускат движението към София през \"Витиня\" в две ленти"}
{"url": "http://www.novinite.bg/articles/150402/Cvetan-Cvetanov-Izborat-na-VSS-izcyalo-prozrachen", "text": "Като „изцяло прозрачен” определи избора на парламентарната квота на ВСС, заместник - председателят на ГЕРБ Цветан Цветанов.„Всички кандидати имаха своите професионални качества. Новият избор е по новите изисквания, съгласно промените в Конституцията от есента на 2015 г.”, припомни Цветанов. „Водещият критерий беше професионализма, да се покрият изискванията по процедурните правила”, добави Цветанов.Относно съмненията, че депутатката Снежана Дукова е давала знаци на колегите си в групата как да гласуват, Цветанов заяви, че много депутати са вдигали ръце, когато е имало проблем с техническите устройства при гласуването.„В никакъв случай не трябва да обвързваме тези действия на Снежана Дукова с подсказване”, заяви Цветанов. Освен това Цветанов увери, че управляващата коалиция е стабилна, въпреки твърдения на Валери Симеонов, че няма диалог сред партньорите в управлението и отдавна не е имало коалиционен съвет.", "date": "2017.09.23", "title": "Цветан Цветанов: Изборът на ВСС – изцяло прозрачен"}
{"url": "http://www.novinite.bg/articles/150413/Prodaljava-borbata-s-ognenoto-bedstvie-na-Halkidiki", "text": "Десетки пожарни коли и много доброволци се опитват да спрат пламъците преди да достигнат до къщите в района на Мола Калива, на първия ръкав на полуострова. Досега два имота са били унищожени.Властите се надяват днес да поставят пожара под контрол.Много от жителите в околните селища са прекарали нощта в дворовете си, в готовност да се борят с пламъците. 25 пожарни коли са били изпратени в района. Чака се и намесата на хеликоптери. Общо четири големи пожара горят в Северна Гърция, което поставя на изпитание службите. Засега не се съобщава за пострадали хора.", "date": "2017.09.23", "title": "Продължава борбата с огненото бедствие на Халкидики"}
{"url": "http://www.novinite.bg/articles/150399/Krajnata-desnica-v-Germaniya-s-uverena-krachka-kam-Bundestaga", "text": "Германия в навечерието на изборите. Вотът е ключов за бъдещето не само на страната, но и на целия Европейски съюз.В края на предизборната кампания, социологическите проучвания говорят за убедителна преднина за Ангела Меркел пред основния й опонент - кандидата на социалдемократите Мартин Шулц.Към Бундестага обаче уверено върви и крайно дясната „Алтернатива за Германия”. Анализаторите я определят като популистка формация, която залага на остър тон срещу бежанците, мигрантите, мюсюлманите и европейската общност. Формацията вероятно ще бъде третата политическа сила в страната.„Алтернатива за Германия” вече присъства в 13 от 16 местни парламента. Искат граничен контрол, затягане на границите навсякъде в ЕС и премахване на двойното гражданство. ", "date": "2017.09.23", "title": "Крайната десница в Германия – с уверена крачка към Бундестага"}
{"url": "http://www.novinite.bg/articles/150403/Veselin-Mareshki-V-momenta-sme-v-naj-blagopriyatnata-situaciya", "text": "„Казах им: „Дайте ни пристанище Варна”. Ако то за 1 години покаже 20% по-добър резултат, това ще покаже, че предишните 20 години тези 20% някой ги е прибирал. В момента имаме по-голяма парламентарна група от трите съуправляващи партии – ВМРО, „Атака”, НФСБ, всички те разполагат с по 8-9 депутати, ние имаме са 30% повече”, коментира Марешки.  Що се отнася до вот на недоверие, Марешки заяви, че искат такъв, но припомни, че нямат право да го предложат.„Ще водим разговори с другите, които се обявяват за опозиция”, заяви Марешки.Що се отнася до избора на ВСС, Марешки коментира, че с гласуването си БСП и ДПС са легитимирали националистите.„Имало е пазарлъци”, заяви Марешки. „Ние предлагаме сериозни хора и някой ги наказва само защото са предложени от нас”. Антикорупционните проекти на ГЕРБ и БСП Марешки определи като „безсмислени”.Марешки заяви още, че има опити за смачкване, но те няма да минат.„Човекът в „Донарит”, който се опитват да го смачкват, е тотално зависим от държавата – вземат му поръчките и лиценза и той е тотално смазан. А аз нямам държавни поръчки – мен не могат да ме смачкат, не могат да ми разбият бизнеса”, заяви Марешки. ", "date": "2017.09.23", "title": "Веселин Марешки: В момента сме в най-благоприятната ситуация"}
