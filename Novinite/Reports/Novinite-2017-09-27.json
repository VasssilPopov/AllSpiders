{"url": "http://www.novinite.bg/articles/150579/NAP-sabrala-nad-3-mln-prosrocheni-dalgove-ot-targovci-na-techni-goriva", "text": "Над 3 млн. лв. е събрала Националната агенция за приходи (НАП), след като подложи на постоянен мониторинг задълженията на търговците на течни горива и собствениците на лицензирани акцизни складове, съобщиха от приходната агенция. Мярката предвижда непрекъснато проследяване на задълженията и директен телефонен контакт, ако търговците и складодържателите пропуснат да внесат данъците, осигурителните си вноски и задълженията си за акциз и мита навреме в бюджета. На този специален мониторинг през август тази година са били подложени 82 държатели на акцизни складове. 32 от тях са изчистили дългове за 800 000 лв. след започването му, а още толкова са платили частично задълженията си или са ги обезпечили. НАП е уведомила Агенция \"Митници\" за един некоректен складодържател, на който трябва да се отнеме лиценза. От приходната агенция съобщиха, че предстои изпращане на уведомления за още 12 държатели на акцизни складове, тъй като не са предприели никакви действия за плащане на дълговете си. От октомври м.г. на подобно наблюдение са били подложени и 91 търговци с течни горива, които имат задължения по ДДС. Те са вписани в специален регистър и са задължени да внасят обезпечение по Закона за данък върху добавената стойност, а общият брой на търговците в този списък е над 500. Резултатите от наблюдението до този момент са показали, че от октомври 2016 г. до края на август 2017 г., след обаждане от приходната агенция, тези 91 дружества са внесли 2 млн. лева забавени плащания към бюджета.", "date": "2017.09.27", "title": "НАП събрала над 3 млн. просрочени дългове от търговци на течни горива"}
{"url": "http://www.novinite.bg/articles/150556/Protest-s-gajdi-sreshtu-rudodobiva-v-Rodopite", "text": "Мирна демонстрация се проведе в Пазарджик в сряда. Хората изказват подкрепа за туризма и се обявяват за запазване на Западните Родопи от вредните последици от рудодобива.Гражданите се събраха на протест под прозорците на Регионалната екоинспекция с настояване експертите да се произнесат против рудодобива. Като една от причините за недоволството си хората изтъкват и евентуалните проблеми за здравето си.Положителните аспекти на развиването на тази дейност са подемът на икономиката и създаването на нови 450 работни места.", "date": "2017.09.27", "title": "Протест с гайди срещу рудодобива в Родопите"}
{"url": "http://www.novinite.bg/articles/150543/Zashto-uvolniha-ot-Pirogov-prof-Milan-Milanov", "text": "Една от емблемите на \"Пирогов\" - проф. Милан Миланов беше освободен от работа със заповед на директора на болницата проф. Асен Балтов.Пред NOVA той разказа, че заповедта за прекратяване на договора му е от 24 август, но официално той разбрал за освобождаването си на 14 септември.„През март директорът на „Пирогов” ме повика. Тъй като аз съм в пенсионна възраст, титулярят на клиниката се върна. Директорът на болницата ми предложи да сключи с мен едногодишен граждански договор. Казах му, че на мен ми е достатъчно това, че ще мога да бъде консултант в „Пирогов”, каза проф. Миланов и добави: „В следващите 1-2 месеца разбрах, че той си е мислил, че това е някаква индулгенция: „Давам му пари и то си трае, когато вижда лоши решения за „Пирогов”.„Заповедта за прекратяване на този едногодишен договор е издадена на 24 август. Аз разбрах през тайни източници на 4 септември. На 14 септември служителка на „Пирогов” ми донесе писмо със заповедта за прекратяване на договора. То било изпратено по пощата до вкъщи. Аз не съм получил никаква бележка. На 14 септември аз бях официално уведомен”, каза още проф. Миланов.", "date": "2017.09.27", "title": "Защо уволниха от „Пирогов” проф. Милан Миланов"}
{"url": "http://www.novinite.bg/articles/150571/Majoneza-i-lyutenica-zalyaha-krastovishte-sled-sblasak-na-pikap-i-avtomobil", "text": "Майонеза и лютеница заляха кръговото кръстовище край магазин „Метро“ в Бургас, след сблъсък на пикап, натоварен с хранителни стоки и лек автомобил. Инцидентът станал към 14.00 часа днес, съобщиха очевидци. Няма сериозно пострадали при злополуката, уточниха от полицията. Жена е била откарана за преглед в болницата, след като опаковка с майонеза отхвръкнала и я ударила по лицето.В момента полицаи регулират трафика в района. Очаква се пристигането на почистваща фирма,която да отстрани разлятата стока.  ", "date": "2017.09.27", "title": "Майонеза и лютеница заляха кръстовище след сблъсък на пикап и автомобил"}
{"url": "http://www.novinite.bg/articles/150578/TEC-Sofiya-v-gotovnost-da-pusne-parnoto", "text": "ТЕЦ-София има готовност да пусне парното, съобщиха от дружеството.Всички ремонти по вътрешната отоплителна инсталация в сградите трябва да приключат, напомнят още от компанията. Освен това източените инсталации трябва да бъдат напълнени. Отоплението няма да бъде включено в сградите, в които инсталацията не е напълнена.Също така е необходимо потребителите да отворят на максимална степен вентилите на радиаторите си, както и да проверят уредите си за дялово разпределение.За да бъде пуснато отоплението трябва да бъдат изпълнени две изисквания. Първото е да има три последователни дни с температура по-ниска от 12 градуса, а второто - прогноза за трайно застудяване.Детските градини, училищата и здравните заведения могат да поискат отоплението да бъде пуснато по–рано, като за това директорът трябва да изпрати писмено заявление в обслужващия топлорайон. Това могат да направят и отделни сгради. ", "date": "2017.09.27", "title": "ТЕЦ-София в готовност да пусне парното"}
{"url": "http://www.novinite.bg/articles/150549/Slavi-Trifonov-razmaha-prast-i-na-prezidenta", "text": "Обявилият кастинг за политици шоумен Слави Трифонов размаха пръст на президента. Повод за това е изказване на държавния глава Румен Радев по време на посещението му в Чикаго. Според Трифонов, представители на българската общност там \"попитали президента за референдума на Слави Трифонов. Хората ръкопляскали, а президентът казал: „Не знам защо депутатите решиха така“. \"Г-н президент, нямахте ли доблестта да кажете в очите на нашите сънародници, че всъщност вие не подкрепяте волята на българските граждани, изразена на референдума? Че вие, избраният президент на втори тур от 2 063 032 души, неглижирате волята на 2 509 864 българи, които категорично поискаха да избират депутатите си с мажоритарен вот в два тура? Че вие, също като госпожа Корнелия Нинова, сте привърженик на немската смесена избирателна система, която, както се видя тези дни, е повече пропорционална, отколкото мажоритарна\", пита шоуменът от личната си страница във Фейсбук. \"Г-н президент, нямахте ли честта да кажете в очите на нашите сънародници, че не са били добре информирани за особеностите на мажоритарния вот? Както твърдяхте в едно интервю по БНР след референдума.  Г-н президент, нямахте ли смелостта да кажете в очите на нашите сънародници, честе против държавната субсидия за партиите да стане 1 лев на получен глас?\", продължава с питанията си Трифонов. Според него още с полагането на клетва в парламента, президентът се е влял в \"редиците на прогнилата политическа класа\". \"И убедено мога да заявя, че решенията от референдума не се превърнаха в закон, не защото депутатите решиха така, а защото всички вкупом решихте така\", посочва още шоуменът. \"Преди девет години на гости ми беше един генерал - смел, достоен летец. Мъж на място. Жалко, че президентът, който имаме днес, не е като него\", пише в заключение Слави Трифонов. ", "date": "2017.09.27", "title": "Слави Трифонов размаха пръст и на президента"}
{"url": "http://www.novinite.bg/articles/150547/Pojar-izpepeli-za-vtori-pat-doma-na-slyap-chovek", "text": "Пожар унищожи за втори път жилището на 64-годишния Атанас Кисьов от чепеларското село Проглед. Човекът, който страда от слепота, остана без дом за пореден път и в момента е настанен да живее в местното читалище. Последният инцидент става вчера около 13.30 ч., след като запалил печката си на твърдо гориво, коминът се подпалил, а от там пламнал покрива и за броени минути огнените езици обхванали и цялата къща. Пожарната е реагирала много бързо, валяло е и дъжд, но това не помогнало. За радост мъжът е бил спасен. „Изгоря всичко, освен къщата и цялото му имущество. В момента сме го настанили в една от стаите в местното читалище, където има диван. Събираме му дрехи и храна. Опитваме се в момента да му оправим документите за настаняване в старчески дом“, коментира кметът на Проглед Марио Кутенов. Това не е първото огнено бедствие, което застига 64-годишният мъж, който получава инвалидна пенсия, заради слепотата си. От години има проблеми с очите си, като очилата му са с над 20 диоптъра и вижда само сенки.  През 2002 г. пожар унищожава собственото му жилище, след което негови роднини му предоставили тяхната къща да живее там. Човекът си направил ремонт, сменил дограмата, но и този дом изгоря при пожар.", "date": "2017.09.27", "title": "Пожар изпепели за втори път дома на сляп човек"}
{"url": "http://www.novinite.bg/articles/150553/BSP-Upravlyavashtite-naznachavat-kalinki-na-vajnite-postove", "text": "Рекордно кратко заседание се проведе в сряда в Народното събрание. Депутатите изчерпаха дневния си ред за точно два часа. Уплътниха ги обаче не само с бързо законодателство, но и със скандал.В декларация БСП обвини управляващата коалиция, че взима решения на базата на задкулисни договорки. В резултат на това на важни постове се назначавали т.нар. „калинки” – заслужили партийци без нужните качества.Доказателството за наличието на „тайно споразумение” дошло във вторник лично от вицепремиера Валери Симеонов, твърдят още социалистите. По негово настояване се проведе среща на лидерите в управлението за изясняване на отношенията.В отговор на обвиненията на БСП, ГЕРБ извади списък с успехите си до момента. Депутатът от управляващото мнозинство Антон Тодоров пък обвини съветника на президента Иво Христов в разглеждане на секретна документация, свързана със сделката за новите бойни самолети.  По време на правителственото заседание пък основна тема бяха оръжията. Кабинетът ще одобри доклад за контрола върху износа на военна продукция през миналата година.", "date": "2017.09.27", "title": "БСП: Управляващите назначават „калинки” на важните постове"}
{"url": "http://www.novinite.bg/articles/150552/Uvolneniya-v-Pirogov-zaradi-pochinal-pacient", "text": "Дежурен екип на  „Пирогов” да бъде уволнен заради смъртта на пациент – това е наредил изпълнителният директор на болницата проф. Асен Балтов, съобщиха от здравното заведение. Мъжът умира, след като часове наред чака помощ.След проверка в „Пирогов” е установено, че екипът не е записал резултатите от извършения преглед на 74-годишния пациент Спас Добрев и не са направени лабораторни изследвания на пациента.Не са спазени техническите и технологичните правила и не са изпълнени трудовите задължения на дежурния екип, сочи проверката.Припомняме, че на 16 септември Спас Добрев получава криза - не може да диша, а кръвното му пада драстично. Близките чакат линейка близо час и 20 минути. След като пристига на място, екипът на „Спешна помощ” взима пациента и го кара в най-близката болница – „Пирогов”, но оттам ги връщат, защото случаят не бил за тях. Въпреки че състоянието на мъжа бързо се влошава, екипът тръгва да го кара към Александровска болница, където по-късно пациентът умира. Заради случая проверка тече и в Александровска болница. ", "date": "2017.09.27", "title": "Уволнения в \"Пирогов\" заради починал пациент"}
{"url": "http://www.novinite.bg/articles/150570/Startira-kampaniya-na-Cartoon-Network-sreshtu-tormoza-v-uchilishtata-Imash-silata-badi-priyatel", "text": "                           Известни личности, психолози, учители, деца и техните родители ще се включат в международна информационна кампания срещу тормоза в училищата. Инициативата е на любимия детски телевизионен канал . Тя стартира на 27 септември с творческо състезание „Клуб приятелство: Имаш силата – бъди приятел“.„Клуб приятелство“ се провежда и в други страни в Европа, включително Румъния, Полша, Унгария, Русия, Белгия, Нидерландия и Люксембург. Акцията има за цел да помогне на децата и тийнейджърите да се научат да общуват помежду си без агресия, да бъдат добри едни с други, което ще ги направи и много по-успешни личности и хора. Важно послание за учениците е да разпознават насилието и да реагират правилно на него. От Cartoon Network са изработили за тази кампания 3 нови анимационни видеоклипа, посветени на проблемите, свързани с тормоза. Те ще бъдат излъчвани по телевизионния канал и ще бъдат публикувани на уебсайта на кампанията .В начинанието се включват и български звезди. Водещите на „Преди обед“ по bTV Десислава Стоянова и Александър Кадиев, певицата Рут Колева, актьорът Ивайло Захариев и журналистката Евелина Павлова в силно видео послание разказват на децата какви обиди са получавали в училище. Те признават, че от думите боли, но не те ни определят като хора, а нашите действия. И не случайно надсловът на кампанията е „Имаш силата – бъди приятел“.\"Тази година ние продължаваме да се ангажираме и да се борим срещу тормоза, като предлагаме платформата на Cartoon Network“, обясни Малгозия Чапман, вицепрезидент „Бранд и съдържание“ в Търнър за Централна и Източна Европа. Тя допълни, че ги радва, че в България освен работата с партньорите посланието за борба с тормоза ще разпространяват и известни личности, което ще помогне то да стигне до повече хора. „С „Клуб приятелство“ се ангажираме да насърчаваме феновете на нашите програми да научат как да бъдат добри приятели, а не насилници\", завършва Чапман.На сайта  децата и техните родители ще имат възможността да прочетат повече за приятелството, да се запознаят със съветите на психолозите, да изгледат интересни и забавни клипчетата по темата. Там ще открият нужната информация какво да предприемат и към кого да се обърнат за помощ, ако те или някой техен близък е жертва на тормоз. Важно е да знаят, че хулиганството не е нещо, което трябва да се понася тихо и веднага трябва да се разкаже на доверен човек за това, което се е случило.Цел на кампанията е да помогне и на жертвите на насилие, и на насилниците, които също имат нужда от приятел и разбиране, защото често самите те първо са били обект на тормоз. Така на децата ще бъде подсказано как могат да бъдат истински приятели и добре настроени към другите.                     Като ключов елемент на кампанията, за един месец всички училища в страната ще се превърнат в творчески работилници, в които цели класове ще могат да създават свой дизайн за значки за приятелството. С тях те ще участват в конкурс, а най-добрата идея ще бъде реализирана и децата ще могат да видят своите значки реализирани.За да се случи това, учителите трябва да отделят време със своите класове с деца от 6 до 18-годишна възраст, в които заедно като група да изработят идеята. Експерти от Асоциация „Родители“ ще помогнат с насоки на преподавателите, които искат да дадат възможност на своите възпитаници да участват в надпреварата. Съвместната работа на учениците е добър начин за развиване на усет за другия, толерантност и колективен дух.  Ще бъдат отличени три класа – един победител, един на второ място и един на трето.На 25 октомври жури ще избере най-якото предложение. Класът, който е неин създател, ще получи истински значки със своя дизайн и персонални брандирани подаръци с героите на Cartoon Network. Също така ще участва в „Работилница за откриватели“ с Географ БГ, които по привлекателен за децата начин ги повеждат в света на науката. Класовете на второ и трето място също ще получат подаръци с персонажите от любимите си анимационни филмчета.За съжаление, страната ни е на едно от челните места, които страдат от проблема, с който кампанията се бори. Според международното изследване \"Поведение и здраве при деца в училищна възраст“ българските деца са сред първите 10 държави по индикатора „училищен тормоз“. У нас изследването е било извършено сред 4796 ученици в 163 училища в периода 2013 – 2014 година. Оказва се, че тормозът в училищата ни е сериозен проблем, на който трябва прогресивно да се търсят решения.Инициативата на Cartoon Network „Имаш силата – бъди приятел“ разпознава този проблем и търси негови позитивни решения, които да стигнат до родителите и децата. В основата на „Клуб приятелство“ стои призива към децата да не се страхуват да потърсят помощ, да разберат как държанието им влияе на другите и най-вече че имат силата да са приятели.Кампанията се провежда за трета поредна година в България. Партньори на инициативата са , , , ,  и юношеската медия . ", "date": "2017.09.27", "title": "Стартира кампания на Cartoon Network срещу тормоза в училищата  „Имаш силата – бъди приятел“"}
{"url": "http://www.novinite.bg/articles/150540/TIR-okapa-s-bira-magistrala-Struma", "text": "ТИР изсипа 200 каси бира и затвори входа на автомагистрала \"Струма\". Малко преди 8 часа днес ТИР \"ДАФ\", който пътува от Благоевград в посока Дупница, след минаване през кръговото кръстовище при село Бараково, навлиза в автомагистрала \"Струма\". На десния завой, поради несъобразена скорост и неукрепен товар, брезентът се къса и на пътното платно падат около 150-200 каси с пиво. Товарният автомобил с благоевградска регистрация не се е преобърнал, няма и пострадали.\r\nОт мантинела до мантинела, от аварийната до ускорителната лента, е осеяно с изпочупени каси и бирени бутилки. Началото на Лот 2 на АМ \"Струма\" е затворено. Движещите се пренасочват по Е-79 до пътен възел Бобошево, където отново поемат по автомагистралата.\r\n\r\n\r\n\r\n\r\n   ", "date": "2017.09.27", "title": "ТИР окъпа с бира магистрала \"Струма\""}
{"url": "http://www.novinite.bg/articles/150574/Shte-promenyat-li-zadaljitelniya-imunizacionen-kalendar-u-nas", "text": "Задължителният имунизационен календар трябва да се осъвремени, каза главният държавен здравен инспектор Ангел Кунчев по време на кръглата маса \"Съвременни предизвикателства в профилактиката на ваксинопредотвратимите заболявания\". По думите му има възможност да се отмени още един прием на ваксината срещу туберкулоза, както беше направено преди време с последния прием. Кунчев посочи, че в 9 европейски държави не се прави имунизация срещу болестта, а в други дозите на ваксината срещу туберкулоза са по-малко, отколкото се правят в България. Кунчев подчерта, че за да се отмени още един прием на ваксината, трябва да се направи точен анализ на заболеваемостта и групите, които боледуват от туберкулоза. Кунчев каза още, че е възможно да се въведе ваксина срещу варицела, но трябва да се прецени точно коя да бъде ваксината и на каква възраст да се прави имунизацията. \"Всяка смърт, причинена от ваксинопредотвратимо заболяване, е неприемлива трагедия\", каза Скендер Сила, представител на Световната здравна организация в България.\"Имаме достатъчно ваксини и годината протича спокойно\", каза председателят на парламентарната комисия по здравеопазване Даниела Дариткова.", "date": "2017.09.27", "title": "Ще променят ли задължителния имунизационен календар у нас"}
{"url": "http://www.novinite.bg/articles/150568/Obyaviha-bedstveno-polojenie-zaradi-poroi-v-Burgasko", "text": "Поройни дъждове се изляха в Бургаско в сряда. Обявено е частично бедствено положение в селата Младежко, Граматиково, Бяла вода и Калово.Река Младежка частично е заляла пътя до едноименното село. Опасно е преминаването на автомобили. Река Велека също е повишила нивото си.За днешния ден в Бургаска област е в сила жълт код за обилни валежи. Количествата на валежите ще достигат до 30 л/кв.м.До вечерта дъждът в цялата страна ще спре. В четвъртък и петък ще остане ветровито и хладно, с температури между 13 и 18 градуса.През уикенда вятърът ще стихне и слънцето ще се завърне. В понеделник ще започне затопляне.", "date": "2017.09.27", "title": "Обявиха бедствено положение заради порои в Бургаско"}
{"url": "http://www.novinite.bg/articles/150551/Spor-za-topche-e-prichinata-za-boya-sled-kojto-uchenik-ostana-bez-dalak", "text": "Шестокласник остана без далак след сбиване в училище в Шумен. Директорът на СУ \"Йоан Екзарх Български\" Валентина Тодорова разказа, че това се е случило по време на четвъртия учебен час в понеделник. В този момент тя била в кабинета на педагогическия съветник. Дошли 3 момчета, които съобщили, че имало сбиване в часа по математика. Това е практика - когато има инцидент по време на час, учениците отиват при педагогическия съветник, за да може той да разговаря с тях и да вземе адекватни решения. Красимир се оплакваше от силни болки в корема и бе пребледнял. Това ни даде повод да идем при фелдшера и там му оказаха първа помощ на детето, след което веднага се обадихме на родителите, разказа директорът.  Според Валентина Тодорова за децата отговарят родителите и затова е редно те да са на място, за да се вземе решение как да се процедури при такива инциденти.Причината за сбиването между двете момчета е топче. Учителката се е намесила, разтървала ги е и ги е изпратила при педагогическия съветник. След като направихме проверка по случая, смятам, че учителят е взел адекватни мерки, каза още Валентина Тодорова.\r\nДетето в момента е в стабилно състояние, последствията не би трябвало да са фатални за по-нататъчния живот на детето, каза д-р Атанас Атанасов и обясни, че след отстраняването на а останалите органи поемат неговите функции.\r\nАнелия Иванова е майка на пострадалия Красимир. Тя разказа, че била в къщи, когато я потърсили. \"Готвех и телефонът бе в хола, когато видях, че са ме търсили, облякох и веднага отидох в училище. Казаха ми, че без мое разрешение не могат да викат линейка\", разказа тя.\r\n   ", "date": "2017.09.27", "title": "Спор за топче е причината за боя, след който ученик остана без далак"}
{"url": "http://www.novinite.bg/articles/150561/GERB-ottegli-doverieto-si-ot-kmeta-na-Haskovo", "text": "\"Разграничаваме се от действията на кмета на Хасково Добри Беливанов. Предстоят допълни срещи и разговори с него\", каза Цветан Цветанов за оттеглената вчера подкрепа на местното ръководство на партията от кмета на общината и го обвини в провалено управление.ГЕРБ-Хасково няма да иска оставка на кмета Беливанов засега Цветанов обясни, че Беливанов се е \"отклонил от обещанията, които дадохме през последните няколко години\", и се извини за политическото решение на партията от 2015 г., когато дава подкрепата си за Добри Беливанов на местните избори. За Цветанов било недопустимо, когато има проблем в общината кметът да е на почивка с бизнесмен от града. По повод критиките на БСП по темата, Цветанов заяви, че тактиката на левицата за местните избори през 2019 г. ще бъде да засилят атаките си по кметове на ГЕРБ. Делян Добрев: Не сме анонимници, постъпваме принципно и честно Той каза още, че предстои в някои общини да се направят промени и на общинските ръководства.Делян Добрев коментира по темата за кмета Беливанов, че той носи политическата отговорност, тъй като той го е номинирал за кмет. \"Ние не искаме оставката на кмета, просто си оттегляме доверието от него. Той е разочарование още от първите дни на управлението\", каза Добрев и допълни, че зам.-кметовете на общината са причината, заради които са дошли инвестиции в Хасково. ", "date": "2017.09.27", "title": "ГЕРБ оттегли доверието си от кмета на Хасково"}
{"url": "http://www.novinite.bg/articles/150557/Zov-za-pomosht-52-godishna-jena-se-nujdae-ot-sredstva-za-lechenie", "text": "Стефка Лютова от гр. София има спешна нужда от средства за лечение.52-годишната жена е с диагноза рак на гърдата. В продължение на година и осем месеца тя не е успяла да намери в България хирург, който да я оперира. Условието е било химиотерапия и лъчетерапия и след това операция, а тя е отказала да се подложи на химиотерапия.Въпреки тежкото заболяване, тя е жизнена и продължава да се бори. Успяла е да се свърже с клиника в Германия, която се е ангажирала с лечението й. Денят, определен за постъпване в клиниката е 16.10.2017г , но личните й средства вече са се изчерпали.Стефка живее под наем със сина си, който е ученик 12-ти клас, и трябва да се грижи за него.Желаещите да помогнат могат да се свържат с нея:Тел. 0899 805 665, 0887 881 626E-mail: Дарителска сметка – за алтернативно лечениеIBAN BG72RZBB91551008386720 BIC: RZBBBGSFЛична сметка – за наем и храна IBAN BG71RZBB91551007646822 BIC: RZBBBGSF", "date": "2017.09.27", "title": "Зов за помощ: 52-годишна жена се нуждае от средства за лечение"}
{"url": "http://www.novinite.bg/articles/150562/5-godini-zatvor-za-parvata-jena-premier-na-Tajland", "text": "Върховният съд на Тайланд призна за виновна бившата министър-председателка на Тайланд Инглук Шинаватра (2011-2014) в небрежност при изпълнението на държавна програма за изкупуване на ориз от производители и я осъди на пет години затвор. Това съобщи вестник \"Нейшън, предаде ТАСС. Бившият премиер е съдена задочно.Решението по делото й трябваше да бъде произнесено на 25 август, но ден преди това тя напусна страната. Предполага се, че тя се укрива в Обединените арабски емирства.Първата жена премиер в историята на Тайланд бе обвинена в небрежност при изпълнение на държавна програма за изкупуване на ориз от селяните. Обвинението твърди, че на хазната са нанесени щети в размер на 518 милиарда бата (14,8 милиарда долара), тъй като правителството е изкупувало ориза по цени, които били доста над пазарните, а държавните складове се оказали запълнени. Освен това реализацията на програмата била съпътствана от корупция и мошеничество. Шинаватра неведнъж е казвала, че се смята за невинна, а делото е политически мотивирано.Правителството й бе свалена с военен преврат през май 2014 г. Няколко седмици преди това тя бе отстранена от поста от Върховния съд за \"неправомерно кадрово решение\". Брат й, Таксин Шинаватра, смятан и до ден днешен за един от най-влиятелните политици, също бе министър-председател (от 2001 до 2006) и бе отстранен от военните. В Тайланд той бе осъден задочно на две години затвор заради сделка с недвижими имоти и от няколко години се укрива в чужбина. ", "date": "2017.09.27", "title": "5 години затвор за първата жена премиер на Тайланд"}
{"url": "http://www.novinite.bg/articles/150573/Radoslav-Dimov-e-noviyat-rajonen-prokuror-na-Sofiya", "text": "Прокурорската колегия към Висшия съдебен съвет (ВСС) избра единодушно Радослав Димов за нов районен прокурор на София. Изборът му идва, след като досегашният прокурор Петър Белчев напусна преждевременно поста в края на юли. Белчев подаде оставка, след като се разбра, че негови подчинени повече от година са игнорирали сигнали срещу Стефан Станев, който на 23 юни т.г. уби по особено жесток начин приятелката си Виола Петрова. Сигналите за заплаха са подавани от бившата съпруга на Станев и нейни роднини, а общо четирима прокурори са прекратили проверките поради липса на доказателства. Днешното заседание на прокурорската колегия беше последно в сегашния й състав преди изтичането на мандата на ВСС след няколко дни.", "date": "2017.09.27", "title": "Радослав Димов е новият районен прокурор на София"}
{"url": "http://www.novinite.bg/articles/150545/Kristiano-se-yadosa-Vav-vseki-mach-li-da-vi-se-dokazam-", "text": "Мегазвездата на Реал (Мадрид) Кристиано Роналдо се разгневи на постоянните си критици след  Португалецът смълча \"Сигнал Идуна Парк\" с 2 попадения и продължава да трупа уникален брой голове на сметката си за шампиона на Европа. Той обаче не е доволен от фенове, медии и специалисти, които смеят да подлагат качествата му на съмнение. \"Явно във всеки мач трябва да доказвам кой съм. Не разбирам отношението на част от публиката, но цифрите са изцяло в моя полза. Радвам се, че вече имам 400 срещи с екипа на Реал. Не знам точно колко гола съм отбелязал, но навярно тези, които ме критикуват, са по-добре запознати\", заяви ядосаният Кристиано.\"Когато съм физически подготвен и ми се отдаде възможност да вкарам гол, го правя. Понякога вратарите спасяват ударите ми или пък те срещат гредите, но това е футболът. Аз съм перфектен професионалист и никога не се отчайвам. Винаги съм готов да приема критиките, а те стават все повече\", сподели Роналдо.", "date": "2017.09.27", "title": "Кристиано се ядоса: Във всеки мач ли да ви се доказам ?"}
{"url": "http://www.novinite.bg/articles/150546/Transplantirat-drob-na-Naim-Syulejmanoglu", "text": "Наим Сюлейманоглу има шанс да оцелее след тежката нощ, която прекара в интензивното отделение на една от най-големите болници в Турция. Роденият в кърджалийското село Птичар легендарен щангист може да бъде спасен само с трансплантация на черен дроб. Той е диагностициран с много тежка форма на цироза и ако жизненоважният орган не му бъде трансплантиран до дни, няма да оцелее. Брат му обаче се е съгласил да дари част от черния си дроб, за да бъде спасен.Тепърва текат тестове за съвместимост, но шансът е огромен. С нелеката медицинска интервенция са се заели най-големите светила в Турция и се очаква съвсем скоро операцията да се осъществи.Иначе друг легендарен бивш щангист, също роден в България - Халил Мутлу - разкри, че хиляди хора са били готови да дарят тъкан от черния си дроб, за да бъде спасен Наим Сюлейманоглу. Все пак най-добре е това да стори най-близкият му роднина - брат му, пише sporta.bg ", "date": "2017.09.27", "title": "Трансплантират дроб на Наим Сюлейманоглу"}
{"url": "http://www.novinite.bg/articles/150560/Istinski-chovek-Kubrat-daryava-parite-ot-macha-s-Djoshua", "text": "Кубрат Пулев показа на света колко благороден човек е. Българският боксьор обяви, че ако спечели мача си срещу Антъни Джошуа на 28 октомври в Кардиф, ще дари половината заработени средства за благотворителност. Кобрата винаги е помагал на нуждаещите се с каквото може, а сега желае да осигури нужното на сираци и на болници, които да закупят нова апаратура. Той заяви, че за него парите са по-маловажни от световната титла и иска да ги даде на хора, които наистина имат нужда от тях.Ето какво написа Кубрат във \"Фейсбук\":\"Здравейте, приятели! Ден след ден, голямата битка в Кардиф наближава. Мисля си...., че ако победя в този мач, ще даря половината пари за благотворителни каузи. За домове за сираци или на болници за животоспасяващи апаратури и други. Аз ще съм щастлив да съм световен шампион. Парите нека да зарадват други, крайно нуждаещи се\". ", "date": "2017.09.27", "title": "Истински човек: Кубрат дарява парите от мача с Джошуа"}
{"url": "http://www.novinite.bg/articles/150566/Stanciya-na-NASA-shte-pronikne-v-koronata-na-Slanceto", "text": "Автоматична станция на НАСА \"Паркър солар проуб\" през 2018 г. ще потегли към Слънцето, за да изучи \"на място\" излизащите от него потоци частици, известни като слънчев вятър, съобщи ТАСС.\"Паркър солар проуб\" ще проникне непосредствено в атмосферата на Слънцето, наричана корона. Детайлните измервания в тази област са ключ към опознаването на природата на нашето Слънце\", обясниха от НАСА. Според специалистите излизащите от Слънцето частици се ускоряват именно в атмосферата и така се разпространяват в цялата Слънчева система.\"Слънчевият вятър, заедно с други изменящи се явления, възникващи в Слънцето и космоса, могат да окажат влияние върху Земята. Всичко това се нарича космическо време. То е причина за северното сияние, за проблеми със спътниците, пробиви в електроснабдяването и работата на системите за връзка\", допълни НАСА. Изучаването на тези процеси е възможно само с изпращане на апарат в слънчевата корона.Температурата в Слънчевата корона достига 1370 градуса Целзий, докато обичайната температура в открит космос е минус 270 градуса Целзий.Сондата ще премине на около 6,4 милиона километра от повърхността на Слънцето, което е 7 пъти по-близо от апарата \"Хелиос 2\" през 1972 г. Станцията ще се окаже по-близо до звездата ни и от планетата Меркурий. Мисията е предвидена за седем години. Очаква се сондата да се приближи до Слънцето 20 пъти на максимално разстояние. За защита от високата температура, тя ще бъде обвита със специално композитно покритие с дебелина 11,43 см.", "date": "2017.09.27", "title": "Станция на НАСА ще проникне в короната на Слънцето"}
{"url": "http://www.novinite.bg/articles/150542/Tramp-zayavi-che-stranata-mu-e-gotova-za-voenna-opciya-po-otnoshenie-na-severnokorejskata-yadrena-kriza", "text": "Президентът на САЩ Доналд Тръмп заяви, че САЩ са напълно готови за военна опция срещу Северна Корея, но предупреди, че нейното прилагане ще има много тежки последици за КНДР, предаде Ройтерс.\"Напълно готови сме за втората опция, но тя не е предпочитаната опция\", каза Тръмп на пресконференция в Белия дом с испанския премиер Мариано Рахой. \"Но ако предприемем тази опция, казвам ви, тя ще бъде опустошителна, опустошителна за Северна Корея. Тази опция се нарича военната опция. Ако трябва да я приложим, ще го направим\", допълни той.Рахой заяви, че Испания ще подкрепи всяко политическо решение на кризата около Северна Корея, предаде ТАСС.  САЩ наложиха нови санкции на осем севернкорейски банки и 26 банкови служители от същата страна, съобщи Асошиейтед прес.Санкциите се въвеждат въз основа на указ на Тръмп, подписан миналата седмица и насочен срещу достъпа на КНДР до международната банкова система. Наскоро ООН също прие комплекс от санкции срещу , най-строгия си досега.", "date": "2017.09.27", "title": "Тръмп заяви, че страната му е готова за военна опция по отношение на севернокорейската ядрена криза"}
{"url": "http://www.novinite.bg/articles/150550/Belgiya-zabrani-kampaniya-za-nabirane-na-kompanonki-sred-studentkite", "text": "Властите в Брюксел взеха решение да забранят административно рекламна кампания за набиране на компаньонки сред студентките, съобщиха местни медии.От няколко дни пред Брюкселския свободен университет паркира камион с плакат на кампанията. Посланието от плаката препраща към сайта \"Богатството среща красотата\". Отправено е обръщение към студентките да \"подобрят начина си на живот\", като \"излизат с татенца\".Според местните власти насърчаването на срещи между млади момичета и \"стабилни мъже\" е прикрит начин за търсене на компаньонки, уточнява NOVA. Собствениците на рекламирания сайт обясняват, че Белгия е сред петте държави с \"най-голям пазарен потенциал\" в предлаганите от тях услуги за запознанства. Според тях до догодина в Белгия може да бъдат привлечени 300 хиляди абонати на услугата.Един от камионите, използвани в кампанията, е бил задържан от полицията, а по-късно се очаква становището на прокуратурата по случая. Организаторите на кампанията възнамеряваха от следващия месец да осигурят няколко камиона с рекламни плакати в белгийската столица, както и наситено медийно присъствие.  ", "date": "2017.09.27", "title": "Белгия забрани кампания за набиране на компаньонки сред студентките"}
{"url": "http://www.novinite.bg/articles/150563/Prognozirat-adski-goreshtini-v-Evropa-prez-sledvashtite-desetiletiya", "text": "Горещините като топлинната вълна през отминалото лято, спечелила си прозвището \"Луцифер\" с изпепеляващите над 40-градусови температури, ще станат обичайно явление за Южна Европа до средата на века, предупреждават учени, цитирани от Ройтерс.Горещи вълни като „Луцифер“, разпалила опустошителни горски пожари и унищожила земеделска продукция през август в Европа, вече са четири пъти по-вероятни, отколкото са били преди век, отчитат от World Weather Attribution (WWA) - коалиция от международни учени.\"В началото на 20-и век лета като тазгодишното са били изключително редки. Понастоящем вероятността Южна Европа да \"понесе\" толкова горещо лято вече е едно към 10\", казва Геерт Ян ван Олденборг, изследовател от Кралския нидерландски метеорологичен институт.Подобни екстремни горещини ще станат обичайно явление за южната част на Европа до средата на века, ако парниковите газове в атмосферата продължат да се увеличават, според симулационен модел на WWA, оценяващ въздействието на климатичните промени върху екстремните проявления на времето.През 2016 г. глобалните температури за трета поредна година са достигнали рекордно високи стойности, оповестиха учени през януари. Според изследване, публикувано през август, смъртността в резултат на екстремни климатични проявления като топлинни вълни и суша може да се увеличи 50-кратно до края на века. ", "date": "2017.09.27", "title": "Прогнозират „адски“ горещини в Европа през следващите десетилетия"}
{"url": "http://www.novinite.bg/articles/150564/EK-Balgariya-i-Rumaniya-sa-neobhodimi-v-Shengen", "text": "Приемането на България и Румъния в Шенген е не само политически честно, но е и необходимо от гледна точка на сигурността. Това заяви на пресконференция еврокомисарят по вътрешните работи Димитрис Аврамопулос.Шенгенското пространство е едно от основните постижения на ЕС и сме твърдо решени да го защитим, съхраним и укрепим, добави той. В общо пространство без гранични проверки съществуват общи заплахи за сигурността. Затова трябва да направим всичко възможно, за да запазим крехкото равновесие между свободното движение и сигурността. Можем да постигнем това единствено със съгласувана и единна шенгенска правна рамка, която включва Румъния и България, посочи Аврамопулос. Комисията отново призова Съвета на ЕС да вземе скоро решение за приемането в Шенген на България и Румъния. За да могат държавите от ЕС да се противопоставят на заплахите заедно, крайно време е България и Румъния да се присъединят към Шенген. Съветът следва да вземе решението за одобряване на тяхното присъединяване и за премахване на проверките по вътрешните граници между тези две държави и техните съседи от ЕС. България и Румъния са доказали способността си да защитават външните граници на ЕС и затова следва да станат станат част от Шенген, заявява комисията. ", "date": "2017.09.27", "title": "ЕК: България и Румъния са необходими в Шенген"}
{"url": "http://www.novinite.bg/articles/150567/Istoricheskoto-reshenie-na-Sauditska-Arabiya", "text": "Международната общност приветства историческото решение на Саудитска Арабия да разреши на жените да шофират, след като досега това беше единствената страна в света, наложила забрана за това.Генералният секретар на ООН Антониу Гутериш похвали тази \"важна стъпка в правилната посока\", а американският президент Доналд Тръмп отбеляза, че това е \"положителен напредък в полза на правата на жените\" в тази съюзническа страна, често критикувана на международната арена.Във вторник вечерта саудитският крал Салман нареди на съответните министерства да разрешат издаването на шофьорски книжки \"без разлика, както на мъже, така и на жени\" с указ, разтърсил като земетресение ултраконсервативното кралство.Активистки, някои от които бяха арестувани, че са дръзнали да нарушат забраната, настояват за тази мярка от десетилетия. Очаква се тя да влезе в сила от юни 2018 г.\"Аз съм в шок, изключително радостна съм\", каза Хая Ракиян, 30-годишна банкова служителка, живееща в Рияд. \"Не очаквах подобно решение преди по-малко от 10 или 20 години!\", заяви тя пред АФП.\"Това е много щастлив ден! Още не мога да повярвам и няма да повярвам, докато не видя това с очите си\", възкликва Шаса Дусри, служителка в петролна компания \"Арамко\" в Дахран (Източна Саудитска Арабия), която казва, че кара кола в жилищния комплекс, в който живее, но никога извън него.Много жени от саудитския елит, които можеха да шофират в Лондон или Дубай, но не и в Рияд, се опитваха да се противопоставят на забраната в Саудитска Арабия, но системно биваха арестувани.\"Това е материализация на смелостта на жените, които се бореха за това от години\", заяви \"Амнести интернешънъл\". \"Само че то твърде много закъсня\", допълни организацията по повод отменянето на забраната, която тя определи като \"малка стъпка\".Жените продължават да са обект на сурови ограничения в Саудитска Арабия, където са поставени под опеката на мъж от семейството - баща, съпруг или брат, за да следват или да пътуват.В рамките на план за икономически и социални реформи до 2030 г., за да намали зависимостта си от петрола, Рияд изглежда смекчава някои наложени на жените мерки.Решението за вдигане на забраната за шофиране идва, след като на саудитките беше разрешено да честват националния празник миналата събота на стадион, което се случва за пръв път в страната.Мъже и жени танцуваха по улиците под звуците на ударни инструменти и електронна музика - невиждани сцени в страната, известна с разделението между половете на обществени места и със строгата форма на исляма, която изповядва.Рияд се опитва предпазливо да насърчава някои форми на развлечение, въпреки съпротивата на крайните консерватори в кралството, където половината население е на възраст под 25 години.През ноември миналата година саудитският принц и милиардер Ал Уалид бин Талал, известен като човек, изразяващ свободно личното си мнение, отправи емоционален апел жените да получат право да шофират.Той изтъкна \"икономическата цена\", произтичаща от факта, че за да пътуват жените в Саудитска Арабия са зависими от \"чужди\" частни шофьори или таксита. А ако съпругът намира време да закара жена си, това значи той да отсъства от работа, което намалява производителността му, отбеляза със съжаление принцът.Да се позволи на жените да шофират вече е \"спешна социална необходимост, оправдана от икономическата конюнктура\", подчерта той, имайки предвид бюджетните затруднения на страната му поради спада в петролните приходи след срива в цената на суровия петрол.Според него ползването на чужди шофьори коства на саудитската икономика милиарди долари.Преди да отмени забраната, саудитският монарх направи съпоставка на \"недостатъците на забраната и нейните предимства\", уточнява указът. Според него \"мнозинството от великите улеми (ислямски богослови) са подкрепили мярка, позволяваща на жените да шофират\".Опитите за облекчаване на социалните рестрикции, които досега не се изразяваха в повече граждански и политически права, целят да отблъснат критиките във връзка с неотдавнашна репресивна кампания, смятат анализатори.При \"съгласувана кампания\", както казват някои активисти, властите арестуваха този месец около 20 души, сред които имаше влиятелни проповедници и интелектуалци.Анализатори твърдят, че много от тези дисиденти са критикували силовата външна политика на младия престолонаследник Мохамед бин Салман (на 32 г.) като бойкота на Катар, както и някои реформи като приватизирането на държавни предприятия и намаляването на държавните субсидии.", "date": "2017.09.27", "title": "Историческото решение на Саудитска Арабия"}
{"url": "http://www.novinite.bg/articles/150544/Arestuvaha-direktor-na-uchilishte-za-bludstvo-sas-sedmoklasnichka", "text": "Директорът на основното училище в бургаското село Ново Паничарево е арестуван, след като семокласничка го обвинила в блудство, съобщават от Районната прокуратура. 58-годишният Христо Радев е задържан за 48 часа.По непотвърдена информация сигналът е подаден от родителите на момичето, което записало действията на директора с мобилния си телефон, пише NOVA. Очаква се държавните обвинители да внесат в съда искане на обвиняемия да бъде наложена постоянна мярка „задържане под стража“. ", "date": "2017.09.27", "title": "Арестуваха директор на училище за блудство със седмокласничка"}
{"url": "http://www.novinite.bg/articles/150576/Putin-obyavi-istorichesko-sabitie-Rusiya-unishtoji-zapasite-si-ot-himicheski-orajiya", "text": "Русия приключи предсрочно унищожаването на своя химически арсенал, обяви президентът Владимир Путин, цитиран от Ройтерс и ТАСС.Путин окачестви събитието като историческо предвид огромния обем химически оръжия, останали от съветско време. \"Въпреки че страната ни планираше да завърши тази работа към 2020 г., успяхме да я приключим по-рано от набелязания срок\", каза той.В изявление, излъчено по телевизия \"Россия 24\", Путин отбеляза, че САЩ не са изпълнили поетия от тях ангажимент да унищожат своя химически арсенал и три пъти го отлагат с мотива, че не им достигат средства.Утилизирането на последния химически боеприпас на полигон в руската република Удмуртия е станало днес по заповед на върховния главнокомандващ Владимир Путин. Той е издал заповедта по телемост от резиденцията си в Ново Огарьово край Москва. За своето химическо разоръжаване Русия е получила финансова помощ от 16 държави, а също от Европейския съюз и американска неправителствена организация, припомня ТАСС.Най-много средства са били отпуснати от САЩ, Германия, Великобритания и Канада.", "date": "2017.09.27", "title": "Путин обяви историческо събитие: Русия унищожи запасите си от химически оръжия"}
{"url": "http://www.novinite.bg/articles/150548/Pojar-izbuhna-v-ukrainski-voenni-skladove", "text": "Пожар пламна в складове за боеприпаси в поделение край град Калиновка. Помещенията се намират в украинската Виницка област на 270 км западно от Киев. Огънят е предизвикан от външен фактор. Това сочи предварителната версия на разследващите, заяви премиерът на Украйна Володимир Гройсман, цитиран от Интерфакс.\"Засега предварително смятаме, специалистите смятат, че това не е самозапалване, тоест е имало външна причина\", цитира NOVA. Според бившия шеф на украинското външно разузнаване Микола Маломуж обаче в армията на страната \"просто липсва модел за гарантиране на сигурността на складовете\".Късно вечерта във вторник след пожар в поделение, разположено в Калиновски район от Винницка област, започнаха експлозии в местните складове, където се пазят 188 000 тона боеприпаси и различни оръжия. С огъня се борят над 1200 пожарникари. Евакуирани са повече от 30 000 души. Засега няма данни за пострадали. В Калиновка патрулират 239 полицаи; няма и потвърдени сведения за мародерски прояви, съобщи ТАСС.Според местни жители, говорили пред телевизия \"112 Украйна\", има \"много разрушени къщи\" и човешки жертви, но спасителите съобщиха само за една пострадала жена, настанена вече в болница, добавя агенцията.", "date": "2017.09.27", "title": "Пожар избухна в украински военни складове"}
{"url": "http://www.novinite.bg/articles/150554/Sali-Erna-za-vtori-pat-podludi-Balgariya-hilyadi-pyaha-s-palno-garlo-v-zala-Arena-Armeec", "text": "По-малко от година, след като фронтменът на култовата група Godsmack Съли Ерна два пъти напълни зала 1 на НДК и направи едно уникално шоу, той се върна в България, както обеща тогава, и взриви зала „Арена Армеец“ снощи.София бе спирка от европейското му турне, а в концерта се включиха три красиви музикантки от оркестъра на Класик ФМ радио. Този път редом до Съли на сцената застана и талантливата вокалистка Лиса Гайър, чийто глас прави песните му още по-завладяващи. Гласът на Godsmack и този на Лиса накараха публиката многократно да настръхва и да се просълзява, пеейки с пълно гърло песните от „Аvalon“ и \"Hometown Life\". А в \"Арена Армеец\" прозвучаха почти всички любими на феновете песни от двата му солови албума. Чухме \"In Through Time\", \"Avalon\", \"7 Years\", \"Sinner's Prayer\", \"My Light\", \"Until Then\", \"Eyes of a Child\", \"The Departed\", \"Hometown Life\", \"Different Kind of Tears\", \"Take All of Me\", \"Don't Comfort Me\", „Blue Skies\", \"Father of Time\", \"Forever My Infinity\", \"Falling to Black\", \"Turn It Up!\".Многократно в интервюта Съли Ерна е споделял, че безумно обича дъщеря си и прави всичко това заради нея. Песента \"My Light\" е посветена именно на Скайлър Брук Ерна, която е вече тийнейджърка. Изпълнението бе придружено от лични снимки и видеа на съкровени моменти между Съли и Скайлър, прожектирани на големия екран на сцената. Певецът се обърна към публиката и посвети песента на „вашите деца“, което безспорно бе един от емоционалните моменти на концерта.Друг такъв бе песента \"Falling to Black\", с която Съли Ерна почете паметта на някои големи имена от световната музикална сцена, които вече не са сред нас. Сред тях Боб Марли, Фреди Меркюри, Джими Хендрикс, Джим Морисън, Елвис Пресли, Джон Ленън, Кърт Кобейн, Майкъл Джексън, Уитни Хюстън, Ейми Уайнхаус, Лейн Стейли, Рони Ван Зант, Джанис Джоплин, Дейвид Боуи, Принс, Джордж Майкъл и много други.Публиката аплодираше бурно всяко едно от имената. Видеото завърши със снимки на Честър Бенингтън и Крис Корнел, които се самоубиха тази година. В памет на Честър Съли Ерна изпълни на пиано една от кулотвите песни на Linkin Park „Сrawling“, а феновете отново пяха заедно с него.Вълнуващ бе и моментът, в който на песента \"Until Then\" Съли подкани публиката да включи фенерчетата на телефоните си и всички да ги вдигнат високо. Така залата се изпълни с хиляди светлини и придаде една магичност на изпълнението.Нямаше как да не чуем и кавъра на Metallica „Nothing Else Matters“, която Съли изпълнява по един наистина уникален начин.Не чухме нищо на Godsmack, но на финала на концерта Съли издаде една новина, която зарадва публиката и компенсира пропуска. От сцената Съли отново подчерта, че България е най-любимата му дестинация заради изключителната публика и неповторимия контакт с нея. Той чувства страната ни като втори роден дом. Затова обеща да дойде отново у нас с бандата, която работи по нов албум. Записите ще приключат зимата, а януари догодина ще излезе и първото парче от него. По думите на Съли албумът ще излезе през април, а България ще бъде включена в световното турне, което Godsmack подготвят, за да представят албума. Тази новина подлуди публиката и за пореден път избухна в бурни аплодисменти и викове.Припомняме, че през 2015 г. родните фенове успяха да видят на живо Godsmack на фестивала Summer Chaos в Бургас. Хиляди крещяха и пяха на стадион \"Лазур” заедно със Съли Ерна и компания тогава.На последната песен Съли Ерна изкара на сцената няколко деца от публиката, връчи им инструменти и заедно с музикантите приключиха едно наистина вълнуващо шоу, което ще остави следи у феновете още дълго време. А всички ние чакаме Godsmack, новия им албум и следващия запомнящ се концерт от Съли и компания!", "date": "2017.09.27", "title": "Съли Ерна за втори път подлуди България, хиляди пяха с пълно гърло в зала \"Арена Армеец\""}
{"url": "http://www.novinite.bg/articles/150558/Valejite-spirat-ostava-oblachno-i-hladno", "text": "През нощта валежите почти навсякъде ще спрат, но ще остане облачно. Минимални температури между 9° и 14°. Утре ще се задържи предимно облачно, но само на отделни места ще превали слабо. Ще продължи да духа слаб, в Дунавската равнина, Източна България и Източните Родопи умерен до силен вятър от изток-североизток.Максимални температури, предимно между 13° и 18°, в София около 13°. Атмосферното налягане ще бъде по-високо от средното за септември. През деня ще се задържи почти без промяна. В планините ще бъде облачно, по високите части мъгливо. На много места ще превали слаб дъжд, над 2000-2200 метра слаб сняг. Ще духа умерен североизточен вятър. Максималната температура на височина 1200 метра около 8°, на 2000 метра – около 3°.Над Черноморието ще бъде облачно и на места ще превали слаб дъжд. Ще духа умерен до силен североизточен вятър. Максималните температури ще бъдат 18-19°, температурата на морската вода е около 21°. Вълнението на морето ще бъде 3-4 бала.", "date": "2017.09.27", "title": "Валежите спират, остава облачно и хладно"}
{"url": "http://www.novinite.bg/articles/150538/Predimno-oblachno-s-valeji-shte-bade-vremeto-dnes", "text": "Днес ще е предимно облачно.Главно в Южна България и Предбалкана ще има валежи, значителни в Рило-Родопската област и югоизточните райони. До вечерта валежите в повечето места ще спрат. Ще духа слаб, в източната половина на страната – умерен вятър от север-североизток.Дневните температури ще се понижат и максималните ще са предимно между 15° и 20°. Жълт код за валежи е в сила за Бургас. Атмосферното налягане е по-високо от средното за септември и още ще се повишава. Над планините ще е облачно и мъгливо. Ще превалява дъжд, над 2300 метра – слаб сняг. По-значителни ще са валежите в Рило-Родопската област и Странджа. Ще духа умерен вятър от изток-североизток. Максималната температура на височина 1200 метра около 12°, на 2000 метра – около 5°.Над Черноморието ще преобладава облачно време. Главно по южното крайбрежие ще има валежи от дъжд, в крайните южни райони - интензивни. Ще духа умерен североизточен вятър. Максималните температури ще са 20-21°, на морската вода: 21-23°. Вълнението на морето ще бъде 3-4 бала. ", "date": "2017.09.27", "title": "Предимно облачно с валежи ще бъде времето днес"}
{"url": "http://www.novinite.bg/articles/150539/Zov-za-pomosht-16-godishno-momche-ot-Radomir-se-nujdae-ot-lechenie", "text": "16-годишният Иво Христов от Радомир се нужда е от средства за лечение. Той е болен от Неврофиброматоза тип 2. Необходими са 15 000 лв. през няколко месеца за лечението на Иво в Германия.  Болестта е такава, че тялото му развива тумори. Той трябва през няколко месеца да пътува в Германия за лечение. Момчето се бори с болестта вече 3 години.Родителите на Иво молят всеки, който иска да помогне да го подкрепи със смс с текст DMS IVO на номер 17 777. Дарителска банкова сметка: BG47BPBI79404078032501 - Иво Ивов ХристовPay Pal: milena_dimitrova74@abv.bg - Милена Димитрова (майка на Иво)  ", "date": "2017.09.27", "title": "Зов за помощ: 16-годишно момче от Радомир се нуждае от лечение"}
{"url": "http://www.novinite.bg/articles/150541/Ikonomikata-na-Shvejcariya-naj-konkurentnata-v-sveta", "text": "Швейцария продължава да е най-конкурентната икономика в света. Това показва класация на Световния икономически форум. Алпийската страна е начело за девета поредна година, а през 2008 г. отстъпваше само на САЩ.На второ място в класацията се нарежда именно страната на неограничените възможности, следвана от Сингапур, Холандия и Германия.България отбелязва известен напредък и се изкачва с една позиция – до 49-о място. Като най-сериозни проблеми за правенето на бизнес у нас се посочват корупцията и неефективната държавна администрация.", "date": "2017.09.27", "title": "Икономиката на Швейцария – най-конкурентната в света"}
{"url": "http://www.novinite.bg/articles/150569/Kakvo-ne-tryabva-da-tarsite-v-Google", "text": "Google е най-известната и широко използвана търсачка. Тя получава няколкостотин милиона заявки всеки ден чрез различните си услуги. Но може да се случи така, че да попаднем на информация, която ще ни шокира и обърка.Има множество сайтове, които ви разказват за различни здравословни проблеми и как да се излекувате. Разбира се, повечето от тях не са ръководени от медицински специалисти.  Дори за най-леките симптоми има разказани смъртоносни истории, подплатени с богат арсенал от цветни снимки и клипове.Търсенето на симптоми в мрежата определено няма да ви помогне, а само може да ви накара да се чувствате зле. Затова не питайте Google, а потърсете личния си лекар.От чисто любопитство може да потърсите как се прави бомба или пък амфетамини. Но трябва да знаете, че различни специални служби следят за подобни търсения и вашият IP адрес може да се появи в базата им данни.Много от симптомите на коварното заболяване могат да се срещнат и при други безобидни здравословни проблеми. Много хора имат световъртеж, умора или главоболие. Затова не трябва да търсите симптомите в търсачката. Много вероятно е да объркате симптомите с нещо друго.Вероятно сте чували за акарите. Те са малки паякообразни животни, за чието присъствие в дома си обикновено не подозираме. Тяхната естествена среда е домашния прах. Ако искате да спите спокойно, по добре не търсете как изглеждат.В интернет е пълно със снимки на различни кожни заболявания. Някои от тях могат наиситна да ви стреснат.Много хора пушат. Интеренет е пълен със снимки на увредени органи на тежки пушачи. Ако се нуждаете от мотивация да откажете цигарите - действайте. В противен случай стоите настрана.Съществуват много страховити животни на планетата. Ако не искате да развиете нови фобии, не гледайте.Вероятно ще се натъкнете на доста неприятни резултати - лоши снимки, остаряла и неуместна информация.Евън Фурние е млад френски спортист, имал щастието да играе до едни от световните легенди в баскетбола. Но е имал нещастието фамилията му да е част от думата, която се дава за определен вид генитална гангрена при мъжете. И вместо симпатичното му лице, ако изпишем само част от името му в търсачката, можем да останем шокирани от снимките, които ще се покажат.Вместо влечугото от Нил, може да попаднете на още по-страшна гледка. „Крокодил“ е синоним и на един от най-опасните наркотици през последните години, познат още като „дрогата на бедните“, защото разяжда плътта на пристрастените.", "date": "2017.09.27", "title": "Какво не трябва да търсите в Google"}
{"url": "http://www.novinite.bg/articles/150565/Interpol-prie-za-svoj-chlen-Darjavata-Palestina", "text": "Интерпол прие за свой член Държавата Палестина при гласуване на генералната си асамблея в Пекин, предадоха световните агенции.\"Държавата Палестина и Соломоновите острови вече са държави членки на Интерпол\", обяви в Туитър международната полицейска организация. За момента няма коментар по решението от страна на израелското външно министерство, което по-рано заяви, че израелските усилия за отлагане на гласуването за следващата година са се провалили.Аргументите на Израел са, че Палестина не е държава и не отговоря на изискванията за членство в Интерпол. Съгласно временните израелско-палестински мирни споразумения, палестинската автономна власт разполага с ограничено самоуправление в окупираните територии - Западния бряг на река Йордан и ивицата Газа.\"Тази победа стана възможна поради принципната позиция на мнозинството членове на Интерпол\", отбеляза в изявление палестинският външен министър Рияд ал Малки.\"По този радостен повод Държавата Палестина отново заявява ангажимента си да изпълнява задълженията си и да съдейства в борбата с престъпността и за утвърждаване на върховенството на закона\", допълни Малки.", "date": "2017.09.27", "title": "Интерпол прие за свой член Държавата Палестина"}
{"url": "http://www.novinite.bg/articles/150575/KNSB-nastoyava-za-po-aktivna-politika-na-pravitelstvoto-po-dohodite", "text": "КНСБ настоява за по-активна и по-обхватна политика на правителството по доходите изаплащането на труда. Това обявиха днес на пресконференция президентът на КНСБ Пламен Димитров и главният икономист на синдиката Любен Томев. Те направиха анализ на управленската програма. Заложените основни ориентири по заплащането на труда (650 лева минимална работна заплата и 1500 лева средна работна заплата в края на мандата) са атрактивни като анонс, но и са съвсем постижими при очакванията за ускоряване на икономическия растеж и засилено търсене на работна сила, каза Томев. По думите му тези цели не отразяват намеренията за ускореноприближаване към средноевропейските равнища на заплащане на труда. КНСБ настоява за постигане на 60% от средноевропейското равнище на благосъстоянето в края на мандата на правителството. От КНСБ приветстват намерението за намаляване на дълготрайно безработните с най-малко 30%. Синдикалната организация е против заложеното замразяване на всички парични помощи и обезщетения, плащани от бюджета на ДОО (340 лева за отглеждане на дете до двегодишна възраст, 540 лева еднократна помощ при смърт на осигурено лице, както и 7,20 лева минимално обезщетение при безработица). КНСБ настоява и за повече мерки за повишаване на събираемостта от осигурителни вноски. Общият размер на неплатените вноски, които могат да бъдат извадени на светло са в порядъка на няколко милиарда лева, каза Пламен Димитров. КНСБ готви сигнали до главния прокурор за фирми, които извършват осигурителна измама. Според синдиката управленската програма на правителство на Борисов за първи път е толкова подробна и структурирана, но не е изведен на челно място основният приоритет на България - запазването на българите в страната и връщането на тези, които искат и могат да се върнат. Ежегодно между 30 000 и 40 000 души трайно емигрират от страната, допълни Димитров. ", "date": "2017.09.27", "title": "КНСБ настоява за по-активна политика на правителството по доходите"}
{"url": "http://www.novinite.bg/articles/150572/Dogodina-poletite-mejdu-Sofiya-i-Lisabon-stavat-chetiri-pati-sedmichno", "text": "През 2018 г. полетите между София и Лисабон ще бъдат вече четири пъти седмично, каза днес във Варна посланикът на Португалия у нас Луиш Фераш. Той уточни, че преди години връзката между двете столици е била само веднъж в седмицата и то от април до септември-октомври. В момента полетите са два пъти седмично, а предстои да се увеличат двойно, което показва, че пътникопотокът между държавите ни непрекъснато нараства, посочи дипломатът. Той каза още, че в родината му България вече е позната като туристическа дестинация, но може да стане още по-популярна, тъй като има потенциал. Настоящата визита на посланика във Варна е свързана с провеждането на първата за града Седмица на португалския език и култура. Много е важно да сближим още повече двете държави, посочи дипломатът. По думите му близо 20 000 българи живеят в Португалия, работят и допринасят за развитието на икономиката й.", "date": "2017.09.27", "title": "Догодина полетите между София и Лисабон стават четири пъти седмично"}
{"url": "http://www.novinite.bg/articles/150577/Ryanair-otmeni-oshte-poleti-zasyagat-i-Balgariya", "text": "Нискобюджетната ирландска авиокомпания \"Ryanair\" анулира нови полети в периода ноември 2017 и март 2018 г. Те ще засегнат около 400 000 клиенти. Причината – ще лети с 25 самолета по-малко с цел премахване на рисковете от по-нататъшно анулиране на полети заради липсата на пилоти.Ще бъдат отменени полети до Пиза, Стокхолм, Меминген (Мюнхен), Кастейон (Валенсия) и Тревизо (Венеция). По-малко полети ще има и от София до Берлин, Рим, Барселона, Милано, Атина, Лондон, Брюксел и Кьолн.От компанията обявиха, че в списъка с отменени полети ще влязат тези от летище \"Гетуик\" до Белфаст, от Летище \"Станстед\" до Глазгоу и до Единбург, от Нюкасъл до Фаро, както и от Глазгоу до Лас Палмас. Те са уведомили всички свои пътници за промените, като са им предложили да им възстановят парите за билети или да ги пренасочат към друг полет. Засегнатите пътници ще получат и ваучер на стойност 80 британски лири за двупосочен билет, 40 за еднопосочен, към компанията, който могат да използват между октомври и март без коледните и новогодишни празници, пише „24 часа”.\"От днес няма да има повече отменени полети през зимния и предстоящия летен сезон. Тази зима ще бъдат освободени много самолети и екипажи, което ще ни позволи да се справи с желаните годишни отпуски през идните 9 месеца. А през 2018 ще започнем нов период, в пълно съответствие с разпоредбите на ЕС\", съобщи главният изпълнителен директор на компанията Майкъл Оари.Заради стачните действия на пилотите компанията бе принудена да анулира повече от 2,1 хил. полети за периода между средата на септември и края на октомври, засягащо 315 000 клиенти.", "date": "2017.09.27", "title": "\"Ryanair\" отмени още полети, засягат и България"}
{"url": "http://www.novinite.bg/articles/150559/Pravitelstvoto-otpuska-8-mln-lv-za-ukrepvane-na-svlachishta-v-oblast-Burgas", "text": "С прието от правителството постановление се осигуряват допълнителни средства от централния бюджет в размер на 8 млн. лв. по бюджета на Министерството на регионалното развитие и благоустройството. Със средствата ще се финансира укрепването на свлачища в бургаския квартал Сарафово и на северния бряг на гр. Царево, информира БНТ.Двата обекта са с голямо обществено значение за развитието на регионите, в които попадат. Изпълнението им е наложително за опазване на живота и здравето на хората и за предотвратяване развитието на проявени неблагоприятни геодинамични процеси.Реализирането на обектите ще допринесе за постигане на целите на Националната програма за превенция и ограничаване на свлачищата на територията на Република България, ерозията и абразията по Дунавското и Черноморското крайбрежие 2015-2020 г.С изграждането на укрепителните, брегоукрепителни и отводнителни съоръжения ще се предотврати развитието на свлачищните процеси по крайбрежни участъци с обща дължина около 2 км, ще се укрепи брегът на Черно море в района на кв. Сарафово и на гр. Царево и така ще се предотврати намаляването на територия на България вследствие на абразионни процеси.", "date": "2017.09.27", "title": "Правителството отпуска 8 млн. лв. за укрепване на свлачища в област Бургас"}
{"url": "http://www.novinite.bg/articles/150555/Depozitite-v-bankite-nadhvarliha-70-miliarda-leva", "text": "Над 70 милиарда лева депозити има в банките, това показват данни на БНБ към края на август.Най-много са спестяванията на домакинствата - 46,106 млрд. лева. Стойността на кредитите е три пъти по-малка, въпреки че и те растат.21 милиарда лева са влогове на фирми, а взетите от тях заеми за същия период са близо 2 милиарда лева. Това е с 2,8 % повече от миналата година.Най-малко са влоговете на финансовите институции - 3,35 млрд. лв., а кредитите им са се увеличили с  27,6 на сто.", "date": "2017.09.27", "title": "Депозитите в банките надхвърлиха 70 милиарда лева"}
