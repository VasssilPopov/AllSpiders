{"url": "https://www.novinite.bg/articles/163094/Umeniyata-za-rabotata-na-svobodna-praktika-vse-po-tarseni", "text": "41.9% от българите търсещи преквалификация са мотивирани от желанието да придобият умения да работят на свободна практика. Това сочи проучване проведено сред 1010 българи, организирано от лицензиран професионален център Нет Ит. Проучването е проведено чрез Facebook и в него са взели участие хора от цялата страна.Другите причини, които участниците в проучването посочват като мотив, да търсят преквалификация са нископлатена сегашна работа (17.3%), работа, която не им доставя удоволствие (12.7%), стрес на работното място (11.1%) и липса на перспектива пред сегашната им професия (10.4%).Посоката в която участниците в проучването желаят да се образоват, са професии които са или с репутация на високо платени или дават шанс за работа на свободна практика. Така например 23.6% от анкетираните посочват, че биха са преквалифицирали в графични или уеб дизайнери, 20.5% в интериорни дизайнер, 13.9% в програмисти, 12.4% в счетоводители и 10.6% във фотографи. Останалите проценти до 100 са посочени голям брой разнородни професии.„Проучването ясно посочва нуждата от умения за стартиране на дейност на свободна практика, които в момента се придобиват чрез самоподготовка или отделни откъснати събития. Да бъдеш фрийленсър е предприемаческа дейност, за която се подава данъчна декларация и човек трябва да има умения и познания по маркетинг, преговори с клиенти, презентационни умения и др. Надявам се все повече учебни институции да въведат подобна подготовка, а защо не и тя да стане задължителна в държавните образователни стандарти. Това ще подобри жизнения стандарт на специалистите в страната и ще ги задържа да остават тук\", казва Илиян Петров, основател на Нет Ит.“В Нет Ит резултатите от проучването не бяха изненада за нас, тъй като при проследяване на развитието на хората, които получават професионална квалификация при нас, виждам, че много от тях работят на свободна практика или дори започват собствен бизнес с помощта на придобитите в центъра умения”, отбелязва Петров. ", "date": "2018.08.15", "title": "Уменията за работата на свободна практика все по-търсени"}
{"url": "https://www.novinite.bg/articles/163069/Deca-narisuvaha-emblematichni-sgradi-v-ES", "text": "50 деца рисуваха върху платно на тема европейското културно наследство. Младежите пресъздадоха забележителни сгради в Европа, които са ги впечатлили. Инициативата е по повод Международния ден на младежта и се организира от Центъра за развитие на човешките ресурси, СУ „Св. Климент Охридски“ и представителството на Европейската комисия в България, предаде БГНЕС.„Поканили сме деца, които рисуват обекти от културно значение, тъй като 2018 година е обявена за година на Европейското културно наследство под мотото „Нашето наследство: където миналото среща бъдещето. 15 от всички участници ще получат награди“, разказа Михаела Канарчева от Центъра за развитие на човешките ресурси.", "date": "2018.08.15", "title": "Деца naрисуваха емблематични сгради в ЕС"}
{"url": "https://www.novinite.bg/articles/163073/Nameriha-izgubeni-v-gora-mladeji-sled-cyala-nosht-tarsene", "text": "Спасителната операция е проведена тази нощ в землището на с. Петково. Живи и невредими са открити четирима младежи – момчета на 15,16 и 18 години и 20-годишно момиче, изгубили се в горски масив. Сигналът за тревожната ситуация е получен в полицията снощи към 22:30 часа.  Веднага била сформирана спасителна група от полицаи и пожарникари, в която се включили както жители на селото, така и бащата на едно от децата. Те поели в различни посоки, за да осигурят необходимия обхват на търсенето.  Издирването продължило през цялата нощ.Благодарение на предприетите действия, тази сутрин  около 07:30 ч. в местността“Катранците“ в землището,  младежите са открити. Всички те са в добро здравословно състояние. ", "date": "2018.08.15", "title": "Намериха изгубени в гора младежи след цяла нощ търсене"}
{"url": "https://www.novinite.bg/articles/163082/Priehme-programa-za-kulturno-satrudnichestvo-s-Makedoniya", "text": "Правителството одобри проект на Програма за сътрудничество в областта на културата между Министерството на културата на Република България и Министерството на културата на Република Македония за периода 2018-2021 г.През последните години политическият диалог между Република България и Република Македония се развива успешно и в приятелска атмосфера. Налице е взаимен стремеж за разширяване на сътрудничеството и взаимодействието в съответствие с новите политически реалности в региона. Общите интереси и сходните външнополитически приоритети на Република България и Република Македония създават условия за плодотворно сътрудничество в двустранен и многостранен план.В областта на културата тези отношения вече са регламентирани от Спогодбата между Правителството на Република България и Правителството на Република Македония, подписана в Скопие на 15 май 2000 г., както и в духа на Договора за приятелство, добросъседство и сътрудничество между Република България и Република Македония, в сила от 14 февруари 2018 г.Настоящият проект на Програма за сътрудничество в областта на културата между Министерството на културата на Република България и Министерството на културата на Република Македония за периода 2018 - 2021 г. е изготвен в изпълнение на член 17 от междуправителствената Спогодба за сътрудничество в областта на културата, образованието и науката.Проектът на Програма удовлетворява взаимните интереси на двете страни и съдържа всички необходими текстове за развитие на отношенията между Република България и Република Македония в областта на културата. Предлаганият проект на Програма регламентира възможностите за сътрудничество в областта на театъра, литературата, превода и публикуването на творби на писатели от другата страна, библиотечното и музейно дело, изобразителното изкуство, организирането на художествени изложби и музикални фестивали, киното, музиката и танца, аудиовизията и защитата на авторските права. Уточняват се ангажиментите на двете страни по опазването на културното наследство и сътрудничеството за предотвратяване на незаконната търговия с културни ценности.", "date": "2018.08.15", "title": "Приехме програма за културно сътрудничество с Македония"}
{"url": "https://www.novinite.bg/articles/163071/Do-140-po-visoki-mita-za-vnos-na-amerikanski-stoki-v-Turciya", "text": "Турция рязко повиши митата върху някои внасяни стоки от САЩ. В това число са пътнически автомобили, алкохол и тютюн, съобщи турският държавен вестник, предаде БНР.С указ, подписан от президента Реджеп Ердоган, се вдига със 120% митото върху автомобилите, със 140% - върху алкохолните напитки, с 60% - върху тютюна на листа.Увеличават се също митата върху козметиката, ориза и въглищата. Мярката е в отговор на американското решение за вдигане на митата върху вноса на алуминий и стомана от Турция.  ", "date": "2018.08.15", "title": "До 140% по-високи мита за внос на американски стоки в Турция"}
{"url": "https://www.novinite.bg/articles/163087/Ivan-Evstatiev-predsrochno-na-svoboda", "text": "Пазарджишкият окръжен съд реши, че бившият кмет на Стрелча и Пазарджик Иван Евстатиев трябва да бъде освободен от затвора предсрочно, предаде БГНЕС. Преди три години Евстатиев получи четиригодишна присъда за сексуално посегателство над непълнолетно момиче от Стрелча.С постановлението на съда остатъкът от година и два месеца се заменя с пробационна мярка. Иван Евстатиев ще трябва да се среща един път месечно с пробационен служител, съобщава БНР Бившият кмет на Стрелча първоначално получи шестгодишна присъда за насилие срещу 16-годишна ученичка, но в последствие присъдата бе намалена на четири години затвор. Преди това Иван Евстатиев прекара почти две години в ареста, а действията му предизвикаха поредица от протести в Стрелча. Днешното постановление за предсрочно условно освобождаване, подлежи на обжалване в седем дневен срок.", "date": "2018.08.15", "title": "Иван Евстатиев предсрочно на свобода"}
{"url": "https://www.novinite.bg/articles/163076/Atentatorat-ot-London-s-brotanski-pasport-no-roden-v-Sudan", "text": "Британските власти оповестиха името на мъжа, който вчера рани трима души, след като се вряза с кола сред група пешеходци пред парламента в Лондон.29-годишният Салих Хатер, британски гражданин, роден в Судан, в момента е разпитван от полицията в Южен Лондон, предаде бТВ.Властите също така претърсиха три жилища в Бирмингам и Нотингам в рамките на разследването.Хатер се вряза с колата си сред група пешеходци и велосипедисти, а след това се заби в защитните прегради пред сградата на парламента.Мотивите му засега са неизвестни.", "date": "2018.08.15", "title": "Атентаторът от Лондон - с бротански паспорт, но роден в Судан"}
{"url": "https://www.novinite.bg/articles/163070/Darjavata-shte-pravi-edinno-hranilishte-kato-prevenciya-na-problema-s-Targovskiya-registar", "text": "До 10 дни Министерски съвет ще предложи решение за създаване на единно държавно хранилище. Това каза вицепремиерът Томислав Дончев в началото на заседанието на МС, който говори по темата за спирането на Търговския регистър, предаде БГНЕС. Дончев съобщи, че от тази сутрин работят справките за актуално състояние.„До няколко дни трябва да имаме всички функционалности на регистъра достъпни за потребителите. От понеделник Държавната агенция „Електронно управление” прави одит на софтуерното и хардуерно осигуряване на всички информационни системи”, посочи Дончев. До края на седмицата ще има доклад. „По нормативно изискване всеки подобен регистър, всяка база от данни ,трябва да е двойно и тройно осигурена, информация трябва да се записва на два сървъра допълнително да се архивира, очевидно обаче има ситуации, където това не е достатъчно. И това, което се случи преди няколко дни е живо доказателство за това,“ посочи Дончев. Там всеки държавен регистър още веднъж ще трябва да си прави копие от информацията.„Много е важно като го правите това да има и надзор”, каза Борисов обръщайки се към Дончев.", "date": "2018.08.15", "title": "Държавата ще прави единно хранилище като превенция на проблема с Търговския регистър"}
{"url": "https://www.novinite.bg/articles/163072/S-27-leva-se-uvelichava-liniyata-na-bednost-prez-2019-godina", "text": "Линията на бедност в България през 2019 г. ще е 348 лева, реши правителството. Сумата е с 27 лева по-висока в сравнение с размера й през настоящата година.Сумата е определена на база на Методика, утвърдена от Министерския съвет през 2006 г. Показателят се изчислява в зависимост от данните в изследването „Наблюдение на домакинските бюджети в Република България“, което ежегодно се провежда от Националния статистически институт.Линията на бедност се използва като референтна стойност при формирането на социалната политика в областта на доходите и жизненото равнище на населението.", "date": "2018.08.15", "title": "С 27 лева се увеличава линията на бедност през 2019 година"}
{"url": "https://www.novinite.bg/articles/163084/Gimnastichkite-se-otkazvat-ot-uchastie-na-Svetovnata-kupa-v-Minsk", "text": "Ансамбълът по художествена гимнастика на България е оттеглил заявката си за участие на Световната купа в Минск този уикенд, съобщиха от БФХГ, предаде . При Елена Бинева се е обадила стара травма и по решение на старши - треньора Весела Димитрова и медицинския щаб е взето решение да не се участва тази седмица в Минск, за да не се натоварва Елена прекалено интензивно, съобщават от родната федерация.Треньорският щаб е категоричен, че на Световната купа в Казан (24-26 август) нашите момичета ще вземат участие.\r\nСтарши - треньорът Весела Димитрова е пожелала Ерика Зафирова да почне тренировки с ансамбъла и след разговор с генералния мениджър на национален отбор - жени (индивидуално) Бранимира Маркова, Ерика е започнала първи тренировки с национален отбор - ансамбъл.\r\n", "date": "2018.08.15", "title": "Гимнастичките се отказват от участие на Световната купа в Минск"}
{"url": "https://www.novinite.bg/articles/163075/Darjavata-otpuska-oshte-15-mln-za-stipendii-na-studenti-doktoranti-i-specializanti", "text": "Правителството одобри отпускането на допълнителни средства в размер на 1,5 млн. за 2018 г. за предоставяне на стипендии на студентите, докторантите и специализантите от държавните висши училища и научни организации на Българската академия на науките за 2018 г. Стипендиите се предоставят на докторанти, които са български граждани и граждани на държави-членки на Европейския съюз и на Европейското икономическо пространство, приети във висши училища и научни организации в страната, субсидирани от държавата, с изключение на докторантите на свободна докторантура.Целта е средствата да окажат положително въздействие за привличането и задържането на младите учени в страната, както и за реализацията на докторантите като качествени изследователи и преподаватели. Същевременно се очаква те да допринесат за изпълнението на приоритетите, заложени в националните стратегически документи за развитие на науката и образованието.Ректорите на държавните висши училища и ръководителите на научните организации утвърждават правила за разпределение на допълнителните средства, разработени от специална комисия, включваща представители на докторантите. Средствата се предоставят на положително атестираните докторанти до 2 месеца след приключване на атестацията им съгласно Правилника за прилагане на закона за развитието на академичния състав и се изплащат еднократно въз основа на броя на месеците, за които са атестирани положително.", "date": "2018.08.15", "title": "Държавата отпуска още 1.5 млн. за стипендии на студенти, докторанти и специализанти"}
{"url": "https://www.novinite.bg/articles/163083/BSP-iska-Cacheva-i-Daskalova-da-podadat-ostavki-zaradi-Targovskiya-registar", "text": "Кризата с Търговския регистър и реакцията на институциите можем да я квалифицираме само като фрапираща некомпетентност. Това каза зам.-председателят на БСП Деница Златева, предаде БГНЕС. Тя взе участие в брифинг в централата на партията, на който обяви позицията на БСП по повод неработещия Търговски регистър към Агенция по вписванията.Според левицата случилото се с регистъра е безпрецедентна криза, която е израз на лошото управление на Агенцията по вписванията и Министерство на правосъдието. Ето защо от БСП настояват за оставки на ръководителите им – изпълнителният директор на агенцията Зорница Даскалова и министър Цецка Цачева. „Днес стана ясно, че 4 диска с архив на агенцията са изгорели и се полагат усилия за възстановяване на информацията“, подчерта Златева.", "date": "2018.08.15", "title": "БСП иска Цачева и Даскалова да подадат оставки заради Търговския регистър"}
{"url": "https://www.novinite.bg/articles/163088/Izlojba-sapostavya-zabelejitelnosti-na-Sofiya-i-Havana", "text": "„Калиман Карибе“ организира изложба с вдъхновяващи гледки и интересни съпоставки на забележителности от София и Хавана в културен паралел. 60-те фотоса от България и Куба пренасят атмосферата на двете култури, показвайки приликите между тях в природен, архитектурен и социален план. Ще бъдат разположени на Моста на влюбените зад НДК.\"Етюд-и-те на София“ на фотографа Иван Шишиев изтъкват родните акценти, а фотографии от Кубински културен фонд от Хавана открояват духа на „Острова на свободата“ в София, правейки идеен мост между двете държави. Инициативата на компанията се осъществява с подкрепата Столична община и Кубинското посолство в България.Изложбата символично отбелязва 500-годишнината на Хавана и гордостта на неостаряваща София.„Атмосфера от София и Хавана“ може да бъде разгледана безплатно в периода 20 август-3 септември 2018 г. ", "date": "2018.08.15", "title": "Изложба съпоставя забележителности на София и Хавана"}
{"url": "https://www.novinite.bg/articles/163077/Borisov-v-Troyan-Ne-sam-delil-kmetove-i-obshtini", "text": "Каквото обещахме миналата година, го изпълнихме. Антимовото крило е направено както трябва. Това заяви министър-председателят Бойко Борисов по време на посещението му в Троянския манастир. Премиерът разгледа древното Антимово крило, което беше ремонтирано и реставрирано с отпуснатите от правителството 500 000 лева.„Ще продължим с повече усърдие да изграждаме и да помагаме на Светата Църква“, каза още министър-председателят и честити на всички църковния празник Успение на Пресвета Богородица. Премиерът допълни, че правителството помага и на общините, като даде пример с Троян. „По никакъв начин не съм делил нито кметовете, нито градовете, нито гражданите“, категоричен беше Борисов. ", "date": "2018.08.15", "title": "Борисов в Троян: Не съм делил кметове и общини"}
{"url": "https://www.novinite.bg/articles/163067/Dneven-horoskop-za-15-avgust", "text": "Днес сте настроени за правене на бизнес. Възползвайте се от момента, резултатът ще бъде по-добър, отколкото очаквате. Повечето хора около вас ще се съгласяват с идеите ви и с плана за действие.Трябва да се вслушвате в нещата, които казват хората, но не всички. Само защото някой има идея, това не означава, че трябва да я приемате и да сте съгласни с нея. Не се притеснявайте да отказвате.Някои много сериозно въпроси се въртят в главата ви днес и трябва да отделите нужното време да се справите с тях, за да не ви тормозят повече. Изолирайте се от околните временно, за да ви бъде по-лесно.Ако сте представител на някой от останалите зодиакални знаци, можете да намерите дневния си хороскоп на ", "date": "2018.08.15", "title": "Дневен хороскоп за 15 август"}
{"url": "https://www.novinite.bg/articles/163074/Sruteniyat-viadukt-v-Genua-e-otnel-35-jivota-vklyuchitelno-na-3-deca", "text": "Вицепремиерът и вътрешен министър на Италия Матео Салвини написа в Туитър, че жертвите от трагедията в Генуа са 35, предаде БГНЕС. Малко по-рано италианска телевизия обяви по-висок брой на загиналите при срутването на мост на автомагистрала.„За съжаление броят на загиналите в резултат на трагедията в Генуа нарасна до 35. Благодаря на лекарите, на всички спасители и доброволци, които в момента се намират на мястото на инцидента“, написа Салвини.На свой ред вестник „Република“ съобщи друг детайл от трагедията – че сред загиналите има три деца на възраст 8, 12 и 13 години. Според изданието прокуратурата на Генуа започнала разследване във връзка с трагедията. По-рано „Кориере дела сера“, позовавайки се на източници от вътрешното министерство, съобщи, че жертвите на трагедията са 31.", "date": "2018.08.15", "title": "Срутеният виадукт в Генуа е отнел 35 живота, включително на 3 деца"}
{"url": "https://www.novinite.bg/articles/163078/Dragalevchani-s-novo-kragovo-zapochva-i-remont-na-klyuchova-ulica", "text": "Ново кръгово кръстовище регулира трафика в софийския квартал „Драгалевци“. То беше открито от зам.-кмета по транспорт в Столичната община Евгени Крусев и кмета на район „Витоша“ Теодор Петков, предаде БГНЕС. „440 000 лева струва изграждането на кръговото на улиците „Папрат“ и „Захарий Зограф“. То е дългоочаквано от жителите тук, поради факта, че спускайки се от по-високата част на квартала се развиваше висока скорост и се създаваше опасност от пътно транспортни произшествия. Решението цели както регулация на потоците, така и убиване на скоростта“, заяви Крусев. Кметът на район „Витоша“ Теодор Петков изрази задоволство от новата придобивка и подчерта, че тя става факт на един много светъл ден какъвто е Успение Богородично и уточни, че днес е празник на квартала, както и на Драгалевския манастир. „В този участък се намира старата детска градина и пресичането тук беше много трудно. Тук нямаше изградени тротоари“, подчерта Петков. \"Получи се едно добро решение. Това са модерните решения. Всички, които пътуваме на запад виждаме, че по този начин се решават кръстовищата с кръгови движения на много по-малки дори от това, но на всяко кръстовище се прави кръгово“, заяви Петков и добави, че останалите проблеми ще се решават поетапно. В същото време зам.-кметът Крусев добави, че в началото на другата седмица започва ремонтът на ул. „Боянска“ и уточни, че там движението няма да бъде спирано. „Ще бъде подменена настилката на улицата и с това може да кажем, че в район Витоша сме приключили с големите обекти. В момента работим и около училища и детски градини, които се подготвят за първия учебен ден. Продължаваме също така с подновяването на настилки, маркировки, парапети и пътни знаци“, уточни Крусев. Петков добави, че при ремонта на ул. „Боянска“, която се явява дубльор на Околовръстния път няма да се спира движението и се очаква той да приключи в рамките на месец. Той обяви още, че до 20 август ще започне ремонтът и на отклонението от Околовръстното към Бояна, което е в лошо състояние. ", "date": "2018.08.15", "title": "Драгалевчани с ново кръгово, започва и ремонт на ключова улица"}
{"url": "https://www.novinite.bg/articles/163089/Policai-razkriha-alo-izmama-vav-Veliki-Preslav", "text": "Полицейски служители установили помагачи в телефонна измама, която била извършена на 16 юли във Велики Преслав. Жертвата, 69-годишна местна жителка била подлъгана по използваната  в последно време схема “помощ на полицията“. Неизвестен позвънил на домашния й телефон и се представил за полицейски служител . Обяснил, че в града се провежда акция за залавяне на телефонни измамници, заловени били трима, а четвъртият се издирвал. Казали на жената, че в задържаните бил намерен списък с телефонни номера на  потенциални жертви и нейният номер фигурирал в списъка. Казали й да очаква обаждане и ако получи такова я помолили да окаже съдействие на полицията за задържане на измамника.Малко по-късно на телефона й се обадил мъж, който започнал да сипе закани и заплахи, в случай че не му бъде предадена конкретна парична сума. Жената веднага разбрала, че става дума за измама. Малко след това и позвънил „полицаят“  и й казал да остави пред вратата на жилището си в найлонова торба всички налични парични средства, за да може измамникът да бъде задържан на място. С идеята, че помага на полицията жената събрала 6920 лева, поставила ги в торба и ги оставила пред дома си. Получила указания да се прибере, за да не пострада ако има престрелка при задържането на измамника. Малко по-късно установила, че била измамена и подала сигнал в полицията.Проведените издирвателни действия дали резултат и помагачите- двама жители на град Нови пазар са били установени. Разпитани са от полицейски служители. С.К/19г./ и С.И./27г./  направили пълни самопризнания. Обяснили, че били наети на работа след пусната в сайт за продажба на автомобили обява за продажба на лек автомобил. С тях се свързал мъж, който им предложил да работят за него, докато продадат автомобила. „Работодателят“ им се представил за търговец на автомобили. Казал, че има клиенти, от които трябва да прибират капаро за поръчките му. Така ги изпратил във Велики Преслав. Парите за капарото на лек автомобил пък трябвало да оставят в маратонка на пътя в гр. Ветово. За „работата“ си получили по 200 лева.  Мъжете не са криминално проявени, работата по документиране на случая продължава. ", "date": "2018.08.15", "title": "Полицаи разкриха ало измама във Велики Преслав"}
{"url": "https://www.novinite.bg/articles/163081/Turisticheski-pohod-za-uchenici-do-Cherni-vrah-v-kraya-na-meseca", "text": "Предстои Пети туристически поход до Черни връх за ученици от столичните училища. Инициативата е насочена към ученици от 5-и до 12-и клас и ще се проведе на 28 септември 2018 г. Туристическият форум e обвързан със Световния ден на туризма – 27 септември – и има за цел да запознае младите хора с ползите от планинския туризъм, да създаде позитивно отношение към природата, да изгради теоретични знания за правилата за безопасност при планински преходи, както и практически умения за оцеляване в планината. Проявата е част от Годишния календарен план на дирекция „Превенция, интеграция, спорт и туризъм” и се осъществява в подкрепа на  „София – Европейска столица на спорта 2018 г.“.Туристическият поход ще се проведе, както следва:- 8:00 ч. – сборен пункт – Национален стадион „Васил Левски“– раздаване на сандвичи и вода;- 10:00 ч. – пристигане на х. \"Алеко\" и поставяне на начало на похода от х. „Алеко” до  Черни връх;- 12:30 – 13:30 ч. – посрещане и награждаване на участниците, изкачили Черни връх;- 14:00 ч. – тръгване от Черни връх към х. „Алеко“;- 16:00 ч. – отпътуване от х. „Алеко“ с осигурен автобусен транспорт към Националния стадион „Васил Левски“;- 17:00 ч. – пристигане на Националния стадион „Васил Левски“.Като организатор дирекция „Превенция, интеграция, спорт и туризъм“ ще осигури:- автобусен транспорт за участниците;- туристически водачи от Български туристически съюз;- медицинско обезпечаване на събитието (на място);- сандвичи и вода за участниците;- викторина и награден фонд за позналите верните отговори.С цел безопасност дирекция „Превенция, интеграция, спорт и туризъм“ препоръчва на участниците сключване на планинска или туристическа застраховка.При лоши метеорологични условия, възпрепятстващи провеждането на поход, ще бъде организирана туристическа обиколка в 4 национални туристически обекта на територията на София: Боянска църква, Национален исторически музей, Регионален исторически музей София, Музей за история на спорта. Превозът ще бъде осъществен с автобусен транспорт с начална точка Национален стадион „Васил Левски“. Всички участници ще получат книжка със 100-те национални туристически обекта.Заявки за участие се подават в срок до 25 септември 2018 г. по електронен път на e-mail: .За включване в инициативата училищното ръководство следва да представи списък на учениците с две имена, клас и ръководител, заверен с подпис и печат от директора, без представяне на лични данни (сканиран).За информация: Надежда Герова, експерт в дирекция ПИСТ, тел. 02/9810651; 0896847451.Пълната информация за инициативата може да намерите на електронния портал на град София,  – Спорт и младежки дейности – Спортни дейности.", "date": "2018.08.15", "title": "Туристически поход за ученици до Черни връх в края на месеца"}
{"url": "https://www.novinite.bg/articles/163091/Prieha-nova-naredba-za-monitoring-i-kontrol-na-koncesiite", "text": "Правителството прие Наредба за мониторинга, управлението и контрола на концесиите. Одобри също Тарифа за таксите, които се събират в производствата по глава шеста от Закона за концесиите пред Комисията за защита на конкуренцията и пред Върховния административен съд. Приемането на наредбата произтича от законовата делегация на чл. 44 от Закона за концесиите (ЗК), която е отчела необходимостта от по-подробна уредба на реда за осъществяване на мониторинга, управлението и контрола на концесиите. С наредбата се урежда и обхватът на контрола, който се извършва от Агенцията за приватизация и следприватизационен контрол.Законът за концесиите изисква мониторингът да обхваща прилагането на изискванията за възлагане на концесии и изпълнението на сключените концесионни договори. Мониторингът за прилагане на изискванията за възлагане на концесии е определен съобразно неговия обхват и включва наблюдение, анализ и оценка относно наличието на системни проблеми. Този вид мониторинг следва да се извършва от дирекция от специализираната администрация на Министерския съвет. Вторият вид мониторинг - на сключените концесионни договори се извършва от министрите и кметовете на общини - всеки относно сключените от него концесионни договори. С наредбата са определени обхватът на мониторинга и редът за неговото извършване, както и последиците от него.С наредбата е определен и обхватът на контрола, който се извършва от Агенцията за приватизация и следприватизационен контрол. Контролът е външен и независим, и обхваща изпълнението на определени концесионни договори. Контролът може да включва извършването както на планови проверки по план, одобрен от Министерския съвет, така и извънредни проверки по възлагане от Координационния съвет по концесиите.Одобряването на тарифа за таксите, които се събират в производства по глава шеста от ЗК произтича от чл. 158, ал. 3, т. 4 и от § 6. т. 3 от ПЗР на ЗК. Целта на одобряване на тарифата е да се гарантира възможността за обжалване на процедурите за определяне на концесионер и да се покриват разходите на компетентните органи, направени в съответните производства.Запазва се досегашния размер на таксите, събирани за производства по жалби срещу актове по процедури за определяне на концесионер над европейския праг в размер 1700 лв. Не е предвидено диференциране на таксите според вида на концесията, както е понастоящем, тъй като времето за извършване на проучването по жалбата, съответно - за постановяване на акт по нея, не е обвързано с вида (с или без трансграничен интерес) и със сложността на концесията, а сложността на концесията не е обвързана със стойността на концесията. По отношение на таксите, събирани от Върховния административен съд. размерът им ще се определя в размер 50 на сто от таксите, събирани от Комисията за защита на конкуренцията, аналогично на производствата по обжалване по реда на Закона за обществените поръчки. Наредбата и тарифата ще влязат в сила от датата на обнародване на постановлението в Държавен вестник.С постановлението се отменят три нормативни акта с отпаднало правно основание, доколкото в тях се засягат правоотношения, свързани с концесии и публично-частно партньорство, а именно: Правилника за прилагане на Закона за концесиите (обн., ДВ, бр. 54 от 2006 г., попр., бр. 59 от 2006 г., изм., бр. 84 от 2007 г., бр. 3 от 2010 г., изм. и доп., бр. 21 от 2011 г.); Правилника за прилагане на Закона за публично-частното партньорство и Наредбата за условията и реда за планиране и критериите за включване на проекти за публично-частно партньорство в оперативния план и в програмата за реализация на общинския план за развитие.С постановлението се изменят или изменят и допълват над 20 нормативни акта, приети от Министерския съвет, с цел привеждането им в съответствие с разпоредбите на Закона за концесиите.  ", "date": "2018.08.15", "title": "Приеха нова наредба за мониторинг и контрол на концесиите"}
{"url": "https://www.novinite.bg/articles/163090/Satrudnichim-si-s-Ungariya-v-yadrenoto-regulirane", "text": "Правителството одобри проект на Меморандум за разбирателство за сътрудничество и обмен на информация по въпросите на ядреното регулиране между Агенцията за ядрено регулиране на Република България и Унгарския държавен орган за атомна енергия като основа за водене на преговори. Проектът на Споразумение предвижда предоставяне на информация между страните в областта на ядрената безопасност, радиационна защита, управлението на радиоактивни отпадъци, дейности свързани с гаранциите, аварийна готовност и реагиране, включително инциденти в ядрени съоръжения.", "date": "2018.08.15", "title": "Сътрудничим си с Унгария в ядреното регулиране"}
{"url": "https://www.novinite.bg/articles/163066/Nyakoi-uslugi-v-Targovskiya-registar-veche-rabotyat", "text": "Търговският регистър започна поетапно да възстановява работата си. От днес вече могат да се правят справки на фирми по т.нар. ЕИК номер, предаде БГНЕС. Възможни ще бъдат само електронните справки. Според Агенцията по вписванията, сривът в базата данни се дължи не на хакерска атака, а на технически проблем.БГНЕС припомня, че от края на миналата седмица достъпът до Търговския регистър и регистъра на юридическите лица с нестопанска цел беше временно недостъпен. От Агенцията по вписванията уведомиха за проблема министъра на правосъдието, който на свой ред е сезирал прокуратурата, ДАНС и МВР. Приложен е авариен План за действие за възстановяване на пълната функционалност на регистъра.От Агенцията по вписванията обявиха, че за отстраняването на проблема незабавно са ангажирани екипи на всички поддържащи фирми, IT експерти от Агенция по вписванията, както и от други държавни ведомства. Всички останали регистри на Агенция по вписванията са достъпни и функционират нормално.", "date": "2018.08.15", "title": "Някои услуги в Търговския регистър вече работят"}
{"url": "https://www.novinite.bg/articles/163079/Blizo-15-mlnotpuskat-obshtinite-za-optimizacii-v-obrazovanieto", "text": "Общините ще получат средства по Националната програма „Оптимизация на вътрешната структура на персонала в институциите от системата на предучилищното и училищното образование“. Средствата са предназначени за изплащане на обезщетения за 2018 г. на персонала поради промяна в структурата на състава му, както и при прекратяване на трудовите правоотношения на друго основание. Включени са и обезщетения за служители при преструктурирането на мрежата от институции в системата на предучилищното и училищното образование.Допълнителните средства в размер на 14 860 981 лв. ще са за сметка на намаление на утвърдените разходи по бюджета на Министерството на образованието и науката за 2018 година.", "date": "2018.08.15", "title": "Близо 15 млн. отпускат общините за оптимизации в образованието"}
{"url": "https://www.novinite.bg/articles/163064/Slanchevo-i-toplo-s-temperaturi-do-35-gradusa", "text": "Днес ще бъде предимно слънчево. Ще има и временни увеличения на облачността, но само на отделни места, главно в планинските райони на Югозападна България ще превали. Ще духа слаб, в Дунавската равнина и източните райони до умерен вятър от североизток. Максималните температури ще са предимно между 30 и 35 градуса, в София около 29, сочи прогнозата на НИМХ-БАН.Атмосферното налягане е малко по-ниско от средното за месеца и през деня ще се задържи почти без промяна.Над планините ще бъде предимно слънчево, с временни увеличения на облачността и на отделни места в масивите на Югозападна България ще превали и прегърми. Ще духа до умерен вятър от изток-североизток. Максималната температура на височина 1200 метра ще е около 24 градуса, на 2000 метра – около 17.Над Черноморието ще бъде предимно слънчево с до умерен североизточен вятър. Максималните температури ще са 28–31 градуса. Температурата на морската вода е около 27. Вълнението на морето ще бъде 3 бала. ", "date": "2018.08.15", "title": "Слънчево и топло с температури до 35 градуса"}
{"url": "https://www.novinite.bg/articles/163085/Razhodite-na-balgarite-rastat-po-barzo-ot-prihodite", "text": "Доходите на домакинствата у нас през третото тримесечие нарастват. В същото време обаче се увеличават и разходите им. И то с по-бързи темпове. Това показват последните данни на Националния статистически институт за периода април-юни т.г. От тях става ясно, че доходите на хората у нас през второто тримесечие са се увеличили с близо 9 на сто, но в същото време и харочвете им са нараснали с над 11%Общият доход средно на лице от домакинство през второто тримесечие на 2018 г. е 1 474 лв. и спрямо същия период на 2017 г. се повишава с 8.7%. В структурата на общия доход с най-висок относителен дял e доходът от работна заплата (56.7%), следван от доходите от пенсии (28.1%) и от самостоятелна заетост (6.6%). Спрямо второто тримесечие на 2017 г. относителният дял на дохода от работна заплата остава без промяна, доходът от пенсии се увеличава с 1.8 процентни пункта, а доходът от извън работна заплата намалява с 1.4 процентни пункта.В номинално изражение през второто тримесечие на 2018 г. в сравнение със същото тримесечие на 2017 г. доходите средно на лице от домакинство по източници на доход се променят, както следва:-Доходът от работна заплата нараства от 769 на 835 лв. (с 8.6%).-Доходите от пенсии нарастват от 356 на 413 лв. (с 16.1%).-Доходът от самостоятелна заетост нараства от 93 на 97 лв. (с 4.8%).-Доходите от социални обезщетения и помощи намаляват от 46 на 35 лв. (с 24.4%).През второто тримесечие на 2018 г. относителният дял на паричния доход на домакинствата в общия доход е 98.8%, а делът на дохода от натура е 1.2%.В същото време общият разход на лице от домакинство през второто тримесечие на 2018 г. е 1 331 лв. и се увеличава с 11.4% спрямо същото тримесечие на 2017 година. В структурата на общия разход с най-голям относителен дял са разходите за храна (31.5%), следвани от разходите за жилище (15.9%), данъци и социални осигуровки (13.7%) и разходите за транспорт и съобщения (12.1%).Спрямо второто тримесечие на 2017 г. относителният дял на разходите за храна и безалкохолни напитки намалява с 1.0 процентен пункт, а делът на разходите за транспорт се увеличава с 0.7 процентни пункта.Като абсолютни стойности през второто тримесечие на 2018 г. в сравнение със същото тримесечие на 2017 г. видовете разходи средно на лице от домакинство се променят, както следва:-Разходите за храна и безалкохолни напитки се увеличават от 388 на 419 лв. (с 8.0%);-Разходите за алкохолни напитки и цигари се увеличават от 53 на 59 лв. (с 11.0% ).-Разходите за жилище (вода, електроенергия, отопление, обзавеждане и поддържане на дома) нарастват от 196 на 213 лв. (с 8.6%).-Разходите за здравеопазване се увеличават от 69 на 77 лв. (с 10.4% ).-Разходите за транспорт и съобщения нарастват от 135 на 161 лв. (с 18.7% ).-Разходите за свободно време, културен отдих и образование нарастват от 40 на 53 лв. (с 31.3% ).-Разходите за данъци и социални осигуровки се увеличават от 162 на 182 лв. (с 12.2%).През второто тримесечие на 2018 г. настъпва промяна в потреблението на основни хранителни продукти средно на лице от домакинство в сравнение със същото тримесечие на 2017 година. Увеличение се отчита в потреблението на: зеленчуци - от 18.2 на 19.0 кг, мляко кисело – от 7.3 на 7.9 кг, и месо - от 8.2 на 8.6 килограма. Намалява консумацията на хляб и тестени изделия – от 21.6 на 21.3 кг, и на мляко прясно - от 4.6 на 4.4 литра. Без промяна остава потреблението на яйца, олио, фасул зрял и захар. ", "date": "2018.08.15", "title": "Разходите на българите растат по-бързо от приходите"}
{"url": "https://www.novinite.bg/articles/163086/Otkriti-sa-proceduri-za-predostavyane-na-koncesiya-na-chetiri-morski-plaja", "text": "Правителството стартира процедури за предоставяне на концесия на четири морски плажа - „Балчик-централен“ в община Балчик, „Бургас-централен“ в община Бургас, „Созопол-Хармани“ в община Созопол и „Поморие-изток“ в община Поморие. Целта е плажовете да бъдат обезопасени и да се предоставят услуги от обществен интерес за срока на концесията. Процедурите се провеждат по реда на Закона устройството на Черноморското крайбрежие.Размерът на минималното годишно концесионно заплащане е определен съгласно приетата от Министерски съвет Методика за определяне минималния размер на концесионното плащане за морски плажове. За морски плаж „Балчик- централен“ възлиза на 56 639 лв., за „Бургас-централен“ - 297 560 лв., за „Созопол-Хармани“ - 198 872 лв. и за „Поморие- изток“ - 107 946 лв.Четирите плажа следва да бъдат обезпечени със задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес.Критериите за формиране на комплексната оценка са съобразни с Решение № 604 от 22 юли 2016 г. на Министерския съвет за утвърждаване на минимални критерии за комплексна оценка на офертите при провеждане на конкурс за определяне на концесионер на морски плаж в отговор на обществените нагласи и очаквания за балансиран държавнически подход при определяне на очакваното от държавата минимално годишно концесионно плащане, икономическа съотносимост с общодостъпни цени на услуги на предлагани плажни принадлежности – чадъри и шезлонги.", "date": "2018.08.15", "title": "Открити са процедури за предоставяне на концесия на четири морски плажа"}
{"url": "https://www.novinite.bg/articles/163068/Ministerstvoto-na-turizma-zapochva-procedura-po-zalichavane-na-37-turisticheski-sdrujeniya", "text": "Министерството на туризма започва процедура по заличаване на 37 нередовни туристически сдружения от Националния туристически регистър (НТР). Причината е, че не са подали задължителна декларация, съдържаща списък на действащи брой членове, информация за платения от тях членски внос за предходната година и доказателства за редовна организационна дейност, съгласно устава на сдружението.Според Закона за туризма организациите са задължени да предоставят тези данни всяка година до края на месец май.Всички сдружения ще бъдат информирани за началото на процедурата, след уведомяването ще имат 3 дневен срок да изпратят декларациите си. Ако това условие не бъде спазено, ще бъдат заличени от НТР и ще им бъде отнето издаденото от ведомството удостоверение.В момента вписаните туристически сдружения в регистъра са общо 191. При заличаване на сдруженията имената им ще бъдат премахнати от НТР, но ще съществуват като юридически лица с нестопанска цел.", "date": "2018.08.15", "title": "Министерството на туризма започва процедура по заличаване на 37 туристически сдружения"}
{"url": "https://www.novinite.bg/articles/163092/Nyama-izcheznali-danni-ot-Targovskiya-registar-utre-zarabotva-oshte-edna-usluga", "text": "Няма изчезнала информация след срива на системите на търговския регистър. Разпространението на такива слухове са спекулативни. Това каза на пресконференция изпълнителният директор на Агенцията по вписванията Зорница Даскалова, предаде БГНЕС. Тя уточни, че от тази сутрин се правят справки за актуалното състояние на фирмите.„От утре ще могат да се извършват и справки по ЕГН. Също от утре ще бъде възстановена връзката с „Реджикс“ системата, която осигурява междурегистровия обмен между държавните институции“, обяви Даскалова. Тя подчерта, че другата седмица се очаква да бъде възстановена функционалността на регистъра, но не можа да посочи конкретен ден, в който това ще се случи, както и че тогава ще започне разследването на ГДБОП и ДАНС за случилото се в агенцията.Даскалова обясни, че до момента няма представен официален доклад от фирма „Лирекс“, която от 2012 г. с малки прекъсвания, поддържа регистъра, за причините за проблема. „Мащабът на това, което се е случило, е огромен. Причините тепърва предстои да се установят. Важно е хората да се успокоят. Благодарим за разбирането. Работи се денонощно, има хора, които с дни не са спали, за да продължат процесите по възстановяване“, обясни Даскалова. Тя подчерта, че в агенцията работят 4-ма компютърни специалисти и че отдавна не могат да намерят необходимите им още двама специалисти.От думите на изпълнителния директор стана ясно още, че 4 дискови устройства, съдържащи 25 терабайта информация са дефектирали. „От петък наши специалисти работят денонощно за възстановяване на информацията, която не мога да кажа точно каква е. Работи се денонощно по отстраняването на проблема“, добави директорът. Стана ясно още, че се прави копие на информацията на различни устройства и по различно време и тя се съхранява в резервни центрове в жк „Младост“ и в гр. Шумен.", "date": "2018.08.15", "title": "Няма изчезнали данни от Търговския регистър, утре заработва още една услуга"}
{"url": "https://www.novinite.bg/articles/163093/Bogdan-Kirilov-e-noviyat-shef-na-Agenciyata-po-lekarstvata", "text": "Богдан Кирилов е новият изпълнителен директор на Изпълнителната агенция по лекарствата, считано от 17.08.2018 г. От ноември 2017 г. до момента той е заместник изпълнителен директор на ИАЛ. Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централна комисия по Eтика към Български фармацевтичен съюз.Магистър-фармацевт Богдан Кирилов е завършил „Фармация“ във Фармацевтичен факултет, Медицински университет - София. Придобива и специалност „Обществено здраве и здравен мениджмънт“ във Факултет по обществено здраве, Медицински университет - София.Проф. Асена Стоименова напуска поста изпълнителен директор на Изпълнителната агенция по лекарствата по лични причини.Проф. Стоименова ще бъде съветник на министъра на здравеопазването в областта на лекарствената политика. Тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти. ", "date": "2018.08.15", "title": "Богдан Кирилов е новият шеф на Агенцията по лекарствата"}
{"url": "https://www.novinite.bg/articles/163080/Karticata-probi-noviyat-lach-na-metroto-do-Popa", "text": "Днес, 15 август, тунелопробивната машина на третия лъч  достигна до метростанцията на бул. “Патриарх Евтимий” при кино “Одеон”. Кметът на София Йорданка Фандъкова посети обекта на място заедно с директора на столичния „Метрополитен“ инж. Стоян Братоев.За 32 дни машината изкопа тунела между станцията на бул. “Витоша” и на бул. “Патриарх Евтимий”. Дълбочината на станцията на бул. “Патриарх Евтимий” и ул. “Граф Игнатиев” е 24 м.Машината влиза на станцията със скорост от 35 мм на минута, като обичайната ѝ скорост е 80 мм в минута. В този участък е достигната най-високата скорост за третия лъч – 37,5 м за ден. Досега са прокопани около две трети от тунелите, което е около 4 км подземно трасе за третия лъч на метрото. Машината ще продължи работа в посока \"Орлов мост\", след това към кръстовището на бул. “Евлоги и Христо Георгиеви“ и бул. “Мадрид“.Създадената специално за третия лъч на софийското метро машина е с диаметър 9 м и дължина от 80 м.", "date": "2018.08.15", "title": "Къртицата проби новият лъч на метрото до \"Попа\""}
{"url": "https://www.novinite.bg/articles/163065/Zapochva-Nacionalnata-lyatna-ANTISPIN-kampaniya", "text": "Стартира Национална лятна АНТИСПИН кампания. Тя ще продължи един месец - до 15 септември 2018 г. В страната функционират 13 Кабинета за безплатно и анонимно консултиране и изследване за ХИВ (КАБКИС) към РЗИ. В тези кабинети се извършва предтестови и следтестови консултации от подготвени медицински специалисти за повишаване на информираността по проблемите на ХИВ/СПИН. От началото на годината до месец юли над 162 000 лица са се изследвали в тях.През периода 1986 г. – 03.08.2018 г. в България са регистрирани общо 2 876 лица с ХИВ инфекция. От началото на тази година са открити нови 161 ХИВ–серопозитивни. Запазва се тенденцията от последните години броят на новорегистрираните мъже да е многократно по-голям от инфектираните жени. Съотношението на инфектираните мъже и жени през настоящата година е 6:1 (139 мъже и 22 жени).Тази година най-засегната е възрастовата група 30-39 г. - 44%, следвана от възрастовата група 20-29 г. – 25%. Честотата на новорегистрираните случай с ХИВ инфекция на 100 000 души население в страните от ЕС и ЕИП през 2016 г. е 5.7, за България показателят е 2.8, т.е. страната ни е с двойно по-ниско разпространение на ХИВ сред страните от ЕС и ЕИП.По път на инфектиране се запазва тенденцията от последните години. И през настоящата година 90% от новорегистрираните с ХИВ–инфекция са се инфектирали по сексуален път. В 9% са инфектирани при инжекционна употреба на наркотици. Към 31 юли 2018 г. общо 1 430 лица с ХИВ се проследяват в секторите за лечение на пациентите с ХИВ/СПИН, а 1 334 (93%) от тях получават съвременна антиретровирусна терапия. Осигурени са всички необходими тестове и консумативи. В изпълнение на ангажиментите на държавата, Министерството на здравеопазването осигурява безплатно съвременно лечение с антиретровирусни лекарства за всички нуждаещи се лица с ХИВ/СПИН, независимо от техният здравно-осигурителен статус. Прилагането на антиретровирусната терапия удължава живота на пациентите и подобрява качеството им на живот. Разкрити са и работят 5 сектора за лечение на пациенти с ХИВ/СПИН към инфекциозните клиники в градовете София, Пловдив, Варна, Плевен и Стара Загора.  ", "date": "2018.08.15", "title": "Започва Националната лятна АНТИСПИН кампания"}
