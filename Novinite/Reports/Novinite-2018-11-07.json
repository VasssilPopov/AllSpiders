{"url": "https://www.novinite.bg/articles/166968/70-ot-stolichnite-kompanii-planirat-razrastvane", "text": "Оптимистични са плановете на компаниите в София за следващите две години. Две трети от тях планират известно разрастване, а останалата 1/3 са заложили над 25% растеж. Това са изводите от направено проучване от консултантската компания за бизнес имоти MBL сред анкетирани 100 водещи компании в София. Проучването цели установяване на нуждите на бизнеса от работно пространство, пише Участие в анкетата са взели фирми от различни отрасли –  IT сектор, фармацевтика, банково дело, застраховане и др. В момента наетата площ за офиси  от компаниите на територията на столицата е повече от 270 000 кв.м , а служителите са повече от 24 000 човека, 7.5% от които са чужденци. Строят се 600 000 кв.м. офиси, които ще бъдат усвоени през следващите 4-6 години, пише manager.bg.По отношение на бъдещите планове за растеж, 70% от запитаните компании са заявили, че планират увеличаване на персонала, а 30% са категорични, че ще надминат 25% по-голям персонал. Водещи изисквания за избор на нова бизнес сграда са градския транспорт и удобната връзка с метрото. Последната е особено важна за повечето фирми.Важна роля за избора са и добрата интернет връзка, и ел. енергия, както и качествените довършителни работи в офисите. Според анкетираните преобладава неудовлетвореността от ремонтните дейности и поддръжката на наетите площи. Върху това трябва да се поработи още. По-голямата част от компании залагат на отворените работни пространства, а само 18% предпочитат кабинетите. Много от фирмите обаче използват и политиката за работа от дома.", "date": "2018.11.07", "title": "70% от столичните компании планират разрастване"}
{"url": "https://www.novinite.bg/articles/166972/Ombudsmanat-Maya-Manolova-prie-117-grajdani-vav-vlaka-Sofiya-Varna", "text": "Омбудсманът  Мая Манолова събра 117 жалби в три папки за близо 8 часа в импровизираната мобилна приемна във влака по железопътната линия  София - Варна. Гражданите се жалваха по целия спектър от проблеми в държавата, основно от кредити, банки, частни съдебни изпълнители, продажба на кредити от банки на колекторски фирми, проблеми в здравеопазването и ТЕЛК след промените в медицинската експертиза, които оставят хора с по-малък процент трайно намалена работоспособност без пенсия за инвалидност и подкрепа от държавата и без асистентска услуга.   „Гражданите, които преминаха през приемната, бяха повече, за да си споделят проблемите, да ни потупат по рамото, да ни стиснат ръката, да поплачат. Ние си обичаме работата, обичаме хората, но имахме възможността да се убедим, че и те ни обичат“. Това каза омбудсманът на слизане от влака в гр. Варна. Тя допълни, че при нея в купето са идвали и граждани специално да й благодарят и даде за пример една самотна майка, чието дете от догодина вече ще получава месечна социална помощ в размер на 115 лв., което, макар да не е много като средства, но за семейството все пак е подкрепа.    „Наистина ми е неудобно, че превръщаме пътуването на омбудсмана едва ли не в изключително събитие, но се надявам, че скоро ще дойде денят, в който ще бъде нормално представители на институциите и политиците да ползват обществения транспорт“, подчерта Манолова. Припомняме, че вчера омбудсманът Мая Манолова пътува с междуградския автобус за събитие в гр. Стара Загора, а днес потегли с влака от столицата за срещи с бивши служители на фалиралата авиокомпания „Ер Виа“ и за разговори с ръководствата на Апелативния, Окръжния и Районния съд във Варна. „Най-подходящо, според мен и моя екип, беше да ползваме тези 8 часа до Варна, за да чуем проблемите на гражданите, защото не остава време аз лично да чуя всички в приемната си в София, нито в изнесените приемни в страната. Срещнах се с хора, които са се записали за приемната, някои от тях са пътували през нощта, за да стигнат от Пловдив до София, после да тръгнат с мен към Варна. В крайна сметка, вносителите на промяната в бюджета, с която се отнема служебната кола на НСО на омбудсмана, направиха едно добро на институцията. Всяко зло за добро, това е чудесна възможност да се срещна с още и още хора, които да ми изложат своите проблеми“, подчерта омбудсманът.           Попитана дали знае за предложението на Слави Трифонов да й предостави кола и шофьор, Манолова отговори, че не е разговаряла с него, но му благодари за подкрепата.          „Благодаря на всички граждани – приятели и непознати, които ми се обадиха да предложат автомобил, шофьор, да ме откарат, всякаква подкрепа. Благодаря специално за жеста на Слави Трифонов, но няма как омбудсманът да ползва частен ресурс, работим безпристрастно, нямам нужда нито от кола, нито от шофьори, нито от това, граждани да се включват в работата на институцията. С моя екип ще се справим. Мисля, че това да пътуваш с обществен транспорт трябва да стане нещо нормално, а не нещо извънредно. Наистина благодаря, но няма как да приема, а няма и нужда да приемам. Ние ще се организираме и с наличните ресурси ще се справим със ситуацията“, заяви обществения защитник. Помолена да коментира с колко автомобила разполага институцията на омбудсмана, Мая Манолова отговори, че към момента има само две коли в движение, но предстои една доста стара, тип “баничарка” също да бъде приведена в движение „Има един друг автомобил, който миналата година ни дадоха от Митниците, но той не е годен да бъде използван за движение по пътищата“, допълни общественият защитник. Тя информира, че тези автомобили имат работен график, защото  институцията на омбудсмана работи непрекъснато на терен. „Омбудсманът изпълнява функцията на Национален превантивен механизъм, което означава, че колегите отговарят за местата за лишаване от свобода – затвори, психиатрии, домове за възрастни хора, следствени арести. Институцията работи и като детски омбудсман – дирекцията по отношение на правата на децата осъществява мониторинг върху всички детски институции в страната. Освен това, институцията отговаря и за експулсирането, екстрадирането. Колегите няма как да стигнат примерно до бежански лагер с друг транспорт, освен със служебен“, акцентира Манолова. Тя разясни още, че в бюджета на институцията на омбудсмана за 2019 г. не са предвидени допълнително средства, но беше категорична, че ще се справи, въпреки първоначалните й притеснения. „Всеки ден хора се справят с много по-големи проблеми и предизвикателства. На мен ми е неудобно, че аз, която трябва да решавам проблемите на хората, занимавам гражданите с моите проблеми, ще си направим приемната във влака, ще продължим да ползваме обществения транспорт, защото това е нормалното поведение, заключи Манолова и предложи темата с пътуването на омбудсмана с обществения транспорт да бъде приключена.", "date": "2018.11.07", "title": "Омбудсманът  Мая Манолова прие 117 граждани  във влака София – Варна"}
{"url": "https://www.novinite.bg/articles/166973/Vesela-Lecheva-Nyama-da-krepim-kvorum-za-byudjeta-na-upravlyavashtite", "text": "„Призвание на опозицията е да е коректив на властта. Един от най-важните въпроси е как се харчат парите на българските данъкоплатци. Милиарди отидоха в магистралите – гордостта на управляващите. Има много съмнения за злоупотреби и корупция, и за качеството на магистралите. Всеки, който пътува по тях, вижда какво е и че всяка година се налага да се правят ремонти.” Това каза зам.-председателят на ПГ на „БСП на България” Весела Лечева по БТВ. По думите й това е причината левицата да поиска независима техническа експертиза за качеството на пътищата със съдействието на АПИ. Лечева отрече опозицията да бойкотира работата на НС, като не се регистрира в пленарната зала. Тя добави, че кворумът е ангажимент на управляващите. „Нашата крайна цел е да управлява БСП и алтернативата, която предлагаме - да бъде реализирана”, категорична беше Лечева. По думите й е възможно този бюджет да е по-социален и обърнат към човека. „Увеличават с 500 милиона бюджета на НЗОК, миналата година беше с 400 млн. Тази година бе съпътствана с изключително много проблеми, свързани със здравеопазването. Огромна част от хората у нас нямат достъп до здравни заведения, въпреки налетите милиони. Фалираха общински болници. Сега управляващите наливат нов половин милиард, без да бъде реформиран секторът. Няма защо да крепим кворум за подобни решения”, отсече Весела Лечева. По думите й управляващите се интересуват единствено от рейтинга си, докато в страната се иска политическа воля и болезнени решения. Тя обясни, че бюджетът, който е подготвила БСП, е обърнат към човека и се бори с демографската катастрофа. „Предлагаме еднократна помощ за всяко второ и трето дете от 6400 лева. Това е сериозна помощ за всеки осигуряващ се и самоосигуряващ се родител. От 10 години не са се актуализирали социалните плащания за отглеждане на деца. Нашите предложения са насочени към младите хора, помощ за възрастните хора с актуализация на всички пенсии и др.”, заключи Лечева.", "date": "2018.11.07", "title": "Весела Лечева: Няма да крепим кворум за бюджета на управляващите"}
{"url": "https://www.novinite.bg/articles/166974/Viceprezidentat-Pametta-ne-e-za-prodan", "text": "„В тези ценни предмети е кодирана история, която не е за продан. Паметта не е за продан.“ С тези думи вицепрезидентът Илияна Йотова откри изложбата „Спасени съкровища на България“ в Националния археологически институт с музей при БАН (НАИМ). Експозицията представя 300 културно-исторически ценности, спасени през последните десетилетия от иманярство и нелегален трафик, благодарение на органите на Министерство на вътрешните работи. „Унищожаването на тези предмети безвъзвратно къса страници от древната ни история, в които остават бели петна. Откъснат от средата си, всеки един от предметите губи от своята стойност, защото губи най-ценното – своята биография“, отбеляза вицепрезидентът. Илияна Йотова подчерта, че битката с иманярството и фалшифицирането на антики е сложна и дълга, изисква координираните усилия на институции и общество както на национално, така и на международно ниво. Вицепрезидентът посочи, че в обществото ни липсва достатъчна чувствителност към похищението на ценности. „Тази изложба търси и трябва да намери събудената отговорност на всички нас“, заяви Илияна Йотова. Благодарности вицепрезидентът изказа към НАИМ и 18-те музея в различни части на България, които са събрали ценните експонати. „Изложбата нямаше да бъде възможна без обединените усилия на държавата, институциите и обществото“, посочи Илияна Йотова. Вицепрезидентът благодари за отговорната и професионална работа на служителите на Министерство на вътрешните работи и за подкрепата на Министерство на културата и Столична община. „Съкровищата от изложбата са още по-ценни, защото са спасени. Тя трябва да бъде посетена от повече хора, трябва да доведем децата си, да я видят туристите“, заяви Илияна Йотова.", "date": "2018.11.07", "title": "Вицепрезидентът: Паметта не е за продан"}
{"url": "https://www.novinite.bg/articles/167021/Film-ogranichava-dvijenieto-v-stolicata-v-sledvashtite-dni", "text": "Забранява се престоят и паркирането на пътни превозни средства, с изключение на автомобилите на снимачния екип и извън местата в режим на платено паркиране „служебен абонамент”, както следва:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.11.07", "title": "Филм ограничава движението в столицата в следващите дни"}
{"url": "https://www.novinite.bg/articles/166975/Ministar-Angelkova-razgovarya-v-London-s-grackiya-si-kolega-Elena-Kuntura", "text": "Министърът на туризма Николина Ангелкова проведе работна среща в Лондон с Елена Кунтура, министър на туризма на Гърция, в рамките на международното туристическо изложение WTM. Макар и работещи в силно конкурентна среда, двете съседни държави развиват много активни отношения в туризма, подчерта министър Ангелкова. Партньорството с Гърция и с ресорното министерство има традиции и продължава да се развива възходящо. През месец май тази година в София се състоя среща на 11 балкански държави за подготовка на общ балкански маршрут с участието на двете страни. Предвиждаме в това трасе да се включат обекти на ЮНЕСКО и други забележителности от национално и международно значение, припомни министър Ангелкова. Тя анонсира, че в най-скоро време страната ни ще представи след широки дискусии своите предложения за българската част от маршрута. Между двете институции и бизнеса се обмислят и други съвместни инициативи и обмен на информация за привличане на далечни и перспективи пазари към региона. България и Гърция са членове на програмата UNWTO Road Silk Road и през миналата година бяха домакини на два семинара по новата инициатива за Western Road Silk Road. Двете държави участваха и в създаването на пътната карта към проекта със съдействието на Аристотелския университет в Солун и БАН-София. Целта е също да се създадат съвместни продукти и по този проект, който ще привлича туристи от далечни дестинации към Балканите, акцентира министър Ангелкова. Министър Кунтура получи отново лична покана от министър Ангелкова да присъства на втория Международен конгрес на световните цивилизации и историческите маршрути, който ще се проведе на 15 и 16 ноември 2018 в София в партньорство със СОТ. Тя открои голямото значение на културно-историческото наследство на двете страни и подчерта ролята на навременния обмен на информация в помощ на туристите. Гърция ще откликне на всяка перспективна съвместна инициатива в тази посока, заяви г-жа Кунтура. На срещата бе потвърдено, че годишно двете страни си обменят почти еднакъв брой туристи. По данни на НСИ през 2017 г. Гърция е била пръв пазар в ранглистата на входящия ни туризъм с над 1,1 млн. визити, което е 8,5% ръст спрямо предходната година. В същото време български туристи са осъществили в южната съседка над 1,3 млн. посещения, като Гърция е била най-предпочитана чужда дестинация от българските туристи. Традиционно Гърция е търсена от българите за почивка през лятото, а гръцките граждани имат голям интерес към почивка в зимните ни курорти. Данните за периода юни-септември 2018 г. обаче показват, че сериозен брой гръцки гости са били на визита в България и през лятото. За летния сезон на 2018 г. Гърция заема трето място в класацията за международен туризъм у нас с над 464 хил. посещения, а посещенията на български граждани в Гърция са били над 628 хил.", "date": "2018.11.07", "title": "Министър Ангелкова разговаря в Лондон с гръцкия си колега Елена Кунтура"}
{"url": "https://www.novinite.bg/articles/166976/Ninova-kam-upravlyavashtite-Sprete-da-gazite-Konstituciyata", "text": "„Каните се за пореден път да нанесете удар по правовата държава, законността и реда, по който се приемат законите в страната“. Това каза председателят на ПГ на „БСП за България“ Корнелия Нинова от парламентарната трибуна. Тя обясни, че мнозинството иска да се отвори точката Държавен бюджет, да се обсъжда тази вечер, а утре да бъде гласувана като първа точка в дневния ред, без да са приети данъчните закони. „Не правете този пореден гаф. Спрете с униженията на институцията парламент“, призова тя. Нинова заяви, че няма как да бъде приет големият бюджет, в който са заложени числа, в резултат на данъчни закони, които към момента не са приети. „Спрете да газите Конституцията, парламентаризма, институционализма, правовата държава и реда в страната. Искам разбирателство и разум, за да се сложи ред в работата на Народното събрание“, призова още Корнелия Нинова.", "date": "2018.11.07", "title": "Нинова към управляващите: Спрете да газите Конституцията"}
{"url": "https://www.novinite.bg/articles/166977/Hristo-Prodanov-S-proverkata-na-patishtata-se-borim-sreshtu-korupciyata", "text": "„Искаме европейска лицензирана лаборатория да направи изследвания на пътищата, но с разрешението на АПИ. Провокирани сме за тази проверка от многото оплаквания на строители на пътища, от доклада на департамента в САЩ, според който в България се краде твърде много от големите инфраструктурни проекти и от трагедията в Своге. Това не е само нашата борба с корупцията, а и опит да се направи и превенция.” Това каза пред БТВ зам.-председателят на ПГ на „БСП за България” Христо Проданов. Той уточни, че БСП е поискала проверката да е в конкретни участъци, които са били пуснати в експлоатация през последните 5 години, за да няма оправдание, че е налице износване на асфалта. Христо Проданов добави, че не е нормално обяснението, че заради студа през зимата и жегата през лятото, се руши новоизградената пътна настилка, защото и в съседните страни, като Румъния, Сърбия, Гърция и Турция, климатът е близък до нашия, но такива ежегодни ремонти на пътища няма. „Корупцията, според нас, отнема сериозен финансов ресурс, който е предвиден за изграждането на тези обекти. Заради това строителите са принудени да правят компромиси с качеството”, категоричен беше Христо Проданов. На въпрос, дали е възможно Гинка Върбакова да влезе в управлението на ЧЕЗ на 27 ноември, при положение, че не е придобила 100% от собствеността на дружеството, Проданов отговори: „В държавата на ГЕРБ всичко е възможно. Затова алармираме. Ние питаме- възможно ли е офшорна фирма да дава банкови гаранции за ЧЕЗ, за да може да се вкара в ръководството Гинка Върбакова? Другият вариант е- от най-високо държавно ниво да има гаранции, че тази сделка ще се случи”. По думите на народния представител от левицата, от самото начало сделката е обвита в мистерия. Той припомни, че имаше сформирана и парламентарна комисия да проверява случая. Тя е поискала от БНБ информация- кои банки са дали гаранции по сделката, но до ден днешен такава не е дадена, защото било „банкова тайна”.", "date": "2018.11.07", "title": "Христо Проданов: С проверката на пътищата се борим срещу корупцията"}
{"url": "https://www.novinite.bg/articles/167023/Otkriha-narusheniya-sled-smartta-na-pacient-vav-Vidin", "text": "Установени са нарушения при оказването на медицинска помощ на 50-годишен пациент, който преди месец почина след авария в Центъра по хемодиализа във Видин.След повреда в центъра болните трябваше да избират дали да се диализират с чешмяна вода, докато аварията бъде отстранена, или да пътуват до Лом или Монтана. Оказва се, че поради настъпилата авария пациентът е пропуснал процедура на 1 октомври, а ден по-късно в телефонен разговор е заявил, че на 3 октомври ще отиде със собствен транспорт до Монтана, за да продължи там диализното си лечение. На 3 октомври сутринта обаче на пациента му прилошало и бил транспортиран в спешното отделение на местната болница, където починал.Проверката на Изпълнителната агенция \"Медицински одит\" показва, че дежурният лекар, извършил прегледа, не е назначил клинико-лабораторни изследвания и такива не са били извършени, въпреки спешното състояние.Предстои образуването на административно-наказателни производства на дежурния в отделение „Спешна медицина“ и на консултиращия кардиолог в лечебното заведение. Цялата документация ще бъде предоставена на Районната прокуратура във Видин.", "date": "2018.11.07", "title": "Откриха нарушения след смъртта на пациент във Видин"}
{"url": "https://www.novinite.bg/articles/166984/Ministar-Kralev-se-sreshtna-s-predstaviteli-na-yaponskata-prefektura-Okayama", "text": "Министърът на младежта и спорта Красен Кралев се срещна с генералния директор на дивизия „Спорт“ в префектура Окаяма Такео Йошида и началника на отдел „Спорт“ Такео Йошида. Гостите са в България за уточняване на детайли за съвместната си дейност с федерациите по борба, волейбол и бадминтон, с които си сътрудничат по линия на подписано през 2016 г. от министър Кралев споразумение за сътрудничество между ММС и японското министерство на образованието, културата, спорта, науката и технологиите.  Женският ни национален отбор по борба проведе лагер в Окаяма през месец май, където води подготовка с някои от най-добрите местни състезателки. Както е известно Япония е водеща сила в женската борба, а българските момичета спечелиха титла и сребърен медал от Световното първенство в Будапеща и две титли и едно второ място от Европейското първенство в Каспийск. В Окаяма преди Световното първенство в Япония беше и дамският ни национален отбор по волейбол. Традиционно добри са отношенията между префектурата и Българската федерация по бадминтон, която планира два лагера там през 2019 г. „Българските спортисти са много доволни от условията, които им предоставяте и аз Ви благодаря за доброто партньорство, което имаме“, обърна се към гостите си министър Кралев. Такео Йошида поздрави министъра за медалите, спечелени от българските борци на Световното първенство и изрази надежда, че Окаяма също е допринесла за тях. На срещата присъства и президентът на Българската федерация по бадминтон Володя Златев.", "date": "2018.11.07", "title": "Министър Кралев се срещна с представители на японската префектура Окаяма"}
{"url": "https://www.novinite.bg/articles/166969/Nad-30-uchastnici-startiraha-v-nacionalniya-turnir-za-deca-v-risk-v-Sofiya", "text": "„Спортът достъпен за всички деца“ събра над 300 участници от 33 институции в 6 спорта в 30-и национален турнир за деца и младежи в риск, който се проведе в парк “Възраждане” в София. Състезанието приключи с шампиони в лека атлетика, минифутбол, бадминтон, тенис на маса, баскетбол 3 на 3 и таекуондо, пише Организатор на юбилейното издание е Сдружение „Българска спорна федерация за деца и младежи в риск” и се проведе със съдействието на София – Европейска столица на спорта. Водещ бе Део, който зарадва изпълни любими песни на децата. Турнирът за деца в риск се провежда всяка година от 2003 г. насам и има две издания – пролетно, за Великден и есенно-зимно, Коледно.Целият ден премина с много вълнения, емоции, забавления и победи. Участваха момчета и момичета от клубовете „Широко сърце” и от домовете за деца лишени от родителски грижи в страната, ЦНСТ, СУПЦ и ВУИ, както и от центрове за настаняване на бежанци на възраст между 12 и 18 години.Шампионите получиха поздравления и бяха наградени от общинския съветник Анатоли Илиев – председател на Българска спортна федерация за деца и младежи в риск и председател на Постоянната комисия за младежта и спорта в СОС, Венцислав Игнатов – директор дирекция „Ученически спорт“ в ММС и други официални лица, които с радост наблюдаваха спортните битки.Участниците в турнира станаха свидетели и на награждаването на щастливците, спечелили автомобили от последните тиражи на Българския спортен тотализатор., което стана по време на състезанието.", "date": "2018.11.07", "title": "Над 30 участници стартираха в националния турнир за деца в риск в София"}
{"url": "https://www.novinite.bg/articles/167017/DDS-na-hlyaba-i-lekarstvata-ostava-20", "text": "Данък добавена стойност (ДДС) върху хляба и лекарствата остава в размер на 20%, предаде репортер на БГНЕС. Предложението за неговото намаляване бе внесено от народните представители от „БСП за България“ между двете четения на Закона за корпоративното подоходно облагане, в чиито преходни и заключителни разпоредби се предвиждаха и промени в Закона за ДДС. Предложенията обаче бяха отхвърлени в пленарна зала. От левицата настояват за диференцирано ДДС за хляба в размер на 5%, а на лекарствата – 9%. „Крайно време е всички в тази зала да помислим за диференцираното ДДС, каквото е необходимо на българските граждани“, заяви по време на дебатите народният представител от БСП Надя Клисурска, която напомни, че около 1,6 млн. български граждани в момента живеят под прага на бедността. Тя се аргументира с това, че сред основните функции на данъчната система е преразпределителната, която може да смекчи неравенството и да даде справедливост за онези, които получават по-малко. В дискусията участие взе и депутатът от „Атака“ проф. Станислав Станилов, който припомни, че през 2010 г. от партията му предлагат ДДС за хляб, лекарства и учебници да няма, но предложението е отхвърлено в пленарна зала с гласовете на БСП, ДПС и ГЕРБ. Според управляващите обаче, намаляването на ДДС на някои стоки не означава задължително понижаването на цените им. От ГЕРБ са категорични още за това, че не трябва да се прави социална политика през данъците. Някои от изказванията доведоха и до повишаване на напрежението в зала. „Социализмът не винаги убива, но винаги лъже и сега ставаме свидетели на това“, заяви от парламентарната трибуна депутатът от управляващите Тома Биков, цитирайки думи на колумбийския писател Николас Гомес-Давила. Реплика му отправи народният представител от левицата Антон Кутев, който цитира думи на самия Биков от миналото, с които той настоява зам.-председателят на ГРЕБ Цветан Цветанов да бъде разследван. „Не социализмът лъже, вие лъжете, г-н Биков!“, репликира Кутев. „Ако очаквате пред вас да се разкайвам за свои думи, значи сте дълбоко сбъркали. Вие не сте ми морален стожер, пред който мога аз да се разкая. Разкайвам се обикновено в някоя православна църква, а не пред „другарския съд“ на БСП“, отговори на свой ред Биков. „Това, че съм говорил глупости някога не значи, че трябва да ги говоря цял живот, както правят повечето социалисти“, контраатакува Биков. От парламентарната трибуна се чиха и стихове. „Партията вее демагогски знамената, че е честна, социална справедлива, но разровиш ли ѝ ти делата, ще видиш, че е нагла, арогантна и особено крадлива!“, рецитира Спас Гърневски по адрес на левицата. Отговорът на БСП не закъсня. „На огромната част от българските пенсионери пенсиите им са по-ниски от кръвното налягане“, пошегува се Славчо Велков, критикувайки социалната политика на правителството. В крайна сметка текстовете, предвиждащи диференцирано ДДС на хляба и лекарствата не получиха нужното одобрение и бяха отхвърлени от мнозинството.", "date": "2018.11.07", "title": "ДДС на хляба и лекарствата остава 20%"}
{"url": "https://www.novinite.bg/articles/166978/Dneven-horoskop-za-sryada", "text": "Днес работата ще бъде проблем за вас. Ако мислите, че няма да се справите си вземете почивен ден. Ако сте в процес на търсене на работа, направете кратка пауза.Днес трябва да направите избор. Ще бъдете много раздвоени. Имате нужда от съвет. Добре е да чуете мнението на ваш близък. Вие сте подвластни на емоции и не можете да мислите трезво.Днес е един от онези дни, в които просто трябва да изпъкнете. Трябва да бъдете лидер в работата или семейството. Енергията ви е подходяща за извършване на промени. Вижте повече:", "date": "2018.11.07", "title": "Дневен хороскоп за сряда"}
{"url": "https://www.novinite.bg/articles/166985/Sas-121-deputati-v-zala-parlamentat-zapochna-rabota", "text": "\r\nСъс 121 депутати в зала парламентът започна днешното пленарно заседание. Вече втори ден кворумът е на ръба, след като в началото на вчерашното извънредно заседание, на което бяха приети на първо четене бюджетите на Националната здравноосигурителна каса (НЗОК) и Държавното обществено осигуряване (ДОО) се регистрираха 122 народни представители.\r\n\r\n\r\n\r\n\r\n\r\n\r\n", "date": "2018.11.07", "title": "Със 121 депутати в зала парламентът започна работа"}
{"url": "https://www.novinite.bg/articles/167019/Mladost-shte-tarsi-reshenie-na-problemite-si-na-forum", "text": "В нестандартен за район Младост формат ще се търсят решения за проблемите на квартала. Кметът на района арх. Румен Русев кани граждани, архитекти, експерти, институции, бизнес и други, за да дадат своите предложения за развитието на Младост. Форумът ще се състои на 8 ноември от 10 часа, пише Сред темите, които ще бъдат засегнати на форума са: зелени политики и тяхното прилагане в района, чиста околна среда, тенденнции за развитие, като ще обърнат внимание и на развитието на бизнеса. Конференцията ще бъде открита тържествено с приветствие от арх. Румен Русев и от молдовския посланик – г-н Горда.", "date": "2018.11.07", "title": "“Младост” ще търси решение на проблемите си на форум"}
{"url": "https://www.novinite.bg/articles/166964/Dnes-vremeto-shte-se-zadarji-pochti-bez-promyana", "text": "Днес времето ще се задържи почти без промяна. В равнините ще бъде мъгливо или с ниска слоеста облачност и на отделни места ще преръми. Над планинските райони ще бъде предимно слънчево. Ще духа слаб вятър от изток-североизток. Максимални температури между 13° и 18°, в София 16°-17°.Над планините ще бъде предимно слънчево. Ще продължи да духа слаб до умерен вятър от изток-югоизток. Максималната температура на височина 1200 метра ще е около 12°, на 2000 метра – около 6°.Над Черноморието ще бъде с ниска облачност или мъгла и на места ще преръми. Ще духа слаб до умерен североизточен вятър. Максималните температури ще бъдат 14°-16°. Температурата на морската вода е 17°. Вълнението на морето ще бъде 3 бала.", "date": "2018.11.07", "title": "Днес времето ще се задържи почти без промяна"}
{"url": "https://www.novinite.bg/articles/167015/9000-deca-otpadnali-ot-sistemata-sa-varnati-v-klas", "text": "Девет хиляди ученици, които са отпаднали от системата, са върнати в училище към началото на новата учебна година, отчете просветният министър Красимир Вълчев. Според него общият брой на върнатите в училище деца в последните две години - от началото на действието на Механизма за обхват на децата в училище, вече е 31-на хиляди. Обмисля се обаче по-строг контрол върху медицинските бележки и по-високи глоби за родителите, които спират децата си от училище. Министърът и учители очертаха и основните проблеми.Красимир Вълчев, министър на образованието и науката: Липсата на култура, на уважение към образованието в една част от децата и техните родители.Анжела Илиева, зам.-директор в ОУ \"Н.Вапцаров \", с. Вълчитрън: Бащата в същия момент решава, че ще го запише в друго училище, в което няма да му държат сметка, че няма да ходи на училище, няма да му спрат детските. Децата се малтретират от родителите, вината не е в децата. Когато ходим по домовете, родителите в повечето случаи са в нетрезво състояние, налитат на бой, агресивни са.Детелин Лунголов, директор ОУ \"Н.Вапцаров \", с.Вълчитрън: Родителите трябва да бъдат санкционирани много сериозно и да бъдат убедени, че децата трябва да учат.", "date": "2018.11.07", "title": "9000 деца, отпаднали от системата, са върнати в клас"}
{"url": "https://www.novinite.bg/articles/167025/Lekari-ot-VMA-premahnaha-18-kilogramov-tumor-ot-pacientka", "text": "Специалисти от Военно медицинска академия (ВМА) отстраниха 18-килограмов тумор от корема на 50-годишна жена. От болницата са категорични, че това е най-големият тумор, с който са се сблъсквали до сега, пише Екипът на началника на болничното заведение проф. Венцислав Мутафчийски е извършил тежката операция. Наложило се е да се намеси и урологичният екип на професор Илия Салтиров, за да се запази бъбречната функция на пациентката.Оказва се, че това не е първата оперативна интервенция за 50-годишната жена. Първата такава операция й е направена през 2009 г., когато специалистите извадили тумор тежък шест килограма и половина.Пациентката вече е в стабилно състояние и е под активно лекарско наблюдение.", "date": "2018.11.07", "title": "Лекари от ВМА премахнаха 18-килограмов тумор от пациентка"}
{"url": "https://www.novinite.bg/articles/166965/Po-5-payaka-izprashtat-v-Ovcha-kupel-zaradi-veloaleyata", "text": "Цели пет паяка бяха изстреляни във вторник в столичния район “Овча купел”. Причината бе паркираните автомобили до новопостроената велоалея. Повече от месец живеещите в района не могат да свикнат да не паркират, защото пречат на велосипедистите, пишеПочти всеки ден в “Овча купел” има вдигнати автомобили. Вчера обаче от общо 14 паяка за цяла София 5 бяха командировани в западния квартал. Според живеещите там по трасето нямало колоездачи и затова паркирали, замалко. Някои дори предложиха в “Овча купел” да въведат “зелена зона”, за да се реши проблемът с паркирането.", "date": "2018.11.07", "title": "По 5 паяка изпращат в “Овча купел” заради велоалеята"}
{"url": "https://www.novinite.bg/articles/167003/Hvanaha-avtodjambazi-v-Sofiya", "text": "Служители от Седмо Районно управление-СДВР са разкрили извършителите на кражба. Това съобщиха от пресцентъра на МВР. Действията по разследването започнали през месец юни, когато столичанин заявил, че автомобилът му \"Фолксваген Пасат\", паркиран в кв. \"Витоша\", бил противозаконно отнет. В резултат на предприетите оперативно-издирвателни действия в рамките на образуваното досъдебно производство било установено, че извършители на деянието са двама криминално проявени и осъждани за кражби мъже, на 20 и 22 години, от село Борован. Те са задържани с полицейски мерки за срок до 24 часа. Автомобилът бил открит на територията на столицата с липсващи вещи и части. При допълнително предприети процесуално-следствени действия част от вещите са намерени и иззети. След доклад на събраните материали в Софийската районна прокуратура задържаните са привлечени като обвиняеми за престъпление по чл. 194 от НК и са им наложени мерки за неотклонение \"подписка\".", "date": "2018.11.07", "title": "Хванаха автоджамбази в София"}
{"url": "https://www.novinite.bg/articles/167024/Letishte-Sofiya-ostana-bez-informacionna-sistema", "text": "Поради временни технически затруднения във функционирането на системата за летищна информация на полетите, летище София създава организация за по-добра осведоменост на пътниците. Поднасяме своите извинения на всички пътуващи за създаденото неудобство. Можете да се осведомите за своя полет от гишета „Информация“ на Терминал 1 и Терминал 2. Засилена е и честотата на излъчваните аудио съобщения, както и са ангажирани служители, които да насочват пътниците в зоната след граничен контрол. Полагат се всички усилия за преодоляване на техническите затруднения във възможно най-кратък срок.", "date": "2018.11.07", "title": "Летище София остана без информационна система"}
{"url": "https://www.novinite.bg/articles/166970/V-Majchin-dom-pokazvat-inovativna-tehnika-za-otkrivane-na-rak-na-gardata", "text": "В Университетска акушеро-гинекологична болница “Майчин дом” официално представят иновативна система за ранна диагностика на рак на гърдата, която ще бъде въведена за първи път в България на територията на лечебното заведение, пише Нова телевизия.В световен мащаб се забелязва ръст на заболеваемостта от рак на гърдата, който се дължи на редица фактори, но най-вече на късното диагностициране. Част от проблемите са ограниченията в съществуващите методи за диагностика, като ултразвук, мамография и ядрено-магнитен резонанс, както и фактът, че рядко жени под 50 години (които са по-податливи на инвазивни и бързо растящи видове рак на гърдата) са включвани в национални програми за скрининг.Новата процедура, която ще бъде въведена в новооткрития Медицински център на „Майчин дом“, е безболезнена и без облъчване, като може да засече промени и образувания с размери от 3 мм. Първите данни се обработват от изкуствен интелект и пристигат при лекаря до 5 минути. ", "date": "2018.11.07", "title": "В Майчин дом показват иновативна техника за откриване на рак на гърдата"}
{"url": "https://www.novinite.bg/articles/166971/Zapochva-otoplitelniyat-sezon-v-stolicata", "text": "Започва отоплителният сезон в столицата. „Топлофикация София” поетапно ще пуска парното, след като нормативно определените за това метеорологични условия вече са налице.Според дружеството новият отоплителен сезон започва при три последователни дни със средноденонощна температура по-ниска от 12 градуса и прогноза за трайно застудяване.  Приоритетно ще бъде пуснато парното в детските градини, учебните и здравните заведения.", "date": "2018.11.07", "title": "Започва отоплителният сезон в столицата"}
{"url": "https://www.novinite.bg/articles/167018/V-Garciya-prodaljavat-usiliyata-sreshtu-zatlastyavaneto-pri-decata", "text": "В Гърция започна поредният етап на програмата \"топъл обяд за децата\", насочена срещу затлъстяването. Според статистиката всяко пето дете в страната е с наднормено тегло.Затова с единодушно решение на парламента в Атина бяха отпуснати 50 милиона евро за програмата.Министерствата на здравеопазването и на образованието започнаха борба с \"епидемията\" от затлъстяване сред децата. Правителството отпусна средства за ежедневно хранене на учениците в 950 училища, като менюто включва само екологично чисти храни. Децата обядват заедно в специални зали, като специалисти ги запознават с предимствата от избягване на нездравословни храни.Храненето на децата не е свързано с приходите на родителите, а се изисква само тяхното съгласие, подчертават от образователното министерство.Родителите са облекчени не само финансово, коментират медиите, но и са сигурни в качеството на храната.", "date": "2018.11.07", "title": "В Гърция продължават усилията срещу затлъстяването при децата"}
{"url": "https://www.novinite.bg/articles/166980/Usloviyata-za-turizam-v-planinite-sa-dobri", "text": "Добри са условията за туризъм в планините. Това съобщиха от Планинската спасителна служба (ПСС) при БЧК. Времето е тихо и спокойно, температурите варират между 2 и 8 градуса. Лифтовите съоръжения в курортите не работят. Няма регистрирани инциденти с туристи през изминалото денонощие. Информация за обстановката в планините може да намерите на адреса на ПСС в интернет.", "date": "2018.11.07", "title": "Условията за туризъм в планините са добри"}
{"url": "https://www.novinite.bg/articles/167010/Frenskata-policiya-zadarja-jena-sled-zaplaha-za-bomba-v-bolnica-v-grad-Dyunkerk", "text": "Френската полиция задържа жена в болница в град Дюнкерк, след като тя отправи заплаха за бомба, предаде Ройтерс.Полицията съобщи, че жената е отправила заплахата, след като влязла в спешното отделение на болницата. Служители на болницата сигнализирали в полицията, която отцепила района на болницата и разположила екип за обезвреждане на взривни устройства. В изявлението на полицията се посочва, че жената е задържана от силите на реда и обстоятелствата около заплахата ще се изясняват със съдебно разследване.", "date": "2018.11.07", "title": "Френската полиция задържа жена след заплаха за бомба в болница в град Дюнкерк"}
{"url": "https://www.novinite.bg/articles/167020/Izvarshen-e-osnoven-remont-na-mosta-po-ul-Dobroslavsko-shose", "text": "Извършен е основен ремонт на моста по ул. „Доброславско шосе“ над река Уршак. Пътят свързва селата Доброславци и Балша в район „Нови Искър“. За целия участък е извършена пълна реконструкция на пътната настилка. Оформени са тротоари с нова асфалтобетонна настилка и нови бордюри. Осигурено е отводняване с нови дъждоприемни оттоци.Изцяло е изградена нова носеща конструкция на моста, включваща водостоците, подпорни и укрепителни стени.Подменени са съществуващите еластични огради с нови ограничителни системи за пътища, поставен е и нов парапет. Реконструирани са всички съоръжения на инженерната инфраструктура, преминаващи в обхвата на моста.Осигурена е достъпна среда за хора с увреждания на всяко кръстовище, изградени са тактилни плочи. Речното корито е почистено.Средствата са осигурени от бюджета на Столична община.Извършен е и основен ремонт на моста над река Габровница в индустриалната зона на село Доброславци, както и на моста над река Бубляк по бул. „Димитър Тошков“ в село Локорско. ", "date": "2018.11.07", "title": "Извършен е основен ремонт на моста по ул. „Доброславско шосе“"}
{"url": "https://www.novinite.bg/articles/166981/BABH-Nyama-da-se-kriminalizira-otglejdaneto-na-jivotni-v-zadniya-dvor-za-lichni-nujdi", "text": "Личните стопанства, чиято продукция е само за лична употреба, са изключени от предложението на Агенцията по храните за криминализиране на отглеждането на животни в нерегистриран обект. Това обяви в ефира на БТВ д-р Александра Митева, експерт от БАБХ.Идеята бе оповестена като мярка срещу разпространението на птичи грип.„Говорим само за стопанствата, които развъждат и отглеждат животни и продават с търговска цел”, категорична беше тя. По думите ѝ има изключително много примери, в които малки лични стопанства са с по 500-600 птици. А например при кокошките в лично стопанство за собствени нужди могат да се отглеждат до 50. Когато едно стопанство продава продукция, то трябва да бъде регламентирано и под официален контрол, защото това е риск от разпространението на заболявания\", категорична беше д-р Митева.Тя изтъкна, че идеята е на ниво обсъждане, но определено има нужда от по-строги мерки предвид епизоотичната ситуация, в която се намираме. „Имаме много огнища в тип заден двор с 500-600 кокошки”, отбеляза Митева.С тази мярка бихме искали да създадем нормална атмосфера на бизнеса с животни, допълни експертът.В хасковското с. Малево Надежда Михайлова отглежда кокошки за лична консумация. „Според мен не е имало и няма птичи грип в цялата страната. Целта е да се унищожат дребните производители и това е политика за регулиране на пазара”, смята тя.Според нея хората на село с 200 лв. не могат да преживяват, ако не си отглеждаме животни и зеленчуци в градината. „Аз продължавам да храня моите деца и внуци с екологично чисти неща. Против съм отровите, които се продават в търговската мрежа”, категорична е Надежда Михайлова. Тя допълни, че не вярва на лабораториите в България.", "date": "2018.11.07", "title": "БАБХ: Няма да се криминализира отглеждането на животни в задния двор за лични нужди"}
{"url": "https://www.novinite.bg/articles/166966/Rajon-Vazrajdane-zasajda-darveta-v-naj-mladiya-park-v-stolicata", "text": "Най-новият парк на София – “Възраждане” ще има още много нови дървета. С инициативата “Възраждаме зелените детски мечти” район “Възраждане” на Столична община ще засади 60 дървета в парка. От районната администрация призовават хората, които искат да се включат в събитието да се присъединят на 10 ноември, събота, пише В събота от 11 до 13.30 часа ще продължи засаждането на дърветата. Основните инициатори са районният кмет Савина Савова и общинският съветник Борислав Борисов, а двамата също ще участват в залесителната кампания. Така “Възраждане” се присъединява към кампанията на ЧЕЗ България WE DO GREEN.Необходимо е само ентусиазъм и желания да направиш добро, призовават от районната администрация. ЧЕЗ България вече даде пример и след засаждането на дървета в Южния парк, залесиха хиляди край с. Росоман.", "date": "2018.11.07", "title": "Район “Възраждане” засажда дървета в най-младия парк в столицата"}
{"url": "https://www.novinite.bg/articles/166982/Zavisheni-sa-nivata-na-finite-prahovi-chastici-v-Plovdiv", "text": "Измеренo e завишение на фините прахови частици във въздуха в Пловдив, но са в допустимите норми, каза експертът от ИА по околната среда и водите в Пловдив Донка Караджова. Това е нормално за началото на зимния сезон, добави тя, съобщи БНТ.Нивото на замърсяване е съпоставимо и няма крайни и централни квартали. Има позиционирани и подвижна станция за измерване на замърсяването. Атмосферните условия в града са специфични, което води до повишаване на праховите частици, каза още Караджова.\"През последните две седмици има завишения на нивата на фините прахови частици, има превишение на среднодопустимата норма, но не са високи стойностите. Имаме по 60-70 микрограма на метър кубичен, което за началото на зимата не са толкова високи стойности\", коментира Караджова.Сред пловдивчани има едно недоверие и дори подозрение, че показателите на ФПЧ, измерени в двете официални станции в Пловдив, не разкриват истинската картина на замърсеност в града. Това е един от основните мотиви на граждански организации да сигнализират европейските институции.Преди седем години беше заведен колективен иск за мръсния въздух, който пловдивчани са принудени да дишат като резултат от бездействието на институциите. След като на първа и втора инстанция екоинспекцията в Пловдив и местната власт бяха оправдани, трябваше Върховният касационен съд да се произнесе. Към този момент делото е спряно и се чака тълкувателно решение, което да изясни два въпроса – общите или административните съдилища са компетентни да гледат дела за вреди, причинени от нарушение на правото на Европейския съюз и по кой ред трябва да го правят.\"Тълкователното решение не засяга съществото на казуса за ФПЧ, то е за процедурния ред, по който трябва да се разгледа делото и да, от тази перспектива има възможност делото да бъде преразгледано, но без указания за това как да бъде решено по същество. Възможно е към изгубените 6 години да бъдат прибавени още няколко, защото очевидно и българските съдилища не се чувстват особено съпричастни към тази обществено значима кауза\", коментира адвокат Михаил Екимджиев.Според неко въпреки програмите за подобряване чистотата на въздуха, които админстрацията разписва на хартия, реални стъпки в тази посока не се правят. \"Пловдив, който е един прекрасен град, се проектира като град гостоприемен към колите и враждебен към хората\", добави той.Безспорен е фактът, че през последните години се оптимизира почистването на улиците. Въпреки че постоянно се модернизират машините на „Чистота“, в момента обичайна гледка по улици и паркове е издухването на листата, което е съпроводено с облаци прах. За това сигнализират и самите граждани.", "date": "2018.11.07", "title": "Завишени са нивата на фините прахови частици в Пловдив"}
{"url": "https://www.novinite.bg/articles/166967/Obnovyavat-parka-do-108-uchilishte-v-Drujba-1", "text": "Паркът до 108 училище в Дружба 1 е спасен и няма да бъде застроен. Теренът ще се обнови и ще има две детски площадки. Добрата новина съобщи председателят на Постоянната комисия по екология в СОС Лорита Радева. В понеделник започна обновяването на спортната площадка в парка, написа в социалната мрежа Радева, пише Цялото пространство ще се облагороди заедно с ремонта на прощадката. А детските зони за игри и забавления ще бъдат за малчугани от 0 до 3 и от 3 до 12 години. Те ще имат на разположение нови, модерни и безопасни съръжения. Запазването на парка до 108 училище от застрояване е станало на база на цялостния план на Дружба и с подкрепата на сдружение “Дружба-София” и районната администрация. В първоначалния план от 2008 г. е било заложено застрояване в тази зона.“Удовлетворена съм от случващото се, защото битката за запазването на този парк, както и на зеленото в междублоковите пространства при обществените обсъждания на плановете премина при много силен натиск от страна на собствениците на реституираните имоти за тяхното застрояване”, казва Лорита Радева. Преди месец живеещите в съседство до парка изразиха недоволство от намеренията за застрояване. Най-важното обаче е, че паркът се запазва и в него ще има детски и спортни площадки.В зоната до училището ще бъдат изчистени корени, суха трева и бурени, ще има нови настилки, ограда, обособяване на игрища за футбол и баскетбол. Също така ще има ново осветление в парка и на спортните игрища, обяснява районният кмет Ивайло Цеков. Неговата цел е младите от района да имат възможност и база да спортуват на открито.Живеещите в съседство граждани и от районната общинска администрация се надяват, че новопостроеното ще бъде опазено и ще се полагат грижи за поддържането на парка. Според плануваните ремонти дейности обновяването на парка трябва да приключи за месец.", "date": "2018.11.07", "title": "Обновяват парка до 108 училище в Дружба 1"}
{"url": "https://www.novinite.bg/articles/166983/Promenyat-dvijenieto-na-Hemus-shoforite-da-karat-vnimatelno", "text": "Днес, 7 ноември, в района на тунел „Правешки ханове“ на автомагистрала „Хемус“ ще се извършва подмяна на антена на мобилен оператор. Необходимо е шофьорите да спазват стриктно въведената временна организация на движение и да карат внимателно.От 10 ч. до 12 ч. ще бъде ограничено движението в изпреварващата лента в тръбата за Варна, като трафикът ще преминава в активната лента.От 12 ч. до 14 ч. ще бъде ограничено движението по изпреварващата лента в тръбата за София. Трафикът ще се насочва в активната лента.От 9 ч. до 16 ч. движението по АМ „Люлин“ в платното за София при 9-ти км ще се извършва в изпреварващата лента. Преминаването в активната и аварийната лента ще бъде ограничено, поради довършителни дейности по укрепване на ската над магистралата.", "date": "2018.11.07", "title": "Променят движението на ''Хемус'', шофьорите да карат внимателно"}
{"url": "https://www.novinite.bg/articles/166986/Jena-pochina-pri-katastrofa-na-bulevard-v-Sliven-dvijenieto-e-zatrudneno", "text": "Жена на 69 години е починала при катастрофа в Сливен, съобщиха от пресцентъра на ОД на МВР-Сливен.Инцидентът е станал тази сутрин около 7.30 часа, като е затруднил движението по булевард \"Бургаско шосе\" в града. Лек автомобил \"Ауди\", управляван от водач на 38 години, е ударил лек автомобил \"Форд\", управляван от жена на 69 години. От произшествието на място е починала жената, която е пътувала сама.На мястото има екипи на пътна полиция и експерти. Извършва се оглед.", "date": "2018.11.07", "title": "Жена почина при катастрофа на булевард в Сливен, движението е затруднено"}
{"url": "https://www.novinite.bg/articles/166993/Parva-gradska-v-Sofiya-stava-universitetska-bolnica", "text": "Първа градска болница в София (Първа МБАЛ София ЕАД) става университетска болница. Днес това ще бъде обсъдено на заседание на Министерски съвет по предложение на здравния министър Кирил Ананиев. “Да, тази година кандидатстваме за Първа градска болница, а следващата за Втора градска да стане университетска”, потвърди пред  д-р Веселин Милев, който е председател на Постоянната комисия по здравеопазване и социална политика в СОС.Лечебното заведение е общинско и разполага с 272 легла в стационарния блок. Тази година Столична община инвестира над 500 000 лв. в ремонти на отделенията и закупуване на нова медицинска апаратура. В момента вървят ремонти в хирургичния блок и общината е осигурила финансирането за нова апаратура за анестезия.“Това е голям пробив за нас, общинска болница да стане университетска. Така се вдига нивото на лечебното заведение, тъй като ще има и научна дейност. Ще има обучение,  кариерно израстване, телемедицина. В същото време ще се обезпечат общинските болници със лекари и специалисти”, коментира пред Столица.bg д-р Милев.В три общински болници вече има екзистенц минимум за хабилитирани лица, каквито са необходими за вдигане нивото на лечебното заведение. И като университетска болница Първа градска остава собственост на Столична община.", "date": "2018.11.07", "title": "Първа градска в София става университетска болница"}
{"url": "https://www.novinite.bg/articles/166991/Enrike-Iglesias-spretna-grandiozno-latino-parti-v-Sofiya", "text": "Световната латино звезда Енрике Иглесиас вдигна грандиозно парти, дарявайки българските фенове с цялата си любов, по време на снощния си концерт в столичната зала \"Арена Армеец\".Суперзвездата отново омагьоса българската публика и пя пред препълнена зала.Шоуто започна ударно с хита \"Move to Miami\" и фантастична мултимедия, а зрителите не спряха да танцуват по време на целия концерт. Енрике не бе многословен, но няколко пъти поздрави публиката, надигайки малка чашка с репликата \"Наздраве, България\", произнесена на български. Испанската мегазвезда, която от няколко години издава хит след хит, през цялото време общуваше с феновете си съвсем отблизо. Иглесиас често слизаше сред тълпата, а двете сцени, разположени в двата края на залата, дадоха възможност на всички да го видят в пълния му блясък.Той не изневери на традицията и качи своя почитателка на сцената, за да ѝ изпее очи в очи романтична балада. Късметлийката бе 17-годишната Ива, която бе толкова развълнувана, че не знаеше дали да гледа Енрике или препълнената зала. Той изпя за нея песента \"Hero\". Двамата танцуваха блус и си направиха селфи под оглушителните писъци на останалите фенки на певеца.Сред многото хитове, на които бе посветено цялото шоу, бяха модерните \"I Like It\", \"Tonight (I'm Lovin' You)\", \"Bailando\", \"Subeme la radio\", както и вечните \"Bailamos\", \"Do You Know\", \"Ring My Bells\", \"Escape\", \"Heartbeat.Това бе поредният напълно разпродаден концерт на Енрике в София. Турнето му \"All The Hits Live\" се радва на огромен успех в цяла Европа.", "date": "2018.11.07", "title": "Енрике Иглесиас спретна грандиозно латино парти в София"}
{"url": "https://www.novinite.bg/articles/166987/Po-malko-jiteli-na-oblast-Kardjali-sa-poiskali-pomoshti-za-otoplenie", "text": "С 30 на сто по-малко социално-слаби жители на област Кърджали са поискали помощи за отопление за предстоящия зимен сезон. Причината е трайната тенденция на намаляване на населението в района. От Регионалната дирекция „Социално подпомагане“ отчитат спад с 2% до 3% процента на различните видове помощи. Пари за отопление получиха близо 7 000 души, за които са отпуснати 2 500 000 лева.", "date": "2018.11.07", "title": "По-малко жители на област Кърджали са поискали помощи за отопление"}
{"url": "https://www.novinite.bg/articles/166996/Tejka-katastrofa-na-E-79", "text": "Млада жена загина при тежка катастрофа на главен път Е-79, след село Медовница в посока Видин, съобщават от Областна дирекция на МВР. Сигналът е получен тази сутрин в 08:26 ч Катастрофирал е лек автомобил \"Пежо\" със софийска регистрация. Превозното средство е излязло извън пътя и се е блъснало в крайпътно дърво. В колата са пътували четирима души, загинала е една от пътничките - 30-годишна жена. Патрули на пътна полиция регулират движението.", "date": "2018.11.07", "title": "Тежка катастрофа на Е-79"}
{"url": "https://www.novinite.bg/articles/167002/Obsajdat-taksa-Zadrastvane-v-Sofiya", "text": "Една от мерките срещу големия трафик в София е въвеждане на такса \"Задръстване\", която да регулира навлизането на автомобили в сериозно натоварени пътни артерии.Това посочиха от Експертния клуб за икономика и политика, които представиха своя доклад \"Градоустройствена политика в София\".Стоян Панчев коментира пред Bulgaria on air, че докладът им по проблема, от 42 страници, са част от работата, която касае цялото градоустройството на столицата, защото при предстоящите местни избори ще се говори много за София.Той обясни, че рано или късно трябва да се въведе някакъв ценови механизъм за регулиране на столичния трафик, който да отделя тези, които искат повече от други да стигнат до центъра.\"Със сигурност няма да е популярна мярка, особено в началото. Това е опитът на много градове като Стокхолм и Лондон - там, където имаме струпване на автомобили в центъра\", поясни той и подчерта, че идеята на тази такса да я има на определени места в София, а освен това зоните за платено паркиране би трябвало да се разширят.Председателят на Българското обединение на шофьорите Христо Радков пък категорично отхвърли това предложение и настоя, че експертите, които са се събрали, не притежават компетенции в сферата на трафика, а предложената такса \"Задръстване\" по думите му е пореден експеримент на гърба на шофьорите.\"Първо организацията на движение в София е катастрофална. Ако обърнете внимание, в последните две седмици задръстванията са навсякъде. Стигаме до един парадокс, за нас облекчение няма, градският транспорт не се развива\", категоричен беше Радков.Председателят на обединението на шофьорите разкритикува експертите за това, че ползват чужд опит от много далечни места, като Лондон и дори Сингапур, а по думите на Радков може да се погледне и това, което правят в градове, които са доста по-близо до нас.", "date": "2018.11.07", "title": "Обсъждат такса \"Задръстване\" в София"}
{"url": "https://www.novinite.bg/articles/167001/Sobstvenicite-na-stari-avtomobili-shte-plashtat-po-visok-danak-ot-dogodina-reshi-NS", "text": "Собствениците на стари автомобили ще плащат по-висок данък от догодина. Това реши на второ четене парламентът, след като одобри окончателно новата формула за изчисляване на данъка върху моторните превозни средства. В него ще се включат два компонента - имуществен, който е на базата на мощността на автомобила, и екологичен - базиран на екологичния стандарт. Според Евгения Ангелова от ГЕРБ - хората ще бъдат натоварени допълнително с минимална сума, но това ще промени навиците им, които в момента не подкрепят опазването на околната среда: \"Хората биха предпочели да дадат, примерно 3000 лв. за стар автомобил - над 20-годишен, с по-ниска екологична оценка, вместо да дадат 3000 лева за автомобил, който е по-малък и има по-висока екологична оценка\".Данъкът върху старите автомобили ще се увеличи с до 50%, показват изчисленията на депутатите от БСП, които бяха представени по време на второто четене на промените в пакета от данъчни закони. За първи път във формулата се отчита и екологичният стандарт на моторното превозно средство.Новата формула за изчисляване на данъка върху автомобилите включва два компонента - имуществен и екологичен. Имущественият е свързан с мощността на автомобила, което означава, че колкото по-голяма е тя, толкова по-висока ще е тази част на данъка. Според Александър Иванов от ГЕРБ екологочният компонент обаче ще компенсира налога при новите автомобили\"На по-новите автомобили, с по-висока екологична норма, данъкът ще бъде намален. Намаляване на замърсяването означава, на национално ниво, че смъртността може да бъде намалена с 4 300 души на 107 000\".70% от автопарка в България обаче е стар и има много нисък екологичен стандарт, ако изобщо има такъв, допълни Филип Попов от левицата и попита:\"Кой замърсява повече, бедният човек, който минава 1000-2000 километра на година, за да стигне до болницата, примерно, която му е отдалечена, или богатият, който със скъпия си автомобил, ако ще и с Евро 10 да е, а не с Евро 5, който мина 100-200 000 на година?\"Павел Шопов от \"Атака\" призова коалиционните си партньори от ГЕРБ да преосмислят предложението си:\"Ако този бюджет не е каца с мед, той е един голям кюп, делва с мед. Това не е постната пица отпреди 9 години. На този кюп с мед вие сипвате две лъжички катран. Борисов явно не ви е проследил. Сигурен съм, той не може да огрява навсякъде\". До 30% увеличение на данъка очаква собствениците на стари автомобили, обясни председателят на бюджетната комисия Менда Стоянова преди седмици:\"Данъкът на тези автомобили е изключително нисък, някои от тях плащат данък от порядъка на 6-7 лв., така че 30% не е сума, която би могла да има съществено значение\".С промените в закона за местните данъци и такси се въвежда и възможността общините да обменят информация. По този начин няма да може повече от един имот да бъде регистриран като основно жилище, което е единственото с право на 50-процента отстъпка от данък \"сгради\".След като приключи гласуването на второ четене на данъчните закони, депутатите ще започнат работа по държавния бюджет.", "date": "2018.11.07", "title": "Собствениците на стари автомобили ще плащат по-висок данък от догодина, реши НС"}
{"url": "https://www.novinite.bg/articles/166998/Probivnata-mashina-v-metroto-stigna-do-Orlov-most", "text": "До Орлов мост вече е достигнала тунелопробивната машина, където ще има спирка на метрото от третия лъч на подземната железница. Заради това метрото бе спряно в събота и неделя в участъка от “Сердика” до ст. “Васил Левски”. Машината е минала под първата линия. Новината съобщи общинският съветник Михаела Иванова на профила си в социалната мрежа, пише По предварителни разчети следващата година трябва да се пусне движението по първия участък на третия метродиаметър. Това е линията от район Подуяне през центъра до район “Класно село”, което е с дължина 8 км. До сега от строителството е готово на 78% от работата по първия етап на третата метролиния.През 2020 г. ще са готови още 4 км и тогава подземната железница ще минава през “Овча купел” и ще стигне до Околовръстното при Горна баня. Първите 10 от новите 20 влака вече са в София и се намират в депото “Земляне”. Те са предназначени да обслужват новите линии от третия метродиаметър.", "date": "2018.11.07", "title": "Пробивната машина в метрото стигна до Орлов мост"}
{"url": "https://www.novinite.bg/articles/167004/Slagat-antiparking-kolcheta-v-Nadejda", "text": "Колчета антипаркинг ще бъдат поставени в район “Надежда”, в зоната между бул. „Бели Дунав“, бул. „Ломско шосе“ и ул. „Подпоручик Футеков“, където има детска площадка. Предпазните мерки са по искане на сдружение “Безопасни детски площадки” от кампанията им #Освободететротоарите, пише Получихме отговор и от район “Надежда” за планирано поставяне на антипаркинг елементи в зоната, похвалиха се от сдружението в социалната мрежа. Детската площадка се намира в съседство с метростанция “Надежда”. Писмото е подписано от Вяра Арнаутска, секретар на район “Надежда”.Сдружението направи успешна кампания за освобождаване на тротоарите в София. Най-забележителни резултати постигнаха в столичния “Стрелбище”. Те получиха подкрепата на много граждани и на общинската администрация. Подаваха сигнали за паркирали автомобили върху тротоарите и следяха премахването им. Кампанията постигна успех и в район “Триадица”, “Изгрев” и на други место в София.Идеята на “Безопасни детски площадки” беше да се освободят тротоарите в зоните около училища, детски градини и социални заведения.“Относно поставянето на елементи за ограничаване на неправилно паркиране върху тротоари в близост и водещи до детски градини, училища, площадки за игра и паркове в районите “Триадица”, “Лозенец”, “Младост”, “Витоша”, “Изгрев”, “Красно село”, “Надежда” и “Студентски” ви информираме, че сигналът е изпратен до дирекция “Управление и анализ на трафика” към Столична община за възлагане на монтирането на антипаркинг колчета по протежението на тротоара на ул. Подпоручик Футеков в Надежда 3, с цел ограничаване на паркирането на автомобили по тротоара и безпрепятствената му експлоатация”, пише в писмото на администрацията на район “Надежда” до сдружението.Според регулационния план в имота до детската площадка има проектирана църква. При реализирането на проекта задължително ще се поставят антипаркинг колчета.", "date": "2018.11.07", "title": "Слагат антипаркинг колчета в “Надежда”"}
{"url": "https://www.novinite.bg/articles/167005/Prokuraturata-nyama-da-se-namesva-v-procedurata-za-koncesiya-na-Letishte-Sofiya", "text": "Върховна административна прокуратура е приела, че не е налице законово основание за намеса на прокуратурата по реда на надзора за законност във връзка с процедурата за концесия на летище София, съобщиха от прокуратурата.Съобщението е по повод сигнал от народни представители от БСП във връзка с откритата процедура за определяне на концесионер и възлагане на концесия за строителство на Обект „Гражданско летище за обществено ползване - София\" - публична държавна собственост. Искането на Корнелия Нинова и колегите й е за отмяна на решението на правителството.Главният прокурор Сотир Цацаров е изпратил сигнала по компетентност на Върховната административна прокуратура. След получаване и проучване на съответните материали магистратите са приели, че не е налице законово основание за намеса на прокуратурата по реда на надзора за законност.", "date": "2018.11.07", "title": "Прокуратурата няма да се намесва в процедурата за концесия на „Летище София”"}
{"url": "https://www.novinite.bg/articles/166990/Evakuirani-sa-dva-vlaka-v-Barselona-zaradi-predpolagaemo-vzrivno-ustrojstvo", "text": "\r\nПолицията в каталунската столица Барселона е разпоредила евакуацията на два влака, след като служители по сигурността са засекли със скенер обект в куфар, за който се предполага, че е взривно устройство, предава Reuters.\r\n\r\n\r\n\r\n\r\n\r\n", "date": "2018.11.07", "title": "Евакуирани са два влака в Барселона заради предполагаемо взривно устройство"}
{"url": "https://www.novinite.bg/articles/166992/Stolichna-obshtina-startira-konkursa-za-koledna-ukrasa-ot-1-dekemvri", "text": "Столична община за поредна година организира традиционен конкурс за коледна украса. Традиционното състезание стартира на 1 декември 2018 и ще продължи до 15 януари 2019 г.Първа награда е 1200 лв., втора – 600 лв., а трета 300 лв., съобщават на страницата “Да украсим София за Коледа”, пише В конкурса могат да участват украси на сграда, балкон, двор и междублоково пространство на територията на Столична община, обясняват организаторите. Необходимо е да се изпратят до три снимки на украсата на имейл ukrasi_sofia@mail.bg, най-късно до 15-ти януари 2019 г.Трябва да се посочат трите имена на участника или име на организацията, адрес на украсения обект и координати за връзка. На страницата  “Да украсим София за Коледа” в социалната мрежа ще се публикуват снимките от конкурса. Победителят ще бъде определен с най-много лайкове. Трима от авторите или собственици на украсата, събрала най-много харесвания, ще получат парични награди.", "date": "2018.11.07", "title": "Столична община стартира конкурса за коледна украса от 1 декември"}
{"url": "https://www.novinite.bg/articles/167011/Fermeri-ot-Bolyarovo-sadyat-BABH-sled-chumata-po-jivotnite", "text": "Фермери съдят шефа на Българската агенция за безопасност по храните (БАБХ) Дамян Илиев.Пети месец стадото на Ана и Тодор Петрови от Болярово е затворено заради заповедта за евтаназиране заради чумата по дребните животни. Въпреки че няма починали или болни животни почти половин година от БАБХ не отговарят на молбите на хората заповедта за умъртвяването им да бъде отменена.Съдът ще се произнесе на 19 декември, заради отлагане по искане на адвокатите. В адвокатския екип на защитата на животновъдите е и адвокат Владимир Шейтанов, който преди години защитава българските медици в Либия. „Оспорваме отсъствието на всякакъв отговор от страна на Агенцията по нашето искане спрямо тази заповед”, обясни адвокат Шейтанов.„Единственото нещо, което искам е справедлив съдебен процес”, заяви Ана Петрова от Болярово.„Тази сага не знам докога ще продължава. Явно не искат да вземат предвид всички доказателства, че чума няма и продължават да застават зад лъжата си”, каза Милен Минков, който е от хората, които протестираха срещу действията на агенцията във връзка с чумата.", "date": "2018.11.07", "title": "Фермери от Болярово съдят БАБХ след чумата по животните"}
{"url": "https://www.novinite.bg/articles/166988/Ivan-Ivanov-70-ot-avtomobilite-v-Balgariya-shte-badat-oblojeni-s-po-tejak-danak", "text": "„70% от автомобилите в България ще бъдат обложени с по-тежък данък. Това са автомобилите на българските граждани с по-ниски доходи. Това са автомобилите на хората, които вчера управляващите оставиха в ъгъла, на българските пенсионери, които оставиха с минимална пенсия и не могат да си позволят да си купят електрически автомобил“. Това заяви народният представител от ПГ на „БСП за България“ Иван Иванов от парламентарната трибуна. Според него, когато се прави данъчна политика, първо трябва да се мисли за гражданите, които пълнят хазната, да им се даде възможност да дишат. „Отговорността за повишаване на данъците после се прехвърля на кметовете, с което управляващите си измиват ръцете. Правят сериозна крачка в посока да лишат българските граждани от възможността не само да си купуват автомобили, но и да карат старите си“, каза още той. Иванов подчерта и изключително високите цени на горивата. „Управляващите правят антиполитика към българските граждани. Никой не разбира мотивите, с които се прави тази промяна. Тези предложения са вредни“, категоричен е народният представител. Според него трябва да има друг подход – да има преференции и да се даде възможност на хората за нормални доходи. Явор Божанков: За управляващите най-лесно е да вдигат данъците, но първо трябва да се реши проблемът „За управляващите най-лесният подход е да вдигат данъците, но първо трябва да се реши проблемът“, заяви народният представител Явор Божанков. Според него има основания за промени. „Знаем, че България е заплашена да плаща санкции и страната ни е осъдена. Една от линиите на замърсяване са старите автомобили. С рестрикциите в Европа, голям обем стари коли ще тръгнат към България и това ще се превърне в още по-голям проблем“, обясни той. Като пример даде един автомобил, за който се плаща данък 450 лв. и е сравнително нов- с Евро 5 стандарт. „Може би данъкът ще намалее с 60 лв. до 100 лв. А един 20-годишен автомобил, със 100 конски сили, ще заплаща с 60 лв. повече. Дали при състоянието на финансите на българите и цените на автомобилите, това ще доведе до голяма промяна и ще ограничи регистрацията на стари коли?“, попита Божанков. „Министърът казва, че това е инвестиция в здравето, но аз смятам, че не е. Попитах го- на колко автомобила в България е отказана регистрация, защото не отговарят на екологичните стандарти. Отговорът е- нула“, обясни народният представител. Той подчерта, че няма такъв нормативен ред. „Една кола на 5 години може да е със стандарт Евро 5 или Евро 6, но да е с премахнат катализатор и да замърсява повече от 30-годишна кола“, каза още той.", "date": "2018.11.07", "title": "Иван Иванов: 70% от автомобилите в България ще бъдат обложени с по-тежък данък"}
{"url": "https://www.novinite.bg/articles/167016/Kardjali-i-39-sela-ot-obshtinata-ostavat-bez-voda", "text": "В целият град Кърджали и в още 39 села утре ще бъде преустановено водоподаването, съобщават от ВиК дружеството в града. Причината е отстраняване на авария на магистрален водопровод в района на разклона за еко пътека \"Утробата\". Планирано е аварията да бъде отстранена в рамките на деня - до 24 часа на 8 ноември, посочват от дружеството. От там предупреждават населението да се запаси с вода, като се извиняват за причиненото неудобство.", "date": "2018.11.07", "title": "Кърджали и 39 села от общината остават без вода"}
{"url": "https://www.novinite.bg/articles/167000/Fermerski-pazar-v-Sofiya", "text": "Пореден фермерски пазар се провежда в столицата. Този път производители на плодове и зеленчуци предлагат екологично отгледани сезонни продукти пред Министерството на земеделието. Наред със сезонната продукция, на щандовете се предлагат марули, пресен лук и чесън, а също и репички, цвекло и мед. ", "date": "2018.11.07", "title": "Фермерски пазар в София"}
{"url": "https://www.novinite.bg/articles/167009/Vav-Vtora-gradska-prodaljavat-bezplatnite-pregledi-za-pushachi", "text": "Безплатните прегледи за пушачи и пасивни пушачи в София продължават. Те се организират от Сдружение „Национална асоциация за профилактика на белодробни болести“ съвместно със Столичната община. Желаещите да се прегледат могат да си изберат четири дати до края на годината. Две от тях са през ноември – 16 и 30 и две през декември – 2 и 14, пише Пулмолог д-р София Ангелова извършва прегледите в двора на Втора МБАЛ в София. Д-р Ангелова осигурява апарата нужен за целите на кампанията.Всеки, който желае да се прегледа може да се запише  на телефон 070010126 от 10.00 до 16.00 часа, както и онлайн чрез сайта на Института за здравно образование www.healthedu.eu .Болестта на пушачите е на трето място в света като причина за смъртност. Четири от белодробните заболявания са сред 10-те най-смъртоносни болести. Това са: остри инфекции на долните дихателни пътища, ХОББ, туберкулоза и карцином на белия дроб. В България белодробните болести са най-често срещаните.", "date": "2018.11.07", "title": "Във Втора градска продължават безплатните прегледи за пушачи"}
{"url": "https://www.novinite.bg/articles/167008/Maj-i-jena-zaginaha-na-patya-kraj-Varna", "text": "Mъж и жена загинаха на пътя между варненските села Рояк и Сава при челен удар.Тежкият инцидент станал около 12.30 часа. Зад волана на \"Нисан\" с варненска регистрация била 61-годишна жена.По време на движение дамата изтървала контрола над возило, навлязла в лентата на насрещно движение и се забила челно в идващо насреща й \"Пежо\".При сблъсъка на място е загинал 63-годишният й съпруг, а тя починала минути по-късно в линейката на път за болница.При удара са пострадали и двама мъже от втория автомобил - на 58 и на 62 години, които са отведени в болница.На място текат действия по рaзследване на детайли и обстоятелства около инцидента. Движението в района е затруднено.", "date": "2018.11.07", "title": "Mъж и жена загинаха на пътя край Варна"}
{"url": "https://www.novinite.bg/articles/167006/Inerkom-Ne-polzvame-politicheski-protekcii", "text": "„Инерком България” не е политически обвързана и не се ползва с политически протекции. Това заявяват от дружеството в изявление до медиите. То е във връзка с изказване на депутата от БСП Елена Йончева, че фирмата \"превзема\" ЧЕЗ и със сигурност ще има сделка. Повод е изборът на представители на компанията на Гинка Върбакова в надзорните органи на Групата ЧЕЗ в България.Става въпрос за твърдението, че собственикът на компанията Гинка Върбакова заедно с още четирима души от дружеството влизат в надзорния съвет на ЧЕЗ.  От \"Инерком\" обясняват, че предлаганата смяна на част от членовете на надзорните съвети на публичните компании ЧЕЗ Електро България и ЧЕЗ Разпределение България е под условие сделката да получи необходимите разрешения, които са предпоставки за нейното финализиране.Сделката между ЧЕЗ и „Инерком” следва законовите изисквания и е в съответствие с общоприетите европейски практики за подобни сделки, пишат още от дружеството. В позицията се подчертава, че в момента държавата няма акции от капитала на компаниите в групата ЧЕЗ и няма законови основания да предлага членове на надзорните органи.", "date": "2018.11.07", "title": "„Инерком”: Не ползваме политически протекции"}
{"url": "https://www.novinite.bg/articles/167007/Sabirat-tekstilni-otpadaci-na-adres-po-zayavka", "text": "Нова услуга предоставя Столична община от утре 8 ноември.  По предварителна заявка от посочен адрес ще се взимат текстилни и кожени отпадъци, съобщават от Столичния инспекторат на официалната си страница. Количеството е до 10 кг.Заявката се подава в Оперативния център на Столичен инспекторат на телефон 02/987-55-55.Необходимо е да се посочи точен адрес и телефон за връзка, за да може да се създаде организация по събирането и извозването на отпадъците. Извозването на такъв вид отпадък ще се извършва в дните сряда и събота, пише", "date": "2018.11.07", "title": "Събират текстилни отпадъци на адрес по заявка"}
{"url": "https://www.novinite.bg/articles/167012/Cvetanov-provede-rabotna-sreshta-s-mejdunarodniya-sekretar-na-HDS-Bertil-Venger", "text": "Председателят на ПГ на ГЕРБ и зам.-председател на партията Цветан Цветанов проведе работна среща с международния секретар на ХДС Бертил Венгер. Това се случи в Хелзинки преди началото на конгреса на ЕНП. Цветанов и Венгер обсъдиха сътрудничеството на ГЕРБ и най-голямата партия-членка на ЕНП – ХДС в сферата на сигурността и бъдещето на Западните Балкани. Двамата се обединиха около мнението, че осигуряването на европейска перспектива на страните от Западните Балкани е гаранция за мир и спокойствие в цяла Европа. Цветан Цветанов обясни, че ГЕРБ ще проведе серия от диалози в областните български градове от януари до април, като целта им е да покажат на гражданите колко важно е да бъдем част от силна и обединена Европа и какво ни носи европейската солидарност. „Освен това искаме да запознаем българите със секторните политики на ЕС, като така допринесем за пресичането на популизма и антиевропейската реторика. Ще покажем, че ГЕРБ и ЕНП правят само реални политики в интерес на гражданите“, посочи председателят на ПГ на ГЕРБ.", "date": "2018.11.07", "title": "Цветанов проведе работна среща с международния секретар на ХДС Бертил Венгер"}
{"url": "https://www.novinite.bg/articles/166994/Premierat-Bojko-Borisov-shte-bade-na-rabotno-poseshtenie-vav-Finlandiya", "text": "Премиерът Бойко Борисов ще бъде на работно посещение във Финландия на 7 и 8 ноември. По време на визитата си българският министър-председател ще се срещне с премиера на Република Финландия Юха Сипила. Утре двамата ще обсъдят двустранните отношения и ще се фокусират върху още по-активното сътрудничество в рамките на ЕС. Част от темите на разговор ще бъдат въпроси от европейския дневен ред, както и резултатите от първото Българско председателство на Съвета на ЕС в контекста на предстоящото Финландско председателство, което ще се проведе през втората половина на 2019 г. Министър-председателите на България и Финландия ще обсъдят още европейската перспектива и свързаност на Западните Балкани, актуалните предизвикателства пред ЕС, възможностите за развитие на сътрудничеството между България и Финландия в контекста на Общата политика за сигурност и отбрана на ЕС.", "date": "2018.11.07", "title": "Премиерът Бойко Борисов ще бъде на работно  посещение във Финландия"}
{"url": "https://www.novinite.bg/articles/167026/DPS-nyama-da-podkrepi-byudjet-2019", "text": "Няма да подкрепим бюджета за 2019 година. Това каза зам.-председателят на ПГ на ДПС Йордан Цонев в дебатите по гласуването на първо четене.„Бюджетът не е торба с пари за социални плащания. Той е основният финансов инструмент за правене на икономическа политика“, коментира той.„Бюджетът за следващата година не отразява цикъла на икономическото развитие и не подкрепя растежа“, заяви Йордан Цонев.По думите му българската икономика бележи растеж, но той не се дължи на провежданите политики, а на увеличеното потребление. „В годините на растеж бюджетът трябва да бъде на излишък, да се спестяват достатъчно средства, за да се посрещат разходите“, обясни Йордан Цонев. „Продължава неправилното планиране на самия бюджет, с високи капиталови разходи, които не се разходват. Излишъкът се разходва с постановление на МС“, каза още депутатът от ДПС.", "date": "2018.11.07", "title": "ДПС няма да подкрепи бюджет 2019"}
{"url": "https://www.novinite.bg/articles/166999/Cvetanov-se-sreshtna-s-bivshiya-ministar-predsedatel-na-Litva-Andrius-Kubilius", "text": "Председателят на ПГ на ГЕРБ и зам.-председател на партията Цветан Цветанов се срещна днес в Хелзинки с бившия министър-председател на Литва Андриус Кубилиус, който понастоящем е почетен член на борда на Центъра за европейски изследвания „Вилфрид Мартенс“. Двамата разговаряха в рамките на дискусията \"Троловете на Кремъл и възможностите на Запада да противодейства на вражеско влияние\", организирана от мозъчния тръст. Кубилиус бе сред ключовите говорители на кръглата маса. По време на изказването си той подчерта, че отворените демократични общества, които разчитат на мрежи и нови технологии в ежедневието си, са особено уязвими. „Когато интернет пространството бъде замърсено от фалшиви новини и дезинформация, това поставя под риск демократичните ни принципи и ценности“, посочи Цветанов и добави, че основният ни инструмент за противодействие е разпространяването на истински новини за реалните постижения на нашите правителства. Основните атаки на Кремъл са насочени към дезинформиране и манипулиране на европейските граждани, защото режимът не одобрява западната ориентация на политическите елити и чувства заплаха от демократизацията на държавите в непосредствена близост до границите й като Украйна и Грузия. Цветан Цветанов и Андриус Кубилиус обсъдиха основните тенденции в сектор „Киберсигурност“ и възможности за противодействие на хибридните атаки на национално, европейско и международно ниво.", "date": "2018.11.07", "title": "Цветанов се срещна с бившия министър-председател на Литва Андриус Кубилиус"}
{"url": "https://www.novinite.bg/articles/167013/Ministar-Kralev-Poluchi-se-interesen-jrebij-s-ravnostojni-dvojki", "text": "Фаворитите за спечелване на Купата на България по футбол ще излязат от двойките „Ботев“ – „Черно море“ и „Лудогорец“ – ЦСКА. Това заяви министърът на младежта и спорта Красен Кралев, който участва в тегленето на жребия. Другите две двойки от четвъртфиналите са Етър – „Локомотив“ (Пловдив) и „Струмска слава“ (Радомир) – „Септември“ (София). Победителите в тази фаза ще се определят в един двубой, а домакини са посочените на първо място отбори. При равенство в редовното време се играят две продължения по 15 минути, а при ново равенство се пристъпва към изпълнение на дузпи. „Получи се интересен жребий. Има два големи сблъсъка между равностойни отбори. Единият е „Лудогорец“ – ЦСКА, а вторият „Ботев“ – „Черно море“. Мачовете между „Ботев“ и „Черно море“ винаги са криели особен заряд, защото са между два равностойни тима, с лек превес на единия или другия, в зависимост от моментното състояние през годината. Получава се добър футбол. Те са носители на Купата на България през последните години, така че може би единият от фаворитите за спечелване на трофея ще излезе именно от тази двойка. Другият фаворит естествено е от двойката „Лудогорец“ – ЦСКА“, каза Кралев. Двубоите от четвъртфиналите ще се играят през първата седмица на април 2019 г. „Има много, много време до април, когато първенството вече ще бъде в плейофна фаза. Много е важно как ще протече подготовката на отборите, защото често се случва състоянието през пролетта да е различно от това през есента, така че сега трудно може да се направят прогнози. Двубоите за шампионата между отборите в двете двойки- фаворити бяха много оспорвани. Мисля, че за радост на феновете всички мачове ще бъдат равностойни“, допълни министърът. По време на жребия Красен Кралев изтегли „Черно море“ за съперник на „Ботев“ като гост. „“Ботев“ e домакин и много малко отбори биха си пожелали да ходят на гости на „Ботев“ в Пловдив. Но това е магията на Купата. Никой не знае какъв жребий ще се падне и как ще се получи кръстосването между отборите. Виждаме, че двата най-големи фаворита за Купата трябва да се срещнат още на четвърт-финалите“, каза Кралев. През този уикенд предстои повторение на мача от турнира за Купата „Черно море“ – „Левски“, но за първенство. В тази връзка министър Кралев отговори на журналистически въпрос за напрежението, което се породи след първия двубой. „Полемики за съдийството имаше и за предишните мачове между „Черно море“ и „Левски“, но в другата посока. Не бива да се спекулира с тази тема. Съдиите грешат, но аз не вярвам да е било тенденциозно, нито в полза на „Левски“ за предните мачове, нито в полза на „Черно море“ за последния. Грешки се допускат, но се надявам този път да няма такива. Има много мачове, които протичат безпроблемно, въпреки че в тях има голям заряд, битка, спорни положения. Надявам се предстоящият да е един от тях. Не бих се ангажирал с твърдения, че в срещите между двата отбора през последните 5-6 месеца е имало тенденция в съдийството“, допълни министърът. Красен Кралев отговори и на журналистически въпрос за публичните нападки между ръководителите на водещите ни клубове. „От повече от 20 години съм близо до футбола и такива винаги е имало. Това не е новина. Хубаво е обаче да внимават какво говорят, защото да хвърляш така в пространството някакви тези и обвинения, които не са доказани, прилича по-скоро на запалянковщина, отколкото на професионализъм. А тези хора все пак са собственици на клубове, президенти, изпълнителни директори и това нещо влияе. Влияе на съдиите, на журналистите, на феновете. Едно е да отиваш на мач предубеден, че еди-кой си съдия имал някаква обремененост и история в мачовете с някой от отборите, друго е да знаеш, че дори да бъркат съдиите, няма тенденция“, заяви Кралев. Спортният министър подчерта, че грешки се случват и в Шампионската лига, на Европейски и Световни първенства. „Там никой не говори за тенденция, а тук сами си го правим, сами хората във футбола започват да говорят за тенденции, да обвиняват съдиите, които се притесняват и бъркат. Да, отсъжданията на реферите не са на висота тази година, но грешки се допускат и в другите големи първенства“, каза Кралев. Министърът заяви, че с него не са водени разговори относно твърденията на Председателя на Съдийската комисия на БФС Йордан Сталев, че от началото на сезона четирима съдии са подали сигнал за заплахи от хора, свързани с определени клубове. Той обаче подчерта, че е готов да съдейства при защита правата на реферите.", "date": "2018.11.07", "title": "Министър Кралев: Получи се интересен жребий  с равностойни двойки"}
{"url": "https://www.novinite.bg/articles/167014/TEC-Ej-I-Es-Galabovo-gotov-napalno-za-rabota-prez-zimniya-sezon", "text": "ТЕЦ \"Ей И Ес Гълъбово\" e в пълна готовност за експлоатация през предстоящия зимен сезон. Най-модерната въглищна централа в България има осигурени на склад 400 000 тона български лигнитни въглища при минимално регламентирано задължение от 280 000 тона. В настоящия момент запасите от варовик възлизат на 15 000 тона. Складовите наличности на въглища и варовик на 690-мегаватовата мощност са достатъчни за поне 20 дни експлоатация на централата без други доставки. ТЕЦ \"Ей И Ес Гълъбово\" работи само с местен енергиен ресурс. Годишно централата използва около 5 млн. тона лигнитни въглища, което представлява между 23% и 27% от общото производство на \"Мини Марица Изток\" за година. Така експлоатацията на централата осигурява работа за хиляди миньори.През есента на 2018 г. в най-високотехнологичната въглищна централа в България - ТЕЦ \"Ей И Ес Гълъбово\", бяха завършени плановите ремонти на двата блока. Блок 1 е бил в планов ремонт общо 600 часа в периода от 17.08.2018 г. до 11.09.2018 г. Блок 2 е бил в планов ремонт общо 665 часа от 27.08.2018 г. до 24.09.2018 г. Планираните ремонтни дейности са извършени в предвидения обем и съгласно разработения график за ремонт. Инвестиционната програма за 2018 г. на ТЕЦ \"Ей И Ес Гълъбово\" е изпълнена в пълен обем.", "date": "2018.11.07", "title": "ТЕЦ \"Ей И Ес Гълъбово\" готов напълно за работа през зимния сезон"}
{"url": "https://www.novinite.bg/articles/166989/Kak-da-pestim-ot-parnoto-prez-zimata", "text": "В началото на всеки отоплителен сезон първо трябва да проверим дали топломерите работят нормално. Дисплеят на устройството трябва да показва някаква индикация. В противен случай – потърсете обслужващата ви фирма-топлинен счетоводител. Често в началото на студените дни някой от радиаторите вкъщи се оказва пълен с въздух и не може да пропусне топлата вода. Налага се механично обезвъздушаване. Радиаторът има термоглава и обезвъздушител. Термоглавата е кранчето, на което са различните степени, а обезвъздушителят е просто една дюза. Отворете максимално термоглавата – на пета степен. След това развийте дюзата с отвертка или специално ключе, ако има такова. Не развивайте дюзата до края, а само докато чуете свистенето на въздуха. Предварително подложете легенче за вода. Щом всичкият въздух от радиатора излезе, внимателно завийте дюзата обратно. Основният въпрос зимата е колко плащаме за парното. В общия случай има няколко основни правила за разумно и икономично потребление. Докато не сте вкъщи, не затваряйте напълно вентилите на радиаторите. Енергията за стоплянето на стаите вечерта ще е много по-голяма. Най-добре е вентилите да стоят на 1 или 2 степен. Не оставяйте вентилите на максимална степен през целия сезон. Така термостатът не може да се ориентира кога да спре притока на топлина. Популярна грешка е, че ако пуснем един радиатор вкъщи на максимална сила и отворим вратите, това е икономично. Не, грешка. По-икономично е поддържане на различна температура във всяко помещение. Ако ви няма вкъщи по-дълго, оставете вентила на позиция „Снежинка“. Така в стаята ще се поддържа температура от около 6-7 градуса, дори и навън температурата да падне драстично. Проветряването зимата става с кратко широко отваряне на прозорците за 5-6 минути. През това време кранчето трябва да е в позиция “снежинка”.", "date": "2018.11.07", "title": "Как да пестим от парното през зимата"}
{"url": "https://www.novinite.bg/articles/167022/BABH-sprya-ot-targovskata-mreja-spanak", "text": "Българската агенция по безопасност на храните (БАБХ) спря от разпространение в търговската мрежа спанак заради съмнение, че е примесен с листа от татул. След постъпването на два сигнала от граждани за закупен спанак от верига магазини в Костинброд и хипермаркет в Търговище са извършени незабавни проверки. Листата от спанак са опаковани в пакети по 500 г, сорт \"Горила\", произведен в Пловдивска област.Сигналът от Търговище се отнася за двама души, консумирали храна приготвена с посочения спанак. Те са получили неразположение и са диагностицирани от медиците в града с признаци на атропиново отравяне. От Констинброд е постъпил сигнал от гражданин, който е приложил снимки със същата марка спанак, на които се виждат стръкове, различни от тези на спанак и наподобяващи татул.Извършени са спешни проверки на обектите, от които е закупен спанакът. В хипермаркета в Търговище са открити в наличност пакети по 500 г спанак. След отваряне на опаковките е установено наличие на единични стръкове от растение с форма и мирис, различни от спанак. При проверката на производителя се установява, че спанакът се почиства и пакетира в нерегламентиран обект.Количеството спанак, намерено в производствения обект, е спряно от реализация. Фирмата е уведомила търговците, до които е доставяла продукцията си и е задействала процедура за изтегляне от пазара на опасната храна. Общото количество на произведения спанак е 1775 кг.В изпълнение на предписанията на БАБХ двете търговски вериги в градовете, от които са подадени сигналите, спират продажбата на опасната храна и я изтеглят от търговските си обекти. Проверката показва още, че този спанак се доставя и в други големи търговски вериги в страната. Те също са проверени и са им издадени предписания за спиране разпространението на посочения спанак.БАБХ призовава всички граждани, закупили пакетирани листа от спанак от по 500 г, сорт \"Горила\", произведен в Пловдивска област, да не го консумират и да го върнат в търговския обект, от който са го закупили.", "date": "2018.11.07", "title": "БАБХ спря от търговската мрежа спанак"}
{"url": "https://www.novinite.bg/articles/166997/Temenujka-Petkova-Investitorat-na-AEC-Belene-shte-stane-yasen-do-edna-godina", "text": "България кани индустриални консуматори на енергия от Балканите да се включат в проекта „Белене”, съобщи енергийният министър Теменужка Петкова, която представи развитието на проекта. По този начин се спази поетия към парламента ангажимент до 31 октомври да има яснота какво ще се прави със закупеното руско оборудване за втората атомна централа.Бъдещият стратегически инвеститор ще бъде избран след 9 етапа, стана ясно от думите на Петкова. До предложението за този вариант се е стигнало след дебати между експерти на Министерството на енергетиката, Българския енергиен холдинг, ДП „Радиоактивни отпадъци“ и международна консултантска компания.Покани за участие ще бъдат изпратени, след като решението официално излезе в държавния вестник на ЕК. Към момента три компании официално са заявили интерес. Покана ще бъде изпратена и до конструктора на атомната централа \"Росатом\". Следващите етапи от конкурса включват подаване на заявление от страна на кандидатите, подписване на договор за конфиденциалност, предоставяне на пълна информация за проекта, разговор с комисия и одобрените кандидати. Очаква се най-рано след година да бъде избран стратегически инвеститор.Теменужка Петкова трябва да представи на Народното събрание разработената Процедура за избор на стратегически инвеститор за проекта АЕЦ \"Белене\". Ако процедурата премине гладко, до една година ще има структурирана акционерна компания, която да намери финансиране за централата.\"Определени са теми и критерии, по които ще се водят разговорите и съответно по които ще се дава оценка на база на тези предложения, които ще бъдат направени в офертите на стратегическите инвеститори: ако процедурата приключи успешно, то тогава финалният деветият етап е свързан с подписване на акционерно споразумение между съответните стратегически инвеститори и миноритарни участници в тази проектна компания. Най-удачният вариант за структура на проекта е участие в отделна проектна компания, участие с активите и съответно тези активи да бъдат оценени. Оценката в момента се извършва\", каза Петрова.Междувременно държавата ще учреди дъщерна компания, в която да бъдат обособени активите и пасивите на АЕЦ “Белене“.", "date": "2018.11.07", "title": "Теменужка Петкова: Инвеститорът на АЕЦ \"Белене\" ще стане ясен до една година"}
{"url": "https://www.novinite.bg/articles/166979/Nad-60-ot-mlechnite-produkti-u-nas-veche-sa-imitaciya", "text": "През следващите години около една четвърт от млякото за родните сирена ще бъде от внос. Това прогнозират от Центъра за икономически изследвания в селското стопанство (CAPA).Според председателя на Асоциацията на млекопреработвателите Димитър Зоров причината за вноса е недостигът на суровината в страната. \"Винаги една голяма част от млякото у нас е било вносно\", припомни той.Според него обаче главното е, че мандрите за производство на продуктите си търсят мляко, отговарящо на евростандартите за хигиенните показатели, пише \"Монитор\".\"Третата причина вероятно е в цената\", смята още браншовикът. \"Често излишъци от фермерите в големите страни от ЕС идват у нас по-евтино. Там договорите между фермерите и преработвателните фирми са на фиксирани цени и когато стопанинът произведе повече, той търси бързо пазар и го намира в България\", обясни Зоров.По думите основният внос на мляко идва от Германия, Унгария, Полша и по-малко от Словакия.Според Иван Грънчаров от УС на асоциацията млякото, доставяно от други страни от ЕС, не оказва голяма влияние на пазара в България, защото то не може да се влага в продукти по БДС.\"То е по-скъпо, но е много по-качествено и има сигурност на заявките, които се изпълняват бързо и в исканото количество\", обяснява той.Според него хидрогенираната палмова мазнина е основният проблем и на мандрите, и на потребителите в България.\"Млекопреработвателите до 5 години ще бъдат убити от палмата. Става все по-зле. Отчетите, че е намаляло производството на имитиращи продукти, не са верни, защото се отчитат само легалните продукти. Вече над 60% от млечните продукти са имитация\", смята Грънчаров и прогнозира, че това ще удари и туристическия бизнес. Мандраджията призова за пълна забрана на хидрогенираните растителни мазнини в хранителната промишленост.В доклада на CAPA се прогнозира количествата използвани растителните хидрогенирани мазнини (основно палмова) при производството на сирена в България да се запази на нива около 10-11 хил. т поради съществуващото търсене за продукти в ниския ценови клас.През тази година според авторите на анализа броят на млечните крави може леко да се покачи до 255 хил. животни, след като през 2017 г. се отчете 7% намаление. Наблюдаваното задържане в броя на млечните животни в последните години се дължи основно на увеличената подкрепа, но не стимулира продуктивността, което води до ниска ефективност и оттам до по-ниска конкурентоспособност.", "date": "2018.11.07", "title": "Над 60% от млечните продукти у нас вече са имитация"}
{"url": "https://www.novinite.bg/articles/166995/Stolichnite-hramove-shte-otbelejat-100-godini-ot-kraya-na-Parvata-svetovna-vojna", "text": "Камбанен звън в големи столични храмове ще отбележи 100 години от края на Първата световна война. По този начин България ще участва в международна инициатива за отбелязване на 100 години от края на Първата световна война, по покана на Великобритания, съобщават от британското посолство.Инициативата е на Обединеното кралство, подкрепена от правителството на Германия. България, наред с други страни, ще се включи с ударите на камбани на големи църковни храмове на 11 ноември, неделя, в 13.00 ч. местно време. С този символичен жест държави по целия свят се обединяват, за да изразят благодарността си за края на Голямата война и постигнатия мир, се посочва в съобщението.Отбелязва се, че символиката на камбанния звън е свързана с това, че на 11 ноември 1918 г. църковните и други камбани във Великобритания, замлъкнали през Първата световна война, зазвъняват, за да разпространят добрата вест за постигнатото примирие.С благословията на Българската православна църква освен с камбанен звън благодарност за края на войната ще бъде изразена и с молебен за мир. Той ще се състои на 11 ноември в 11.30 ч. в столичния храм \"Света Мина\", се посочва в съобщението.С подкрепата на посолството на Великобритания почит към загиналите във войната ще бъде отдадена и на британските военни гробове на Централните софийски гробища. По инициатива на британския Колеж по гайдарство на 11 ноември в 6.00 ч. сутринта гайдари ще изсвирят два пъти мелодията към песента Битката приключи (Battles o'er). Инициативата е международна, а тук мелодията ще бъдат изпълнена от трима гайдари от шотландската гайдарска група у нас.Посолствата на Великобритания, Ирландия, Германия, Италия и Франция в България също ще отдадат почит на загиналите тази неделя с годишна възпоменателна церемония на територията на своите военни гробове на Централните софийски гробища, информират инициаторите, информира БНР.", "date": "2018.11.07", "title": "Столичните храмове ще отбележат 100 години от края на Първата световна война"}
