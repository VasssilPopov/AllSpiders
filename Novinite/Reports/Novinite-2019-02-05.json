{"url": "https://www.novinite.bg/articles/170664/Zapochvat-chestvaniyata-za-140-g-ot-priemaneto-na-Tarnovskata-konstituciya", "text": "С тържествен концерт на Софийската филхармония на 5 февруари ще бъде поставено началото на честванията, посветени на 140-ата годишнина от Учредителното събрание и приемането на Търновската конституция. В програмата са включени произведения на български и чужди композитори.По повод годишнината на 8 февруари 2019 г. в Народното събрание ще бъде представена изложбата „140 години от Учредителното събрание и приемането на Търновската конституция“. Експозицията, която е подготвена по инициатива на Народното събрание със съдействието на Държавна агенция „Архиви“, ще бъде открита от председателя на парламента Цвета Караянчева в 10.30 часа. Непосредствено след това в Народното събрание ще бъде валидиран юбилеен пощенски блок с една марка, първодневен плик и печат на тема „140 години от Учредителното събрание и подписването на Търновската конституция“.На 10 февруари 2019 г. Народното събрание организира Ден на отворени врати. На тази дата преди 140 години е било първото заседание на Учредителното събрание.Гражданите ще могат да видят оригинала на Търновската конституция, лични вещи, свързани с учредителите и Учредителното събрание, и изложбата „140 години от Учредителното събрание и приемането на Търновската конституция“. ", "date": "2019.02.05", "title": "Започват честванията за 140 г. от приемането на Търновската конституция"}
{"url": "https://www.novinite.bg/articles/170679/4-ekipa-non-stop-sledyat-reki-i-yazoviri-kraj-Sofiya", "text": "Четири екипа дежурят денонощно и следят нивото на реките и язовирите край София. За момента няма опасност да прелеят, обяви столичният кмет Йорданка Фандъкова при проверка на Дирекция \"Аварийна помощ и превенция\" към общината.Тя добави, че предстои ремонтирането на лявата дига на река Лесновска и за проекта вече е осигурено финансиране на стойност 1.5 млн лв., а над 1.7 ще бъдат отделени за почистването на коритата, като над 70 от тях ще бъдат обработени още тази година. Във връзка с повишаването на безопасността и ранното известяване при евентуално повишаване на нивата на реките ще има изградени още 10 точки. Така общият им брой ще стане 33.Кметът Йорданка Фандъкова обяви още, че към момента няма проблем при речните корита и нивата на язовирите.", "date": "2019.02.05", "title": "4 екипа нон стоп следят реки и язовири край София"}
{"url": "https://www.novinite.bg/articles/170681/DAZD-se-samosezira-po-sluchaya-s-pochinaloto-dete-vav-varnenskata-bolnica", "text": "Държавната агенция за закрила на детето /ДАЗД/ се самосезира по случая с починалото двeгодишно дете във варненската болница, което падна от третия етаж, след като се е промушило през парапета на стълбището. Това каза за БГНЕС директорът на Главна дирекция „Контрол по правата на детето” в ДАЗД Камелия Николова.„Веднага реагирахме, след като се запознахме със случая от публикациите в медиите. От наша страна са предприети своевременни действия за проучване. На първо място дали се касае за оставяне на дете без надзор от страна на родителя, дали се касае за някакъв вид неглижиране и на следващо място, дали от страна на лечебното заведение са предприети необходимите мерки за гарантиране сигурността и безопасността на всички, които са на територията на лечебното заведение, по-специално на децата”, каза Николова.Николова уточни, че правата и задълженията на родителя са ясно разписани в Конвенцията на ООН за правата на детето. „В нея изрично е регламентирано, че родителите носят първостепенна отговорност за отглеждането и развитието на своите децата, тъй че ангажимент е на родителя, предвид и ниската възраст на детето, да следи по всяко време детето да се чувства сигурно, безопасно и да не се случват такива нелепи инциденти”, заяви тя.Под ръководството на Районна прокуратура във Варна е започнато досъдебно производство за това, че на стълбите пред родилно отделение в МБАЛ „Св. Анна“ родител е оставил малолетното си дете, намиращо се под родителски грижи, без надзор и достатъчно грижи и с това е създал опасност за неговото физическо развитие, което е престъпление по текстове от Наказателния кодекс. ", "date": "2019.02.05", "title": "ДАЗД се самосезира по случая с починалото дете във варненската болница"}
{"url": "https://www.novinite.bg/articles/170682/Oshte-tarsyat-telefona-na-Evgeniya-Baneva-v-kiliyata", "text": "Телефонът на Евгения Банева, с който тя е говорила и плащала съобщения от килията, още не е открит. Това обясни зам.-главния прокурор Иван Гешев по време на съдебния процес за КТБ.Заместникът на Сотир Цацаров коментира и обявеното от Николай Банев намерение на съпругата му да се кандидатира за евордепутат. “Г-жа Банева може да се кандидатира за каквото пожелае и ние не спираме никой обвиняем. Нали знаете,  каквото и да говорят става въпрос за пари, когато имаш сериозни финансови възможности в цял свят можеш да заобиколиш\", каза още Гешев.", "date": "2019.02.05", "title": "Още търсят телефона на Евгения Банева в килията"}
{"url": "https://www.novinite.bg/articles/170660/Tejka-verijna-katastrofa-zatvori-magistrala-Struma", "text": "Тежка верижна катастрофа на магистрала \"Струма\" е станала тази сутрин. Сигналът за инцидента е подаден малко след 8.00 ч.В катастрофата в района на село Дамяница край Сандански са се ударили над 20 автомобила, потвърди дежурният служител в Областно пътно управление-Благоевград. Изпратени на място са екипи на полицията и Бърза помощ. Нанесени са материални щети. Извършва се оглед на място.Един човек е загинал при верижния сблъсък, съобщиха от пресцентъра на МВР. Той излязъл от автомобила си и опитал да спре движението, за да предотврати по-тежък инцидент, когато обаче вероятно е бил пометен от автомобил или камион. За момента не е ясен броят на пострадалите.Гъста мъгла е причината за верижната катастрофа на магистрала \"Струма\", пострадалите се извозват в болниците в Сандански и Петрич. Това съобщи пред \"Фокус\" кметът на Община Сандански Кирил Котев. По думите му видимостта в района е по-малко от 10 м. Движението в участъка е напълно блокирано и се отклонява през Ново Делчево.Продължава работата по случая, изясняват се причините, довели до тежкия пътен инцидент.", "date": "2019.02.05", "title": "Тежка верижна катастрофа затвори магистрала „Струма“"}
{"url": "https://www.novinite.bg/articles/170678/Ivan-Geshev-Podsadimite-po-deloto-KTB-veroyatno-razchitat-neshto-da-se-promeni-politicheskata-obstanovka-ili-dlajnostnite-lica", "text": "Българската прокуратура не се страхува от процеса за КТБ по същество, заяви пред журналисти заместник-главният прокурор Иван Гешев.\"Българската прокуратура не се страхува от процеса за КТБ по същество, не се притесняваме от доказателствата, които сме събрали в досъдебната фаза, не се страхуваме от експертизите, от работата си.Ако това беше така, ако имаше някакви проблеми, защитата и подсъдимите щяха да искат спешно процесът да тръгне. Те правят всичко възможно процесът да се забави доста във времето\", коментира прокурор Гешев.\"Вероятно разчитат да се реши с някакви извънправни способи, като смяна на политическата обстановка, смяна на длъжностни лица - нещо да се промени.\"Удавник за сламка се хваща\". Чакат по това време нещо да се промени, защото по това дело нямат шанс на база на събраните доказателства. Чакат някакво случайно събитие\", допълни още той. \"Четенето на обвинителния акт, което беше стара редакция в Наказателно-процесуалния кодекс, не съществува в нито една страна в Европейския съюз. Никъде това, което беше до момента, което започна като комедия и беше на път да стане фарс - да се четат хиляди страници, не може да се случи.И точно заради това българските граждани имат това чувство за несправедливост, че нещо не се случва\", коментира прокурор Гешев промените в Наказателно-процесуалния кодекс в съдебната зала да не се чете обвинителния акт, което до момента забавяше тръгването на делото \"КТБ\" по същество. На въпрос дали се прокуратурата се притеснява, че Цветан Василев все още е извън страната, Гешев отговори: \"Защо да ни притеснява, има задочна процедура. Надявам се до приключване на процеса на първа инстанция и в Сърбия да е приключила екстрадиционната процедурата\". Запитан защо тя се бави заместник-главният прокурор отговори: \"Не знам какви са проблемите, но не са юридически.\".", "date": "2019.02.05", "title": "Иван Гешев: Подсъдимите по делото КТБ вероятно разчитат нещо да се промени - политическата обстановка или длъжностните лица"}
{"url": "https://www.novinite.bg/articles/170683/Vazstanoveno-e-dvijenieto-na-kamionite-nad-12-t-na-AM-Hemus", "text": "От днес е възстановен трафикът на тежкотоварни автомобили над 12 тона в посока София в участъка преди тунел „Витиня“ на АМ „Хемус“. Това е участъкът между 35-ти и 47-ти км на автомагистралата До завършването на ремонтно-възстановителните дейности на виадуктите на АМ „Хемус“ движението на превозни средства над 12 тона в отсечката в района на тунел „Витиня“ ще се осъществява двупосочно в платното за Варна. Обособени са една лента за София и една лента за Варна. Товарните автомобили над 12 тона, пътуващи за София, се отклоняват при пътна връзка при км 35+450 на АМ „Хемус“, продължават по път I-1 Ботевград – София и се включват отново на автомагистралата при пътен възел „Витинска река“ при км 30+260. Продължават ремонтните дейности на път I-1 София - Ботевград в 9- километров участък от с. Врачеш /196-ти км/ до язовир „Бебреш“ /205-ти км/, които стартираха на 31 януари т. г. Целта е повишаване безопасността на движение в отсечката, която е обходен маршрут за тежкотоварните камиони над 12 т в посока София при ремонта на АМ „Хемус“ в района на Витиня. Необходимо е шофьорите да карат с повишено внимание и да спазват стриктно поставената сигнализация. Продължава ремонтът на долното строене на 4 виадукта на АМ „Хемус“ - при 19-ти км (виадукт „Потоп“), 33-ти км (съоръжението при тунел „Витиня“), при 37-ми км и при 51-ви км (виадукт „Разлив“). В зависимост от метеорологичните условия отделни видове дейности се извършват и в момента. Ремонтните работи на съоръженията са необходими, за да се пътува по тях след това удобно и безопасно. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2019.02.05", "title": "Възстановено е движението на камионите над 12 т на АМ „Хемус“"}
{"url": "https://www.novinite.bg/articles/170695/70000-leva-za-in-vitro-podkrepa-osiguryava-Obshtina-Veliko-Tarnovo", "text": "За поредна година Община Велико Търново отпуска 70 000 лева по програмата за асистирана репродукция. Средствата във фонд „Ин витро” са заложени в бюджета за 2019 година, а към сумата влизат и преходните остатъци от предишните две години. Приемът на документи за включване в програмата започва от днес /5 февруари/ и ще продължи до 5 март включително. Фонд „Ин витро” осигурява целева помощ за семейства с репродуктивни проблеми. Всяка двойка може да кандидатства за еднократна финансова подкрепа в размер до 2000 лева.С тези средства се подпомагат изследвания, процедури и лечение на стерилитет. Желаещите могат да получат необходимите формуляри на документите за кандидатстване в центъра за услуги и информация, който се намира на партера в сградата на Община Велико Търново, или да ги намерят на сайта www.veliko- tarnovo.bg. Документите трябва да бъдат депозирани в центъра за услуги и информация. Кандидатурите ще бъдат обработени от специална комисия, в която участват лекари, акушер-гинеколози и юристи. Програмата за асистирана репродукция е създадена през 2011 г., като заделените средства са 30 000 лева. По инициатива на кмета Даниел Панов бюджетът за фонд „Ин витро” е увеличен и през всяка от последните седем години е в размер на 70 000 лева. Подпомагането на двойките с репродуктивни проблеми бе кауза и на два коледни благотворителни бала на Велико Търново – през 2011 и 2016 година. От двете събития са събрани и отпуснати допълнително 21 296 лева. Над 140 семейства са подпомогнати от началото на програмата за асистирана репродукция, част от които – над два пъти. 54 са новородените бебета, чиито родители са били включени в инициативата. Сред пеленачетата има и десет двойки близнаци.", "date": "2019.02.05", "title": "70 000 лева за ин-витро подкрепа осигурява Община Велико Търново"}
{"url": "https://www.novinite.bg/articles/170697/28-mln-leva-tryabvat-na-API-sama-da-razvie-4000-tochki-za-prodajba-na-e-vinetki", "text": "Инвестиция в размер на около 28 млн. лева е необходима, ако Агенция „Пътна инфраструктура“ сама трябва да развие мрежа от 4000 точки за продажба на електронни винетки. Във всеки един пункт е необходима инвестиция от около 7 хил. лева. Това обясни проф. Олег Асенов, началник отдел „Управление на информационните системи и инфраструктура“ към „Национално ТОЛ управление“ пред Нова тв.По думите му, за да може един готов търговски обект да бъде свързан, трябва да се развие външна структура за продажба, която не е в проекта на АПИ. Тази външна структура предполага развитието на собствен търговски бек-офис - софтуер, който да свърже системата на АПИ с тези обекти.Всяка една фирма, която отговаря на Общите условия, които са публикувани на сайта на пътната агенция, може да кандидатства за наш партньор, процесът е отворен за други кандидати, коментира Олег Асенов. Всяка външна търговска система, която иска да се свърже към нашия интерфейс, трябва да инвестира средства и да развие отвореността на системата. Продажбата на електронни винетки не може да се сравнява с електронен магазин. Тук говорим за система за придобиване на права за ползване на пътната мрежа.„7% отиват за търговска реализация, която не е само в посредника, а и за търговско опериране. Отиват и за изграждане на допълнителната инфраструктура, която е необходима, за да се реализира това търговско опериране“, обяви Асенов. Консултантът на АПИ Световна банка е дал препоръка процента, който доставчика получава да е в границите до 7%.Проф. Асенов посочи, че в разработения бизнес модел на АПИ има три канала за продажби на е-винетки, които в момента се развиват. Единият канал, това са пунктове за обслужване изцяло на АПИ, които по закон ние трябва да развиваме и сме развили на ключови места – входните точки на граничните контролно-пропускателни пунктове и Областните пътни управления.Вторият канал за продажба е така нареченото съвместно опериране, при което всеки един от тези директни партньори е необходимо да направи инвестиция. АПИ предоставя оборудване, но се налага и допълнителна инвестиция от партньора, която е в размер на около 4500 лв.В страни от ЕС, където има въведена тол система, по същия начин услугите по опериране на пунктовете за продажба са предоставени на доставчици. Тези доставчици получават възнаграждение в размер от 5,6 до 8 %. Като във Франция и Белгия този процент е в горната граница.От 17 декември, когато стартира продажбата на електронни винетки до момента са продадени 1 млн. 247 хил. винетки, като в периода от 17 до 31 декември се продаваха и хартиени стикери. С около 500 хиляди повече са продадените винетки спрямо 17.12.2017 г.- 31.01.2018 г.", "date": "2019.02.05", "title": "28 млн. лева трябват на АПИ сама да развие 4000 точки за продажба на е-винетки"}
{"url": "https://www.novinite.bg/articles/170673/Po-posledna-informaciya-13-dushi-sa-raneni-v-katastrofata-na-AM-Struma", "text": "По последна информация 13 души са ранени вследствие на верижната катастрофа на автомагистрала „Струма“.Сигналът за верижна катастрофа с неуточнен брой пострадали постъпва в Районния координационен център – Благоевград в 8.01 ч.Веднага са изпратени 7 линейки на ЦСМП-Благоевград. Впоследствие са изпратени още пет санитарни автомобила – от ЦСМП-Благоевград и ЦСМП-Кюстендил.На мястото на инцидента е сформирана сортировъчна площадка за медицински триаж на ранените. В 08.40 ч. започва транспорт на пострадалите от екипите на ЦСМП – Благоевград.13 от пострадалите са транспортирани от екипите на центровете за спешна медицинска помощ до следните лечебни заведения:Със собствен превоз са транспортирани други трима души.В 10.30 часа всички екипи на ЦСМП са освободени.УМБАЛСМ „Н. И. Пирогов“ и Военномедицинска академия /ВМА/ също са в готовност да приемат пациенти при необходимост. ", "date": "2019.02.05", "title": "По последна информация 13 души са ранени в катастрофата на АМ „Струма“"}
{"url": "https://www.novinite.bg/articles/170665/Dneven-horoskop-za-vtornik", "text": "Отпуснете се в мълчание и идеите сами ще дойдат. Вие сте генераторът днес, така че ви чака важна работа. Вярвайте си повече, говорете по-малко и просто действайте! Вечерта не оставайте сами, а излезте с приятели, за да сe разсеете.Думите на близък човек ще докоснат сърцето ви и ще се превърнат в онази искра, с която можете да запалите слънце в душите на другите. Ще се чувствате добре и за това има и друг виновник - нова тръпка, която ще ви изненада приятно.Определено днес няма да ви се иска да действате сами. Не бъдете прекалено претенциозни, но и недейте да гледате през пръсти. Накрая отговорността носите вие. Трябва ви помощ, но само от хора, на които можете да разчитате. Вижте повече на: ", "date": "2019.02.05", "title": "Дневен хороскоп за вторник"}
{"url": "https://www.novinite.bg/articles/170668/Burgas-osamna-blokiran-zapochnaha-masovi-aresti", "text": "Тази сутрин ще е черна за голяма част от криминалния контингент на Бургас. ОД на МВР предприе масирана операция по задържането на криминално проявени лица. Най-голямо е задръстването на изхода на града към Слънчев бряг.От БМВ Х5 и Ауди са извадени двама души и се разпитват до бензиностанция Лукойл. Акцията предизвика задръстване за тези, които са в посока кв. Сарафово.Флагман.бг узна, че арести се извършват в няколко жилищни комплекса - жк \"Меден рудник\", \"Лазур\" и в жк \"Изгрев\".", "date": "2019.02.05", "title": "Бургас осъмна блокиран, започнаха масови арести"}
{"url": "https://www.novinite.bg/articles/170684/Revnivec-prebi-mnogodeten-bashta-zaglejdal-priyatelkata-mu", "text": "Баща на 4 деца попадна в болницата след жесток побой пред очите на три от рожбите си в новозагорското село Новоселец.\r\n32-годишният Богомил Димитров е настанен в  радневската МБАЛ „Д-р Георги Чакмаков“, според лекарите по цялото тяло имал следи от ударите със сопа.\r\nИнцидентът, който само по случайност е нямал трагична развръзка се разиграл около 23,30 часа на 4 февруари, когато в дома на многодетния татко нахлули 29-годишният Антон Петров от близкото село Радецки и 17-годишният ученик в Стара Загора Веселин Червенков.\r\nПовод за саморазправата била „закачка“ между Богомил и непълнолетната Деляна, която била в близки отношение с Антон.\r\nРазменените подмятания между двамата стигнали до ушите на ревнивеца и той решил да даде урок на мераклията.\r\nПри пристигането на полицаите от Нова Загора на местопроизшествието призори във вторник установили, че домакинът е прострян върху пода в една от стаите , а побойниците трошели с яки сопи покъщнината.\r\nНяколко шамара отнесла и втората съпруга на Богомил Жулиета, която била майка на три от децата му.\r\nЗапознати с ромската сага уточняват, че влошените взаимоотношения между бития и ревнивеца  датирали още от времето, когато Богомил живеел в село Радецки, първата му съпруга била близка родственица на Антон.\r\nОбразувано е досъдебно производство, биячите са задържани за по 24 часа в РУ „Полиция“ Нова Загора. Жители на Новоселец и Радецки се опасяват, че между двата рода може да пламне вендета, по тази причина там  има засилено полицейско присъствие.\r\n", "date": "2019.02.05", "title": "Ревнивец преби многодетен баща, заглеждал приятелката му"}
{"url": "https://www.novinite.bg/articles/170662/Farmacevtite-shte-rabotyat-dnes-s-jalti-jiletki-v-znak-na-protest", "text": "Фармацевтите ще работят днес с жълти жилетки в знак на протест. Причината за недоволството, нова европейска наредба, която влиза в сила от 9-ти февруари. За да я изпълнят, аптекарите ще трябва да направят големи инвестиции за нов софтуер. Идеята е да се регистрира всяка продажба, като така до пациентите ще достигат лекарства, които не се фалшиви. „Стартираме национални протестни действия в цялата страна постепенно.С жълти жилетки сме, за да привлечем внимание, има много проблеми, които се събраха с течение на времето и дойде вече крайният момент”, обясни фармацевтът Антон Вълев пред БТВ. \"Няма наредба, нямаме яснота какво ще се случва. Има един делегиран регламент, но няма наредба. Чакаме да видим какво ще стане, очакваме отговор от институциите\", обясни и негов колега. По думите им фармацевтите трябва сами да си купят софтуер и да извършат верификация безплатно, на практика за да защитят интереса на големите фармацевтични компании. Притесненията на фармацевтите са, че няма да се справят с такава инвестиция. От Здравното министерство увериха, че ще има 6 мисица период на адаптация, в който аптеките няма да бъдат глобявани.", "date": "2019.02.05", "title": "Фармацевтите ще работят днес с жълти жилетки в знак на протест"}
{"url": "https://www.novinite.bg/articles/170685/Bashta-opita-da-podkupi-policai-za-da-spasi-sina-si-narushitel", "text": "Баща се е опитал да подкупи с 20 лв. пазарджишки полицаи, за да ги умилостиви и да не пишат фиш на сина му-нарушител.\r\nОрганите на реда обаче щракнали белезници на родителя, който освен с акт се сдобил и с бързо полицейско производство за предлагане на подкуп на длъжностни лица. Случката се е разиграла в ромския квартал“ Изток“ в областния град, на улицата срещу сградата на Полицейския участък в района. Там се намира и Основно училище“ Св.св.Кирил и Методий“.\r\nДвамата униформени спрели за проверка лек автомобил, управляван от млад мъж, а до него пътувал и баща му. Водачът шофирал без включени светлини и полицаите предприели действия по съставянето на фиш. 53-годишният баща М.Е. пък не носел със себе си документи за самоличност.\r\nС цел да повлияе на решението на униформените да му съставят акт той подхвърлил банкнота с номинал от 20 лева. С това си действие той не само не решил проблема, а само го задълбочил. Така освен с акт М.Е. се сдобил и с бързо полицейско производство за предлагане на подкуп на длъжностни лица.\r\n", "date": "2019.02.05", "title": "Баща опита да подкупи полицаи, за да спаси сина си-нарушител"}
{"url": "https://www.novinite.bg/articles/170688/Sriv-s-SMS-ite-za-parkirane-v-Sofiya-masovo-slagat-skobi", "text": "В центъра на София масово поставят скоби на автомобили, които са паркирали в \"синя\" или в \"зелена\" зона.Центърът за градска активност не приема SMS-и за платено паркиране поради срив на системата на един от мобилните оператори, съобщи БГНЕС.Не са засегнати от санкции само онези шофьори, които са използвали талони за платено паркиране.", "date": "2019.02.05", "title": "Срив с SMS-ите за паркиране в София, масово слагат скоби"}
{"url": "https://www.novinite.bg/articles/170700/Cenko-Chokov-pak-na-sad", "text": "Бившият кмет на врачанското село Галиче отново ще бъде изправен пред съда, но по ново обвинение. Районната прокуратура в Бяла Слатина вече е внесла за разглеждане в съда обвинителен акт срещу него за документа измама.Според прокуратурата от 5 март 2012 до 16 декември 2013 г. Чоков като кмет на Галиче съставил официални документи с невярно съдържание.Сред тях имало пълномощни, различни декларации по Данъчно-осигурителния кодекс и по Закона за нотариусите и нотариалната дейност. Като упълномощители и декларатори в тях фигурирали трите имена и подписите на 14 души от различни населени места в страната.С действията си обвиняемият целял тези документи да бъдат използвани като доказателство за посочените в тях обстоятелства.Предстои съдът да насрочи разпоредително заседание по делото.Срещу Чоков, който в момента е в ареста, се води и друго дело. По него той е подсъдим като лидер на престъпна група за палежи, рекет и побой. Апелативният спецсъд го осъди на четири години и половина затвор. Сега предстои делото да бъде насрочено в апелативния спецсъд. Бившият кмет беше пуснат под домашен арест, но беше засечен в столично заведение. Това стана причина съдът да го върне обратно в килията.", "date": "2019.02.05", "title": "Ценко Чоков пак на съд"}
{"url": "https://www.novinite.bg/articles/170661/Dvijenieto-v-tunel-Topli-dol-v-posoka-Varna-shte-e-v-edna-lenta", "text": "От 9.30 до 15.30 ч. днес движението ще се осъществява в изпреварващата лента в посока Варна втунел \"Топли дол\" на магистрала \"Хемус\", съобщиха от пресцентъра на Агенция \"Пътна инфраструктура\" (АПИ).Временната организация на движението е за ремонт на пожароизвестителната система в активната лента. Предвидените дейности ще се извършват само при благоприятни метеорологични условия.Необходимо е шофьорите да карат с повишено внимание и съобразена скорост, като спазват стриктно поставената сигнализация.", "date": "2019.02.05", "title": "Движението в тунел „Топли дол“ в посока Варна ще е в една лента"}
{"url": "https://www.novinite.bg/articles/170687/Deloto-za-iztochvaneto-na-KTB-tragva-po-nova-procedura", "text": "Спецсъдът реши да спре с четенето на обвинителния акт по делото КТБ. До тази крачка се стигна след приетите промени в НПК. Така процесът ще продъжи по новата процедура и обвинението само ще бъде представено, при това в съкратен варинат. За почти година прокуратурата успя да представи в съдебната зала едва половината от обвинителния акт, който е хилади страници. По-рано днес защитата обясни, че промяната в закона не може да действа със задна дата, а само за бъдещи дела.", "date": "2019.02.05", "title": "Делото за източването на КТБ тръгва по нова процедура"}
{"url": "https://www.novinite.bg/articles/170658/Specializiraniyat-sad-reshava-dali-da-zapochne-po-sashtestvo-deloto-KTB", "text": "Специализираният съд решава дали да започне по същество мегапроцесът за фалита на КТБ. От май месец миналата година прокуратурата чете обвинителния акт и делото не започва по същество.От 22 януари в сила са законодателни промени, според които  обаче няма да се чете обвинението в зала, а само сбит доклад на прокуратурата. Основен подсъдим по делето е банкерът Цветан Василев, който чака решение за екстрадиция в Сърбия.", "date": "2019.02.05", "title": "Специализираният съд решава дали да започне по същество делото КТБ"}
{"url": "https://www.novinite.bg/articles/170693/Razsledvat-i-s-dron-kasapnicata-na-AM-Struma", "text": "Девет следователи от Националната следствена служба (НСлС) са командировани да разследват причините за верижната катастрофа на автомагистрала \"Струма“ край село Дамяница, заяви директорът на службата Борислав Сарафов.\"На място е изпратен екип от 9 следователи и 2 мобилни центъра за разследване, включително оборудвани с дрон, който да направи мащабен оглед на местопроизшествието.Следователите провеждат процесуално-следствени действия - оглед на местопроизшествието, разпит на очевидци на събитието и участници в катастрофата. Назначават необходимите експертизи, които се надявам да бъдат изготвени в кратки срокове, за да се установят причините за тази трагедия“, каза още Сарафов.По отношение на първоначалната информация, че гъста мъгла е станала причина за тежката катастрофа директорът на Националната следствена служба коментира, че дори това да е така, то е било необходимо шофьорите да се съобразят с метеорологичните условия.\"Водачите е трябвало да се съобразят и да шофират съгласно метеорологичните и пътни условия, така че причината винаги ще бъде и някоя човешка грешка. Не можем да кажем, че мъглата е единствената причина.Трябвало е водачите да се съобразят с пътните условия, включително и с мъглата, и да шофират далеч по-внимателно и с по-ниска скорост“, добави Сарафов.Той заяви, че екипът на Националната следствена служба ще работи цял ден, тъй като катастрофата е изключително мащабна, а самото местопроизшествие е много тежко.\"В момента се извършва не само оглед на самото местопроизшествие, но и разпит на свидетели. Сами може да си представите колко свидетели е необходимо да се разпитат – на място или в болничните заведения, където са откарани на лечение. Разбира се ще бъде говорено в момента само с онези, чието здравословно състояние позволява“, коментира Сарафов.", "date": "2019.02.05", "title": "Разследват и с дрон касапницата на АМ Струма"}
{"url": "https://www.novinite.bg/articles/170696/Nastapi-godinata-na-Zemnoto-prase", "text": "Настъпи Китайската нова година, която ще премине под знака на Земното прасе. То ще властва до 24 януари 2020 година. Със Земното прасе завършва 12-годишния цикъл на китайския календар. Китайската Нова година е известна още като \"Пролетен фестивал\". Това е най-продължителният празник в Китай и хората от цялата страна пътуват в опит да се приберат вкъщи и да бъдат със семействата си.", "date": "2019.02.05", "title": "Настъпи годината на Земното прасе"}
{"url": "https://www.novinite.bg/articles/170655/Pojar-v-Parij-ima-jertvi", "text": "Пожар избухна в жилищна сграда в югозападната част на Париж, при който загинаха 8 души и бяха ранени 27, единият от които е в изключително тежко състояние, съобщиха местните медии. Сред ранените има и трима пожарникари. Инцидентът се е случил в 1:00 часа през нощта в 8-етажна сграда в модерния аристократичен 16-ти район на френската столица. Работи се по версия за умишлен палеж. \"Броят на пострадалите може да се увеличи, тъй като огънят все още бушува на 7-ми и 8-ми етаж\" на блока, заяви говорител на пожарната за АФП. Към 6 сутринта българско време пожарникарите още не бяха достигнали последните етажи на сградата и не се знае окончателния брой на жертвите. \r\n \r\nНякои от засегнатите се качили на близките покриви, за да избягат от дима и пламъците и е трябвало да бъдат спасени от пожарникарите. Около 3:30 часа пожарните екипи са завършили евакуацията на блока, но все още се борят с пламъците. Няколко околни сгради също са евакуирани.", "date": "2019.02.05", "title": "Пожар в  Париж, има жертви"}
{"url": "https://www.novinite.bg/articles/170666/Arestuvaha-jena-zaradi-pojara-v-Parij", "text": "Жена е била арестувана заради смъртоносния пожар, който убил 8 човека в Париж. От полицията съобщиха, че работят по възможността за умишлен палеж, предаде БГНЕС.Парижкият прокурор Реми Ейтс заяви, че жена, живееща в заможния 16 район, е била задържана от полицията. Полицията е повдигнала обвинение за умишлен палеж.", "date": "2019.02.05", "title": "Арестуваха жена заради пожара в Париж"}
{"url": "https://www.novinite.bg/articles/170702/AM-Struma-v-posoka-Sofiya-vse-oshte-e-zatvorena", "text": "\r\nЕдин загинал и 14 ранени - такава е равносметката след тежката верижна катастрофа на магистрала \"Струма\" тази сутрин. Над 30 автомобила се удариха заради гъстата мъгла в района на село Дамяница. Движението по магистралата в посока София остава затворено и към този момент.\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.02.05", "title": "АМ \"Струма\" в посока София все още е затворена"}
{"url": "https://www.novinite.bg/articles/170670/Zaginaliyat-na-Struma-bil-izvan-kolata-si-opital-da-predupredi-ostanalite", "text": "Загиналият при тежката верижна катастрофа на АМ \"Струма\" гражданин е бил извън колата си, опитвайки да предупреди чрез сигнализация останалите шофьори. Това сподели за Радио „Фокус“ – Пирин кметът на село Дамяница Атанас Ангелов.По думите му, по все още непотвърдена информация, той е бил блъснат от товарен автомобил.Все още не се знае точният брой на пострадалите, но те са много, а някои от тях са в тежко състояние. Злополуката е с над 20 превозни средства. Голяма част от жителите на село Дамяница са се притекли на мястото на местопроизшествието, за да окажат помощ на ранените.Движението по АМ \"Струма\" в участъка между гр. Кресна и с. Ново Делчево е затворено и в двете посоки. Водачите могат да използват алтернативен маршрут по ПП1 Е-79. На места има гъста мъгла, поради което ОДМВР-Благоевград апелира за повишено внимание и шофиране със съобразена с пътните условия скорост.", "date": "2019.02.05", "title": "Загиналият на \"Струма\" бил извън колата си, опитал да предупреди останалите"}
{"url": "https://www.novinite.bg/articles/170667/Merkel-smyata-che-oshte-ima-vreme-za-reshenie-po-Brekzit", "text": "\r\nГерманският канцлер Ангела Меркел смята, че все още има време да се излезе от безизходното положение с излизането на Великобритания от Европейския съюз.\r\n\r\n\r\n\r\n\r\n\r\n\r\n\r\n\r\n", "date": "2019.02.05", "title": "Меркел смята, че още има време за решение по Брекзит"}
{"url": "https://www.novinite.bg/articles/170672/Kremal-ne-smyata-za-vajno-che-41-ot-mladite-biha-emigrirali-pishat-ruski-izdaniya", "text": "Кремъл не смята, че е висок процентът на жителите на Русия, които искат да емигрират, пише в заглавие \"Аргументи недели\". Прессекретарят на президента Путин Дмитрий Песков нарече \"не толкова висок показател\" данните, според които 41 на сто от младите хора искат да се изселят от Русия, посочва \"Комерсант\".Песков заяви, че не смята за показателни резултатите от проучването на социологическия център \"Левада\", според чиито експерти 41 на сто руски граждани от 18 до 24 години искат да заживеят постоянно в чужбина, отбелязва \"Труд\". Кремъл \"не се притеснява от тези цифри\", не се интересува от нагласите сред младежта, на която ѝ се ще \"да си вдигне чукалата\", гласи изводът на \"Свободная пресса\".По повод коментара на Песков вестникът пише: \"Оптимизмът по принцип, естествено, е хубаво нещо, помага в работата и в личния живот. Още повече, щом собствената ти дъщеря Елизавета отдавна вече живее и учи в Париж и засега не гори от желание да се върне в страната, в която работи татко\". \"Ние обаче сме хора по-обикновени и щом почти половината хора, с които е прието да свързваме бъдещето на страната, мечтаят да я напуснат, това буди известна тревога\", добавя изданието.В Русия, \"нямаш ли сериозни връзки, едва ли те очаква фантастичната кариера на сенатора Рауф Арашуков или на сина на Валентина Матвиенко\", оглавяваща руския сенат, констатира електронният вестник. Синът на Валентина Матвиенко Сергей е бизнесмен, според медиите - доларов милиардер. Руският сенатор от кавказката Карачаево-Черкезка република Рауф Арашуков бе арестуван през януари за кражба на гориво от \"Газпром\" на стойност 30 милиарда рубли.\"Чудовищното финансово разслояване в Русия и отдавна ръждясалите, демонтирани поради ненужност социални асансьори\" провалят всички планове за реформи в икономиката на страната, изтъква \"Свободная пресса\". Нагласите за емиграция сред руската младежнарастват и това не е безобидна тенденция,смята \"Ведомости\". Желанието за изселване невинаги се осъществява, но растящата готовност за заминаване сред младежта - най-активната част от населението, склонна към риск и иновации, необходими за развитието на страната, - не може да не буди тревога, пише всекидневникът в редакционен коментар, цитиран от Би Би Си.Русия я напускат най-квалифицираните и амбициозни млади хора. Делът на висшистите сред тях е висок - от 30 на сто (заминаващи за балтийските държави) до 50 процента ( в Австралия, Канада, Франция). Освен това официалната статистика не отчита заминалите да учат или да работят временно, които са останали там, се казва в материала.При това руските емигранти не желаят да се връщат, констатира \"Ведомости\". Данни от допитвания потвърждават, че изтичането на мозъци от Русия продължава и може да затрудни технологическия пробив, анонсиран от първите лица на страната, предупреждава вестникът.Седем на сто от хората в Русия със сигурност искат да се преселят в друга страна, а още 10 на сто по-скоро желаят това, отколкото не. Не виждам нищо трагично в тези цифри. Защото от тях следва, че 82 процента от гражданите на Русия не искат да емигрират, пише наблюдател на \"Московский комсомолец\".Това съвсем не прилича на страна, в която голям дял от населението просто мечтае да избяга, коментира той. Авторът обаче добавя, че днес руското общество е в дълбока морална криза. \"Продължителен конфликт по периметъра на границите ни. Икономика, която упорито отказва да расте. Постъпателно свиване на възможностите за развитие на бизнеса. Не съвсем здрава вътрешнополитическа атмосфера. \"Непрозрачно\" бъдеще. Всичко това, взето заедно, не съдейства за добра емоционална нагласа на страната и подхранва емиграционните нагласи сред най-мобилната част от обществото\", заключава коментаторът. ", "date": "2019.02.05", "title": "Кремъл не смята за важно, че 41% от младите биха емигрирали, пишат руски издания"}
{"url": "https://www.novinite.bg/articles/170674/Zapochna-ukrepvaneto-na-digata-do-Katunica", "text": "\r\nРано тази сутрин започна укрепването на дигата до Катуница.\r\n\r\nНа мястото са областният управител на област Пловдив Здравко Димитров, кметовете на община Садово и Катуница Димитър Здравков и Красимир Юруков, депутати. Към 12,30-13 часа се чака и министъра на околната среда Нено Димов.\r\nНа мястото има и няколко камиона с военни. По думите на Здравко Димитров военните няма да участват в укрепването, защото частна фирма вече се е заела със задачата.\r\nДва багера прокопават успоредно на реката просека, за да отклонят течението на Чая.\r\nЦелта е да бъде освободено място под пропукалата се дига, за да може да бъде укрепена. Частичното бедствено положение за Катуница остава.\r\n", "date": "2019.02.05", "title": "Започна укрепването на дигата до Катуница"}
{"url": "https://www.novinite.bg/articles/170656/Zemetresenie-razlyulya-Yugozapadna-Garciya", "text": "Земетресение с магнитуд от 5,2 по Рихтер в Югозападна Гърция. Трусът е бил в близост до Лефкада. Дълбочина - 5 км. Около 4.30 българско време. Засега няма данни за пострадали и материални щети. ", "date": "2019.02.05", "title": "Земетресение разлюля Югозападна Гърция"}
{"url": "https://www.novinite.bg/articles/170675/Po-bednite-darjavi-v-ES-sa-naj-zasegnati-ot-mrasniya-vazduh-pokaza-doklad", "text": "Страни от Източна Европа (България, Румъния, Полша, Словакия и Унгария), както и държави от южната част на континента (Испания, Португалия, Италия и Гърция), където доходите и образованието на хората са по-ниски, а безработицата е по-висока от средното за Европа, са изложени в по-голяма степен на замърсители на въздуха, включително фини прахови частици и озон. Това показва доклад на Европейската агенция за околна среда.В по-богатите региони, включително големите градове, обикновено се наблюдават по-високи нова на азотен двуокис, основно заради натоварения трафик и високата концентрация на икономически дейности. В тези региони обаче по-бедните общности обикновено са изложени на по-високи равнища на азотен двуокис, се отбелязва в доклада.Според него освен това в градовете с по-бедно население се наблюдават по-високи равнища на шум.Южните и югоизточните европейски региони са засегнати повече от по-високи температури. За много региони в България, Хърватия, Гърция, Италия, Португалия и Испания също са обичайни по-ниски доходи и образование, по-високи нива на безработица и по-голям дял на възрастното население. Тези социално-демографски фактори може да намалят способността на отделните хора да избягват топлината и да доведе до негативни последици за здравето.В някои части на Европа голям брой хора не са в състояние да поддържат домовете си достатъчно топли заради лошото качество на жилищата и цената на електричеството. Затова продължават да се наблюдават заболявания и смъртни случаи, свързани с излагане на ниски температури.", "date": "2019.02.05", "title": "По-бедните държави в ЕС са най-засегнати от мръсния въздух, показа доклад"}
{"url": "https://www.novinite.bg/articles/170669/GERB-Cvetanov-razgovarya-sas-zam-pomoshtnik-darjavniya-sekretar-na-SASht", "text": "Заместник-председателят на ГЕРБ и председател на ПГ на ГЕРБ Цветан Цветанов проведе среща със заместник-помощник държавния секретар на САЩ за Югоизточна Европа Матю Бойс. В началото на срещата двамата изразиха задоволство от скорошната им среща в София през месец декември 2018 г. Двете страни се обединиха около мнението, че редовните срещи и възможностите за обмен на мнения по различни въпроси способстват за издигане нивото на двустранните отношения между САЩ и България. По време на днешната среща бяха обсъдени въпроси на двустранното сътрудничество - средата за сигурност в региона, евроатлантическите перспективи пред някои от балканските държави, както и възможностите за разширяване на сътрудничеството в политико-военната област. Именно в този аспект американската страна изрази удовлетворение от наскорошното решение на Народното събрание за предоставяне на мандат на българското правителство за започване на преговори с американската държава за закупуване на изтребителите Ф-16. От американска страна беше препотвърдена високата оценка за българския парламент, изразил подкрепа към Министерския съвет на Република България и Работната група по избора на изтребител, препоръчала започването на преговори за закупуване на Ф-16 за нуждите българските ВВС. България би закупила най-висок клас самолет, гарантиращ геополитическата стратегическа визия на страната през следващите десетилетия.Помощник-държавният секретар Матю Бойс изрази благодарност и подкрепа за правителството и лично на премиера Бойко Борисов в тази насока и изказа благодарност на Цветан Цветанов за активната му парламентарна дейност.  В разговора бяха обсъдени и регионални аспекти на сигурността през призмата на реалните и потенциални асиметрични заплахи за региона от страна на трети държави. Приносът на Българското председателство на Съвета на ЕС през първата половина на 2018 г. по отношение на Западните Балкани беше високо оценен. Именно евроатлантическата ориентация на държавите от региона е гаранция за просперитет и устойчиво демократично развитие. В тази връзка беше приветствано придвижването на Македония към НАТО, както и цялостния контекст на българо- македонските двустранни отношения. Бяха обсъдени и въпроси на сигурността и многостранните отношения и в Черноморския регион.  Утре срещите на председателя на ПГ на ГЕРБ Цветан Цветанов с висши представители на администрацията във Вашингтон продължават по програма. В утрешния ден Цветанов ще вземе участие и в конференция по сигурността в Сената на САЩ, организирана от влиятелния сенатор- републиканец Джеймс Инхоф.  Припомняме, че в четвъртък заместник-председателят на ГЕРБ Цветан Цветанов ще участва за шеста поредна година в Годишната молитвена закуска с американския президент Доналд Тръмп. Тази година в делегацията участват и председателят на ДПС Мустафа Карадайъ, депутатите Пламен Нунев и Жельо Бойчев, зам.-министъра на спорта Ваня Колева и зам.-кметът на София Тодор Чобанов.", "date": "2019.02.05", "title": "ГЕРБ Цветанов разговаря със зам.-помощник държавния секретар на САЩ"}
{"url": "https://www.novinite.bg/articles/170689/Yunker-se-sreshta-s-Mej-v-chetvartak", "text": "Председателят на Европейската комисия Жан-Клод Юнкер ще приеме в четвъртък британския премиер Тереза Мей. това съобщи говорител на институцията, цитиран от БТА.\"Очакваме Мей да ни опише вижданията си за бъдещето. Юнкер ще я приеме отново с удоволствие\", каза още говорителят.По думите му становището на ЕС е ясно. \"Очакваме да научим какво ново има да ни каже Мей\", добави той.Говорителят опроверга твърденията на британски депутати, че е възможно ЕС да даде допълнителни правни гаранции по отношение на предпазния механизъм за ирландската граница, залегнал в споразумението за оттеглянето на Великобритания.ЕС многократно заяви, че споразумението не подлежи на предоговаряне и определи предпазната мярка като застраховка за работата на единния пазар. ", "date": "2019.02.05", "title": "Юнкер се среща с Мей в четвъртък"}
{"url": "https://www.novinite.bg/articles/170653/Slanchevo-s-temperaturi-mejdu-10-i-15", "text": "Днес над Южна България облачността ще се разкъса и намалее до слънчево, но вечерта от юг отново ще се увеличи. В Дунавската равнина ще се задържи с ниска облачност или мъгла и на отделни места ще преръми. Ще духа слаб, в източните райони до умерен североизточен вятър. Максимални температури в Северна България между 5° и 10°, в Южна - между 10° и 15°, София 10°-11°.Над планините ще има разкъсана облачност, по-значителна преди обяд. Вечерта от юг облачността отново ще се увеличи. Ще духа до умерен вятър от изток-югоизток. Максимална температура на 1200 метра около 9°, на 2000 метра – около 2°.По Черноморието облачността ще е по-често значителна, на места временно ще намалее до предимно слънчево. Ще духа до умерен североизточен вятър. Максималните температури ще бъдат между 8° и 13°. Температурата на морската вода е около 7°. Вълнението на морето ще бъде 2-3 бала.", "date": "2019.02.05", "title": "Слънчево с температури между  10° и 15°"}
{"url": "https://www.novinite.bg/articles/170686/Bryuksel-otpuska-5-mln-evro-humanitarna-pomosht-za-Venecuela", "text": "Европейската комисия съобщи, че отпуска пет милиона евро хуманитарна помощ за Венецуела. Комисията ще открие свое хуманитарно представителство в столицата Каракас, добави говорител на институцията, цитиран от БТА. Той отбеляза, че от миналата година насам ЕС е осигурил за Венецуела 40 милиона евро хуманитарна подкрепа, предназначена за най-бедните хора. Средствата ще послужат за спешни лекарски грижи, достъп до вода, почистващи средства и до училище. Еврокомисията добавя, че вече пета година Венецуела е в икономически срив, нанесъл щети на образователната система и здравеопазването, довел до глад и недостиг на лекарства, до насилие и несигурност. Допълва се, че най-засегнати са децата, жените и възрастните хора.", "date": "2019.02.05", "title": "Брюксел отпуска 5 млн. евро хуманитарна помощ за Венецуела"}
{"url": "https://www.novinite.bg/articles/170654/6-sa-otvorenite-oferti-za-stroitelstvoto-na-uchastak-ot-patya-Mezdra-Botevgrad", "text": "6 са отворените оферти на участниците в обществената поръчка за определяне на изпълнител за допълнително проектиране и строителство на 13,4 км от път I-1 (E- 79) Мездра – Ботевград, лот 2 от км 161+367 до км 174+800. Изграждането на направлението Видин - Ботевград ще започне от един от най- сложните участъци като терен за преминаване. Поради това строителството на близо 33 км от пътя между Мездра и Ботевград е обособено в два участъка - лот 1 /19,3 км/ и лот 2 /13,4 км/.Целта е завършване на отсечката в кратък срок. Отворените оферти по реда на постъпването им в деловодството на Агенция „Пътна инфраструктура“ са на:  „ГБС-Инфраструктурно строителство“ АД;  ДЗЗД АККОРД КЪНСТРАКШЪНС, с участници в дружеството: „АККОРД СТРОИТЕЛНО ПРОМИШЛЕНА ИНВЕСТИЦИОННА КОРПОРАЦИЯ” АД и „ЕР КЪНСТРАКШЪНС” ООД;  „ДЖИ ПИ ГРУП“ АД;  „ТРЕЙС ГРУП ХОЛД“АД;  ДЗЗД „МБ Лот 2 - 2019”, с участници: „ЕВРОПЕЙСКИ ПЪТИЩА“ АД, „ВОДНО СТРОИТЕЛСТВО - БЛАГОЕВГРАД“ АД, „ВАХОСТАВ-СК“ а.с.;  Обединение „ГЕОПЪТ ЛОТ 2“, с участници: „Геострой“ АД и „Пътстрой-92“ АД. Пътят между Мездра и Ботевград ще бъде с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока.Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. За лот 1 е 123 000 000 лв. без ДДС и не е пределна, а за лот 2 е 178 800 000 лв. без ДДС и не е пределна. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.02.05", "title": "6 са отворените оферти за строителството на участък от пътя  Мездра - Ботевград"}
{"url": "https://www.novinite.bg/articles/170657/Otmenyat-gripnata-epidemiya-v-10-oblasti-v-stranata", "text": "От днес РЗИ отменя грипната епидемия в десет области в страната- София -град, Кюстендил, Шумен, Видин, Добрич, Плевен, Сливен, Варна, Велико Търново. В област Смолян също се отменя с изключение на община Мадан. Там за детските и за лечебните заведения остават в сила въведените противоепидемични мерки.За област Монтана обаче здравната инспекция удължава грипната епидемия до 8 февруари.Там броя на заболелите от грип и остри респираторни заболявание се покачва.", "date": "2019.02.05", "title": "Отменят грипната епидемия в 10 области в страната"}
{"url": "https://www.novinite.bg/articles/170680/Tramp-prodaljava-natiska-za-stenata-s-Meksiko", "text": "Президентът на САЩ Доналд Тръмп ще използва днешната си реч „За състоянието на Съюза“ (след полунощ българско време - б.р.), за да призове демократите да одобрят финансирането на антимигрантската стена по границата с Мексико, предаде Ройтерс.Преди съвместното заседание на двете камари на Конгреса Тръмп отново ще поиска отпускането на 5,7 милиарда долара за издигане на ограждението.Очаква се милиони американци да гледат обръщението му по телевизията, което ще даде най-голямата досега възможност на държавния глава да обясни защо вярва в необходимостта от ограда по южната граница.В годишното си изказване Тръмп ще говори и по външнополитически въпроси и ще даде подкрепа за усилията за убеждаване на венецуелския президент Николас Мадуро да се оттегли от властта. Възможно е да съобщи и мястото на втората си среща със севернокорейския лидер Ким Чен-ун, както и даде подробности за търговските преговори с Китай.Специален гост в Конгреса ще бъде Джошуа Тръмп. „Той не е член на президентското семейство, а е ученик в начално училище в Уилмингтън, щата Делауеър, който е тормозен от съучениците си заради фамилията си“, уточни в кратко становище Белият дом.", "date": "2019.02.05", "title": "Тръмп продължава натиска за стената с Мексико"}
{"url": "https://www.novinite.bg/articles/170663/Radev-Balgariya-ne-tryabva-da-podkrepya-Guajdo", "text": "България трябва да се въздържи от подкрепа на предложената европейска позиция относно Венецуела. Това обяви българският президент Румен Радев, след като редица европейски държави признаха опозиционния лидер Хуан Гуайдо за временен президент.Италия обаче блокира създаването на общо заявление на Европейския съюз относно случващото се във Венецуела. Според държавния глава на България ултиматумите винаги прекъсват каналите за комуникация и блокират възможностите за преговори. Вижте какво написа Радев във Фейсбук:\"Събитията във Венецуела будят тревога и безпокойство. Съществува реален риск от ескалация и насилие. В тези условия критично важно е да се съхрани диалогът между управляващите и опозицията в името на политически процес, който да доведе до мирно решение за бъдещето на страната. Политическата криза може да се реши единствено с организирането на прозрачни избори според конституцията на страната и с международно наблюдение.Направеното предложение за обща европейска позиция обаче не води до подобно решение. Критиките ми не са подкрепа за една или друга страна в конфликта. Става дума за върховенство на международното право и за твърдото убеждение, че неговото нарушаване няма как да доведе до позитивни резултати.", "date": "2019.02.05", "title": "Радев: България не трябва да подкрепя Гуайдо"}
{"url": "https://www.novinite.bg/articles/170671/Ministar-Neno-Dimov-shte-poseti-selo-Katunica", "text": "Министърът на околната среда и водите Нено Димов ще посети село Катуница, община Садово, във връзка със скъсана предпазна дига на река Чая. Очаква се министърът да бъде в село Катуница, където заедно с експерти от Басейнова дирекция „Източнобеломорски район“ и „Напоителни системи“ ЕАД ще обследват района.", "date": "2019.02.05", "title": "Министър Нено Димов ще посети село Катуница"}
{"url": "https://www.novinite.bg/articles/170703/Kraj-na-gripnata-epidemiya-v-12-oblasti", "text": "Грипната епидемия е отменена от днес в 12 области на страната. Това са София-град, Габрово, Кюстенил, Шумен, Видин, Враца, Добрич, Сливен, Варна, Плевен, Велико Търново и Смолян с изключение на община Мадан, предаде БНР.Един мъж е починал в Монтана, в следствие усложнение от грип, съобщиха от РЗИ. Грипната епидемия в областта е удължена до 8 февруари. От вчера и в Русе отмениха противоепедимичните мерки.", "date": "2019.02.05", "title": "Край на грипната епидемия в 12 области"}
{"url": "https://www.novinite.bg/articles/170690/BSP-zapochva-procedura-za-smyana-na-sastava-na-CIK", "text": "БСП ще открие процедура за смяна на състава на ЦИК и избор на нова комисия. Тази ЦИК вече е с изтекъл мандат, но се ослушва, констатира Корнелия Нинова.\"Поставяме въпроса принципно. Няма значение по кое време и как е избирана, изтекъл им е мандатът. Няма друг ход, освен да се изпълни законът. Процедурата трябва да се проведе не по-късно от един месец преди изтичане на мандата, тоест до 20 февруари 2019 г.\", коментира Нинова.Социалистите предлагат приетите промени в Изборния кодекс да се отложат и да остане да действа старият закон. Левите ще сезират Венецианската комисия заради промените, които са пред второ четене в правната комисия. По думите на Нинова между първо и второ четене изненадващо депутатката на ГЕРБ от правната комисия Ана Александрова между първо и второ четене. Червените ще се борят докрай и за повсеместно въвеждане на машинното гласуване, което фигурира в кодекса, но частично.\"Притеснени от резултатите, управляващите узаконяват фалшификацията на изборите през Изборния кодекс\", заяви соцлидерката. Тя формулира последните промени, внесени между първо и второ четене от ГЕРБ.По думите на Нинова досега решенията на избирателните комисии се вземат с две трети мнозинство, като това предполага участие на всички партии. С промените при падащ кворум тези решения ще се вземат с обикновено мнозинство, обясни Нинова. В някои от комисиите ГЕРБ  имат такова мнозинство, в други ще им трябват един-два гласа от някой партньор. Така елиминират другите партии от участие във вземането на решенията, негодува лидерът на БСП.Сред другите промени в Изборния кодек, внесени от ГЕРБ, е и отпадането на възможност да обжалваш при съмнение за фалшификаия на вота, посочи Нинова.Досега, ако първоинстанционният съд отмени резултата, се насрочват нови избори, припомни Нинова. \"Сега ГЕРБ предлага това да отпадне и същата комисия да вземе ново решение на база на същите фалшиви протоколи. Отменя се правото да обжалваш с касационна жалба\", възмути се лидерката на БСП.Изборният кодекс да не влиза въобще в залата и да се приложи този, какъвто беше досега, апелира членът на правната комисия от БСП Крум Зарков. Законът не е перфектен, но така, както върви, няма да бъде подобрен, а напротив, предупреди социалистът.", "date": "2019.02.05", "title": "БСП започва процедура за смяна на състава на ЦИК"}
{"url": "https://www.novinite.bg/articles/170659/ABV-dava-nachalo-na-kampaniyata-si-za-evroizborite", "text": "АБВ дава начало на кампанията си за предстоящите евроизбори. Партията ще стартира номинацията на кандидатите за евродепутати, ще бъде определен и форматът, в който АБВ ще се яви на предстоящия вот.", "date": "2019.02.05", "title": "АБВ дава начало на кампанията си за евроизборите"}
{"url": "https://www.novinite.bg/articles/170691/Mariya-Gabriel-Bezopasnostta-na-decata-onlajn-iziskva-mobilizaciya-na-vsichki-niva", "text": "На 5 февруари се отбелязва Международният ден за по-безопасен интернет, с който Европейската комисия е ангажирана чрез широк набор от дейности в рамките на Европейската стратегия за по-добър интернет за децата. Българският еврокомисар по цифровата икономика и общество Мария Габриел, която стартира на тази дата през миналата година европейска кампания #SaferInternet4EU, обяви днес създаването на нова експертна група за по-безопасен интернет за децата. Понастоящем не съществува форум на държавите членки и техните компетентни национални органи, който конкретно и последователно да работи по предизвикателствата на безопасността на децата онлайн, да се обсъждат въпроси и се обменят добри практики. Групата ще се състои изключително от представители на държавите-членки (плюс Исландия и Норвегия) и задачата й ще бъде да допринесе за политиката за по-безопасен за децата интернет, като предложи конкретни мерки и действия.„На този ден сме съсредоточени повече от всякога върху начините за подобряване на безопасното и приобщаващо използване на цифровите технологии, особено сред децата и младите хора. Мотото за 2019 г. „Заедно за по-добър интернет“ ни напомня, че нито една държава, нито една организация не може да действа ефективно самостоятелно, когато става въпрос за безопасността в интернет. Координацията и сътрудничеството между държавите членки са изключително важни  и затова работата на експертната група ще бъде изключително ценна“, коментира комисар Мария Габриел. Тя обяви създаването на групата по време на посещението й в белгийския център за по-безопасен интернет заедно с министъра на Белгия за цифровите технологии.Българският еврокомисар посети и Европейското училище №4 в Брюксел, където се намира единствената секция с български ученици. Тя проведе дискусия с българчетата и техни френски връстници от средното училище за опасностите, които дебнат в интернет, и за начините да се предпазват от тях.  Децата представиха пред комисаря ни резултатите от съвместна творческа инициатива за изработването на плакат, посветен на Деня за по-безопасен интернет, с тяхното разбиране за безопасността онлайн и призив за действие към ангажираните институции и организации. Учениците показаха добри познания как да реагират при някои заплахи онлайн, но за много от новите научиха от дискусията с комисаря. Мария Габриел специално привлече вниманието на децата към основните правила за кибер хигиена и ги насърчи да споделят с родителите и учителите си винаги, когато се почувстват застрашени в интернет.След дискусията с българските ученици, българският еврокомисар проведе граждански диалог с около 500 ученици от всички езикови секции в Европейското училище, в който представи резултатите от едногодишната си кампания #SaferInternet4EU (с обхванати 15 500 училища и близо 3 милиона европейци) и сподели за работата на Европейската комисия за осигуряването на по-безопасна и надеждна онлайн среда за децата.", "date": "2019.02.05", "title": "Мария Габриел: Безопасността на децата онлайн изисква мобилизация на всички нива"}
{"url": "https://www.novinite.bg/articles/170698/Ninova-S-promeni-v-Izborniya-kodeks-GERB-uzakonyavat-diktaturata", "text": "Превръщат една партия- в една държава  \"Една партия, една държава. Това се готви да направи  ГЕРБ  с промени в  Изборния кодекс. Тихомълком, между първо и второ четене, депутат от управляващите е внесъл текст за промени. Те показват притеснението им от евентуалната  загуба на изборите.\" Това заяви на пресконференция лидерът на БСП Корнелия Нинова. Тя запозна медиите с предложенията на управляващите. \"Досега решенията на изборните комисии се взимаха с мнозинство от две трети. Това предполага участие на представителите на всички партии. С новите предложения, ГЕРБ въвеждат падащия кворум - обикновеното мнозинство.В някои от комисиите те го имат самостоятелно, а в други ще им трябва глас или два подкрепа от техен партньор. По този начин елиминират другите партии при взимане на решенията в комисиите\", обясни Нинова готвените изменения на Изборния кодекс от страна на управляващите. \"На второ място, досега, ако първоинстанционният съд отмени решение, се насрочваха нови избори- там, където има установена фалшификации. Провеждаха се нови избори, на нова дата. ГЕРБ предлагат това да отпадне и същата комисия да вземе ново решение, на база на същите фалшиви протоколи\", добави още Корнелия Нинова. Лидерът на социалистите обясни пред медиите и третата промяна, която предвиждат от ГЕРБ: \"Отменят правото да обжалваш едно решение с касационна жалба пред Върховния административен съд. Това е основно конституционно и човешко право- да си търсиш  правата си по съдебен ред на три инстанции. Вече няма да има такова право,  ако го приемат.\" Искаме нова ЦИК Корнелия Нинова се обърна към всички българи, независимо от партийните им пристрастия,  да се обединят и да отстоят основното право- човек да гласува свободно и да не се подменя свободната му воля. \"Да дадем отпор на тази пълзяща диктатура, която върви с огромни крачки напред\", призова Нинова. \"Сезираме Венецианската комисия за тези промени, които са внесли от ГЕРБ. Настояваме да ги изтеглят от Народното събрание. Ще се борим на второ четене за машинно гласуване. Срам е за съвременна и модерна България да се отменят текстове, които е приел парламентът за машинното гласуване. Докрай ще настояваме то да бъде въведено. Утре внасяме и проект за решение за откриване на процедура за смяна на ЦИК и избор на нова комисия. Промените в ИК трябва да вървят с решение за промяна на ЦИК. Основание за това ни дава законът, защото на 20 февруари изтича срокът, в който трябва да започне процедурата за нова ЦИК\", каза Корнелия Нинова. Крум Зарков: Нашата цел е прозрачен и честен изборен процес. ГЕРБ вървят в обратната посока  \"Нашата цел е да регламентираме възможно най-прозрачен и честен изборен процес. За съжаление, предложенията на нашите опоненти вървят точно в обратната посока\". Това гр.София, ул.“Позитано” 20 тел/факс 8107234 e-mail: bsppress@bsp.bg заяви зам.-председателят на ПГ на \"БСП за България\" и член на ИБ на НС на БСП Крум Зарков.Той обясни, че левицата идентифицира два основни проблема в Изборния процес. \"Единият е свързан с избирателните списъци. Той стои неразрешен от години и никой нищо  не прави за решаването му\", обясни той и допълни, че БСП предлага най-накрая да бъде създаден съществуващият в закона публичен регистър на избирателите.  \"Вторият проблем е свързан с т. нар. \"втори оригинален протокол\". Предлагаме да има само един протокол, който да служи за оригинал, за да се предотвратят измамите с втория\", заключи Крум Зарков", "date": "2019.02.05", "title": "Нинова: С промени в Изборния кодекс ГЕРБ узаконяват диктатурата"}
{"url": "https://www.novinite.bg/articles/170701/Politolog-Rumen-Radev-zashtitava-edin-bankrutiral-socializam", "text": "Либералното отношение между хората се превръща и в някакъв див либерализъм между държавите. Международните отношения са объркани, няма ред в тях. Това каза политологът Мария Пиргова в предаването \"Плюс-минус\" по Нова телевизия във връзка със ситуацията във Венецуела. По казуса България няма позиция и всичко трябва да бъде прочетено както то е казано. Президентът каза да се въздържим, а Министерският съвет – да приемем позицията на САЩ и не толкова ясната позиция на Европейския съюз. Доколкото позицията на Европейския съюз не е единна, това не е правилно. Ние имаме президент, който има право на мнение, посочи Пиргова. България има две позиции и това не е добър знак от нас към международната сцена, каза политологът Мартин Табаков. В тази позиция видях много тъжен опит България да бъде наредена до държави, които не се отличават нито с жизнен, нито с демократичен стандарт. Това ли е позицията на президента Радев - да защитава един банкрутирал социализъм, заяви Табаков. Президентът не бива да опитва да трупа вътрешнополитически активи, като използва външната политика, добави политологът.", "date": "2019.02.05", "title": "Политолог: Румен Радев защитава един банкрутирал социализъм"}
{"url": "https://www.novinite.bg/articles/170676/Rumen-Radev-se-sreshtna-s-poslanika-na-SASht-Erik-Rubin", "text": "Президентът Румен Радев проведе работна среща днес на „Дондуков“ 2 с посланика на САЩ в България Ерик Рубин. Срещата се състоя по инициатива на държавния глава и на нея бяха разгледани теми в рамките на стратегическото партньорство между България и САЩ, както и въпроси на глобалната и регионална сигурност, двустранното сътрудничество в икономиката, енергетиката и науката, процесът на модернизация на Българската армия. Президентът Радев призова за засилване на двустранния индустриален и технологичен обмен и открои способностите на страната ни за много по- активно партньорство със САЩ в сферата на информационните и комуникационни технологии, науката и образованието в областта на високите технологии.", "date": "2019.02.05", "title": "Румен Радев се срещна с посланика на САЩ Ерик Рубин"}
{"url": "https://www.novinite.bg/articles/170692/Stroitelstvoto-na-gazovata-vrazka-s-Garciya-se-ochakva-da-zapochne-prez-maj", "text": "Реалното строителството на газовата връзка с Гърция ще започне през май. Дотогава се очаква да приключат трите обществени поръчки - за доставка на тръби, за инженерен консултант и за строител. Това обяви днес енергийният министър Теменужка Петкова пред посланиците на страните от ЕС, цитирана от пресцентъра си.Тя отново лансира прогнозата си, че по интерконектора газ ще може да тече през 2020 г. Срещата с посланиците е организирана по инициатива на Румъния, която е ротационен председател на Европейския съюз.Само български и гръцки фирми са поканени да подадат оферти в обществената поръчка за изграждането на газовата връзка с Гърция, показват резултатите от предварителния подбор на кандидатите. Те са публикувани в профила на купувача още на 1 януари, но Министерството на енергетиката не е намерило за необходимо да ги обяви публично, съобщава Капитал\"Изданието припомня, че търгът за 145 млн. евро без ДДС привлече общо 11 кандидата, но световните компании с опит в тази сфера са отстранени от оценителната комисия на проектната компания за 183-километровата тръба от Стара Загора до Комотини - \"Ай Си Джи Би\" (ICGB), в която акционери с равно участие са БЕХ и гръцко-италианското дружество IGI Poseidon.В състезанието са останали само големите български строители \"Джи Пи груп\", \"Трейс груп холд\" и \"Главболгарстрой\", както и гръцките \"Терна\", \"Актор\" и \"Джей енд Пи – Авакс\". Всички те формално си партнират с чуждестранни фирми, за да покрият високите изисквания за изпълнението на проекта, но е ясно, че основното строителство на място ще се извършва именно от тях.Предстои втората фаза на разглеждане, оценка и класиране на офертите на отсетите след първия етап кандидати.В две фази и още неприключила е поръчката за изработката и доставката на тръбите за газовата връзка.", "date": "2019.02.05", "title": "Строителството на газовата връзка с Гърция се очаква да започне през май"}
{"url": "https://www.novinite.bg/articles/170694/Ninova-za-Venecuela-Balgariya-ne-biva-da-se-namesva-vav-vatreshnite-raboti-na-treta-darjava", "text": "По повод кризата във Венецуела лидерът на БСП Корнелия Нинова заяви, че България не бива да се намесва във вътрешните работи на трета държава. Тя напомни, че еврокомисарят по външна политика Фредерика Могерини вече е обявила, че ЕС няма правомощия да признава държави или държавни институции. Нинова отбеляза, че държави като Италия, Малта, Румъния, Словакия и Словения не са заели страна в конфликта. Лидерът на БСП настоя: \"Ненамеса във вътрешните работи на трета държава, прилагане на международното право и върховенството на закона\". Корнелия Нинова обяви още на днешната пресконференция, че БСП ще открие процедура за смяна на състава на ЦИК и избор на нова комисия, тъй като сегашната комисия вече е с изтекъл мандат.", "date": "2019.02.05", "title": "Нинова за Венецуела: България не бива да се намесва във вътрешните работи на трета държава"}
{"url": "https://www.novinite.bg/articles/170699/GERB-obvini-BSP-v-podrivna-dejnost-predi-izborite", "text": "Управляващите категорично оспориха обвиненията на БСП, че с поправките в Изборния кодекс преди второто четене си постилат победа на предстоящите избори и готвят фалшификации. От ГЕРБ изразиха и несъгласие със смяната на членовете на ЦИК преди изборите, защото вече били опитни, а един нов състав щял да затрудни работата на комисията.\"Имаме дълбокото убеждение, че тези изявления на лидерката на БСП целят да подрият изборния процес чрез една нова ЦИК\", коментира Данаил Кирилов в отговор на брифинга на левицата. \"Можем да заявим, че от БСП не ни изненадват с това, че са неверни, а че има множество и правни, и политически спекулации. Неприятното е, че очевидно започва стратегия за компрометиране на предстоящите два избора\", заподозря шефът на правната комисия Данаил Кирилов. \"Опозицията търси конфронтация, а не честни избори, заключи той.", "date": "2019.02.05", "title": "ГЕРБ обвини БСП в подривна дейност преди изборите"}
{"url": "https://www.novinite.bg/articles/170704/GERB-zayade-Rumen-Radev-za-Venecuela-dopusnal-gaf", "text": "ГЕРБ захапа държавния глава Румен Радев заради позицията му по напрежението във Венецуела. Управляващата партия го обвини, че е допуснал политически гаф и сринал авторитета на България с позицията си за ненамеса.Това заяви Тома Биков от ГЕРБ, който заедно с колегата си Данаил Кирилов дадоха контра брифинг в отговор на БСП.\"Парламентарната група на ГЕРБ подкрепя позицията на българското правителство и застава зад нея, защото е нормална позиция на една европейска страна. Българският президент допусна политически гаф с една позиция, която подронва авторитета в България\", установи Биков.С тази позиция ние подкрепяме нашите партньори Испания и Португалия, допълни още той и иронизира Румен Радев, който наскоро беше в Лисабон. \"Не знам защо оттам не обяви позицията си за Венецуела?!\", подигра го депутатът от ГЕРБ.Биков попита каква е защитата на българския национален интерес в позицията на президента. И оправда пък тази на ГЕРБ така: \"Ние се солидаризираме с държави, които се солидаризират с нас по важни за нас въпроси. Затова нашата позиция е такава\", отсече Биков.Той продължи да критикува държавния глава, че бил за глобалния мир и за това по мирен начин опозиция и управляващи в Каракас да се разберат, а не отчитал българския интерес.Даже и в БСП усетили, че бил допуснал гаф, и не го подкрепили, смята още депутатът от ГЕРБ. \"Виждаме една позиция, която ни лишава от авторитет. На всичкото отгоре вътре има призив за разграничаване от ЕС\", упрекна още той държавния глава. Социалистите пък бяха разритикувани в неговите уста заради мекушавост - не заемали смелата европейска позиция.Събитията по венецуелския сюжет на родна почва се развиха в следния порядък - първо президентът Румен Радев призова да не заемаме страна по напрежението в Каракас и да не подкрепяме апела на ЕП, после Външно демонстрира активност в обратната посока - побърза да настоява лидерът на опозицията Гуайдо да стане президент на Венецуела и да смени избрания Мадуро.Тази сутрин пък премиерът Бойко Борисов свика Съвета по сигурност към МС, който потвърди позицията на ведомството на Екатерина Захариева венецуелският народ да тръгне по пътя на демокрацията. Представителите на президента не подкрепиха решението на изпълнителната власт, а през това време Радев се срещна с американския посланик.Последва и размяната на стрели между поддържащите агитки на \"Дондуков\" 1 и на \"Дондуков\" 2. БСП и ГЕРБ се разминаха по темата, както президентът и кабинетът - социалистите държат на ненамеса в делата на Венецуела, управляващите застанаха зад Захариева и Борисов, Португалия и Испания. Единна позиция на ЕС няма и не може да има, се разбра от еврокомисаря по външната политика Федерика Могерини.", "date": "2019.02.05", "title": "ГЕРБ заяде Румен Радев за Венецуела, допуснал гаф"}
{"url": "https://www.novinite.bg/articles/170677/Balgariya-prizna-Guajdo-za-vremenen-prezident-na-Venecuela", "text": "Съветът за сигурността при Министерския съвет подкрепя Европейския съюз и международната общност, които признават председателя на венецуелския парламент Хуан Гуайдо за временен президент на страната.Това съобщи правителствената пресслужба след извънредното заседание на съвета, председателствуван от премиера Бойко Борисов. В него участваха вицепремиерът и министър на външните работи Екатерина Захариева, представители на службите за сигурност и на президента.\"Република България изразява своята солидарност към всички граждани на Венецуела, както и към гражданите на държавите членки на Европейския съюз, които живеят там. Това са над 1 милион души, предимно от Испания и Португалия – страни, които са надеждни партньори на България, за което има редица примери, като последният за това е подкрепата им за българската позиция в защита на българските превозвачи и транспортни работници\", се казва още в позицията на Съвета за сигурността.Документът беше подкрепен от всички членове на Съвета с изключение на представителите на президента.Късно снощи българското външно министерство излезе с позиция за събитията във Венецуела, в която призовава за демократично управление в страната и провеждане на \"свободни и честни\" президентски избори, а президентът Румен Радев използва социалната мрежа \"Фейсбук\", за да призове българските власти да се въздържат от подкрепа на Гуайдо.", "date": "2019.02.05", "title": "България призна Гуайдо за временен президент на Венецуела"}
