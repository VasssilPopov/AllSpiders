{"url": "https://www.novinite.bg/articles/172953/Stroitelnite-predpriemachi-s-poziciya-za-skandala-s-imotite-na-vlastta", "text": "Националната асоциация на строителните предприемачи (НАСП) излезе с официална позиция във връзка с имотните сделки на властта.\"Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката”, пишат от асоциацията.Според строителните предприемачи е недопустимо \"в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност”.\"Националната асоциация на строителните предприемачи, в качеството си на браншова организация, е разтревожена от създаващото се негативно внушение към гилдията, основано на разследването на конкретни имотни сделки, извършени от политически лица.Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката.НАСП подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи.Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност\".", "date": "2019.03.24", "title": "Строителните предприемачи с позиция за скандала с имотите на властта"}
{"url": "https://www.novinite.bg/articles/172948/Ciklon-vrahletya-severozapadnoto-krajbrejie-na-Avstraliya", "text": "Мощният тропически циклон „Вероника” удари северозападното крайбрежие на Австралия, съобщава Ройтерс, цитирана от бТВ.Най-тежко засегнат от стихията е Порт Хедланд. Градът е един от най-големите в света центрове за износ на желязна руда и беше ударен с буреносни ветрове със скорост от над 154 км/ч.Проливните дъждове и високите вълни създават опасност от наводнения в ниските крайбрежни райони.Властите предупредиха жителите на районите, изложени на преките удари на циклона, да потърсят сигурен подслон. На много места е обявен червен код за опасност от наводнения.", "date": "2019.03.24", "title": "Циклон връхлетя северозападното крайбрежие на Австралия"}
{"url": "https://www.novinite.bg/articles/172955/NATO-obyavi-bombardirovkite-v-Yugoslaviya-za-neobhodimi-i-legitimni", "text": "НАТО смята, че бомбардировките в Югославия без санкцията на Съвета за сигурност на ООН са били необходими и легитимни, тъй като те бяха предприети за спиране на хуманитарната катастрофа, предава ТАСС, цитирана от Фокус. Руската агенция се позовава на пресслужбата на алианса.\"НАТО започна операция \"Съюзнa силa\" през март 1999 г., за да спре хуманитарната катастрофа, която се разгръщаше в Косово по това време. Това решение бе взето след повече от година борба в Косово и няколко неуспешни опита на ООН и контактната група. (на международната контактна група за бивша Югославия - ТАСС), на която Русия беше член, да се намери мирно дипломатическо решение на тази криза. Използването на силата на НАТО е било необходимо и легитимно\", каза Алиансът.\"Целта на операцията бе да се сложи край на всички военни действия и репресии срещу цивилното население на Косово, както и да се гарантира завръщането на бежанците и достъпа на хуманитарните организации. Операцията\" Съюзническа сила \"постигна онова, което се целеше,\" казаха от централата на НАТО. „Тази кампания показа способността на страните от НАТО да действат и да останат обединени по време на кризата. Досега нашето единство остава най-голямата ни сила.\"", "date": "2019.03.24", "title": "НАТО обяви бомбардировките в Югославия за необходими и легитимни"}
{"url": "https://www.novinite.bg/articles/172932/Feldsheri-shte-protestirat-pred-zdravnoto-ministerstvo", "text": "Фелдшерите излизат на протест, съобщава БНТ. Те ще се съберат пред Министерството на здравеопазването утре по обяд.  Фелдшерите настояват за промени в Закона за съсловните организации, за да могат да учредят собствена, която да защитава интересите им пред институциите. Сега фелдшерите са част от асоциацията на професионалистите по здравни грижи, която представлява медицинските сестри, акушерките и други здравни специалисти. \"Ние можем да се справим с тривиалните неща в медицината. Ние не можем да повишаваме квалификацията си и образованието си в тази насока. Сега ни пречи това,че ние не сме обособени със закон. Със закон, по който се формират професионално съсловните организации. Трябва да сме равнопоставени с другите медицински професии, заяви Александър Алескандров - председател на Сдружението на фелдшерите в България. \"Имаме създадена изключително добре организирана структура за продължаващо обучение, за сертифициране. Така че неоснователни са претенциите, коментира Милка Василева - председател на Българската асоциация на професионалистите по здравни грижи.", "date": "2019.03.24", "title": "Фелдшери ще протестират пред здравното министерство"}
{"url": "https://www.novinite.bg/articles/172951/MVR-Nyama-podgotovka-za-zaselvane-na-bejanci", "text": "Трябва да опровергаем едни откровени лъжи, които чухме днес. Няма подготовка за заселване на бежанци на териториите на Любимец, Малко Търново и Елхово. Това заяви зам.-министърът на вътрешните работи Красимир Ципов.По думите му площадките, които ще се изградят, са на територията на обекти на МВР. \"Те са в покрайнините на населените места, оградени са, до тях няма свободен достъп. Има охрана от МВР\", посочи Ципов.\"Изключително чудно ми е как хора като председателя на Комисията по европейски въпроси в парламента и водача на листата на БСП за предстоящите европейски избори не могат да направят такава елементарна разлика- какво е бежански център и какво е временен кризисен център\", коментира зам.-вътрешният министър.Той отчете, че миграционният натиск към страната ни в момента е нулев. \"След като един незаконно преминал държавната граница мигрант бъде задържан, ще бъде отведен в тези кризисни центрове от затворен тип. Там да му бъде извършена регистрация и ако не разполага с документи за самоличност ще бъдат направени интервюта от органите на \"Гранична полиция\" и Държавна агенция \"Национална сигурност\"\", посочи Красимир Ципов.Красимир Ципов съобщи, че ОЛАФ проверява обществена поръчка от 2017 г. за 290 джипа. Поръчката е за повече от 20 млн. лв., а автомобилите са доставени през миналата година и са разпределени по полицейските управления. ", "date": "2019.03.24", "title": "МВР: Няма подготовка за заселване на бежанци"}
{"url": "https://www.novinite.bg/articles/172936/Otbelyazvame-Svetovniya-den-za-borba-s-tuberkulozata", "text": "Днес отбелязваме Световния ден за борба с туберкулозата. Тази година той е под мотото \"Време е за свят без туберкулоза!\".През цялата седмица имаше безплатни прегледи в много болници в страната. За Варна тревожен е фактът, че вместо да намаляват, случаите на болни от туберколоза се задържат на старите нива, съобщава БНТ.86 души са посетили тази седмица варненския тубдиспансер, за да проверят здравния си статус. При двама от тях е установено, че са болни от туберкулоза.\"Почти не се е променила ситуацията. Не се увеличава, но и не намалява туберкулозата. Туберкулозата е болест на младите хора\", коментира доц. д-р Христо Ганчев - управител на СБАЛПФЗ-Варна.Миналата година от болестта във Варна са се лекували близо 120 души, двама от тях са починали. Според специалистите здравословният начин на живот е най-добрата превенция срещу туберкулозата.\"Все пак тя си остава едно социално заболяване, свързано с бедност, пари, хранене, начин на хранене и т.н. Питат ме има ли и богати хора болни. Да, има. Сутрин пие кафе с цигара, не закусва, качва се на колата и заминава. На обед е много зает, не обядва и вечерта...не яде... в крайна сметка се разболява, споделя доц. д-р Ганчев.В повечето от случаите туберкулозата засяга белите дробове и по-рядко други органи. Болестта е напълно лечима, ако се открие навреме, затова профилактичните прегледи са важни, напомнят специалистите.", "date": "2019.03.24", "title": "Отбелязваме Световния ден за борба с туберкулозата"}
{"url": "https://www.novinite.bg/articles/172938/Avtomobil-blasna-3-godishno-dete-v-Razgrad", "text": "Тригодишно дете е блъснато от лек автомобил на улица в Разград, съобщават от ОД на МВР в областния град.Инцидентът станал снощи, когато момчето внезапно изскочило на пътното платно. Водачът на \"Опел Астра\" - 38-годишна жена от Разград, е тествана за употреба на алкохол. Дрегерът отчел 0,00 промила.Пострадалото дете е откарано в МБАЛ-Разград с комоцио и контузни рани по главата.По случая се води досъдебно производство.", "date": "2019.03.24", "title": "Автомобил блъсна 3-годишно дете в Разград"}
{"url": "https://www.novinite.bg/articles/172946/16-raneni-pri-katastrofi-stanali-za-denonoshtie-v-stranata", "text": "Общо 16 души са ранени при катастрофи през изминалото денонощие в страната, съобщи МВР.Броят на пътнотранспортните произшествия е 11, загинали няма", "date": "2019.03.24", "title": "16 ранени при катастрофи, станали за денонощие в страната"}
{"url": "https://www.novinite.bg/articles/172928/Slanchevo-do-21", "text": "Днес ще бъде предимно слънчево. Ще духа слаб до умерен вятър от север-северозапад. Максималните температури ще са между 16° и 21°, по-ниски ще останат в Източна България – между 12° и 15°.В планините ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°.По Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°. Температурата на морската вода е 9-10°. Вълнението на морето ще е 1-2 бала.На 24.03.2019 слънцето ще изгрее в 6:24 часа и ще залезе в 18:43 часа. Продължителност на деня 12:19 часа.На 24.03.2019 луната ще изгрее в 22:50 часа и ще залезе в 08:36 часа. Осветеност на диска в 0h UT 88 %. Фаза на луната: след пълнолуние преди последна четвърт.", "date": "2019.03.24", "title": "Слънчево, до 21°"}
{"url": "https://www.novinite.bg/articles/172949/Snoukajt-fest-na-Vitosha", "text": "С голяма състезателна регата, под името \"Wind of Change\" най-добрите българи в сноукайта закриват сезона.Състезанието се провежда за втора поредна година. В него участват 50 души.За да завършат надпреварата, те се спускат по 12 километрово трасе и правят две обиколки, преминавайки през специално обозначени врати, предаде бТВ.Победителите ще се сдобият с чисто нов кайт и едноседмичен Флайсърфър Сноукемп в сърцето на Френските Алпи.Организаторът на феста Петко Пейчинов казва, че сноукайта е променил живота му.Описва спорта с възможността да покориш всеки един връх в планината. Да се понесеш с вятъра. Да си на гребена на вълната и да почувстваш свободата. \"Не ви трябва нито лифт, нито моторна шейна, нито някакво превозно средство. Просто улавяте силата на вятъра и отивате, където си поискате\" - добавя Петко Пейчинов.Специален гост на събитието е Никола Абаджиев, който каракайт от 10 годишен. Той наследява страстта от родителите му, които също правят вдъхновяващи спускания. Освен уменията, които демонстрира на регатата, той показа как протича подготовката преди спускания, както и техниките за безопасност.\"Надяваме се да привлечем все повече хора и да стават все по-масови събитията, защото като организатор на това събитие и знам емоцията, която ми дава и искаме да я предадем на повече хора в България\", добавя още Петко ПейчиновПрез лятото състезателите ще пренесат кайтовете си над вода.  ", "date": "2019.03.24", "title": "Сноукайт фест на Витоша"}
{"url": "https://www.novinite.bg/articles/172956/TELK-sumira-bolestite-pri-dve-uvrejdaniya-po-50", "text": "ТЕЛК комисиите ще сумират заболяванията, ако основното носи поне 50% и има още едно с толкова, става ясно от проект за изменение на медицинската експертиза, който е публикуван за обществено обсъждане. Според сега действащата наредба увеличение на процента неработоспособност се прави само ако основното увреждане носи поне 80 на сто, а съпътстващите – поне 50 на сто, пише \"Монитор\".\r\nТака с промените ТЕЛК-овете на българите с повече от едно заболяване, които са оценени с поне 50% инвалидност ще се формират като към основното увреждане бъдат прибавяни 20% от сбора на съпътстващите. При сумирането няма да има значение дали болестите са от общ характер, или са в следствие от основното.\r\nОсвен нова формула за оценка на хората с множество увреждания, се работи за промяна и на самите проценти, които се дават за всяко от заболяванията по отделно. В доклада на здравното министерство се посочва, че най-високият процент, съответстващ на най-тежкото увреждане е 70%. На останалите увреждания ще съответстват 60%, 50% и 30%. От ресорното ведомство дават и пример как точно ще бъде извършвано сумирането. \"Към 70% (най-високият процент) прибавяме 20% от сбора на процентите на останалите увреждания (60+50+30), което съответства на 28% и получаваме окончателната оценка, която в случая е 98%. Същото лице, оценено по настоящия ред, ще получи 70%\", обясняват експертите в доклада.\r\nОсвен това в ТЕЛК-а задължително ще се вписва и кодът на болестта. С това се цели ограничаване на фалшивите медицински експертизи. Чрез него може да се проследи кога е поставена диагнозата и какви изследвания са правени.\r\n", "date": "2019.03.24", "title": "ТЕЛК сумира болестите при две увреждания по 50%"}
{"url": "https://www.novinite.bg/articles/172952/Spasiteli-nosili-blizo-chas-na-race-izgubilo-se-dete-v-Slivenskiya-balkan", "text": "Изгубилото се дете в сливенската планина по време на семеен излет е вървяло близо 6-7 километра през силно пресечена местност, докато е открито от издирващ екип. Това съобщи днес заместник-директорът на полицията в Сливен комисар Иван Русев, информира БНР.Осемдесет души са се включили в търсенето на 9-годишното момче в събота.Следата на детето е хваната от две полицейски кучета, каза главен инспектор Димитър Кикьов. Около 17,00 часа полицаите Виктор Черкезов и Христо Стоянов, заедно с планински спасител откриват момчето в труднодостъпен район.„Детето беше наистина изплашено, неконтактно, мокро. Явно се виждаше, че е падало и имаше няколко травми по лицето, драскотини по-точно“, каза комисар Иван Русев.Тримата спасители близо час са го носили  на ръце, защото им се е наложило да преминат през река и силно пресечена местност, за да излязат на удобно място за евакуация.„За да го предпазим от реката го вземахме и го носихме. Вода имахме и му дадохме да си пийне. Трепереше и му дадохме връхна дреха“.По време на акцията по отправено искане на  МВР към Министерство на отбраната  е бил подготвен хеликоптер с термокамери, който да се включи при нощно издирване на момчето.Това е втори случай в рамките на две години на изгубено дете в планината.", "date": "2019.03.24", "title": "Спасители носили близо час на ръце изгубило се дете в Сливенския балкан"}
{"url": "https://www.novinite.bg/articles/172935/Sdelkata-e-po-zakonite-na-stranata-kategorichna-Cecka-Cacheva", "text": "Винаги, когато има подобен скандал, когато е замесено името на политик, личното ми виждане е, че трябва да се носи отговорност. Бях готова още в четвъртък с подаване на оставка. Беше коректно да изчакам министър-председателя г-н Борисов да се завърне в България от Брюксел, коментира в предаването на БНТ \"Денят започва с Георги Любенов\" министърът на правосъдието в оставка Цецка Цачева.Тя каза още, че в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата.Цецка Цачева беше категорична, че оставката не е по искане на премиера, а двамата са споделили общата позиция.В интерес на ГЕРБ и на правителството е този акт, който аз извърших, каза Цачева и допълни, че се е консултирала с нотариуси и адвокати. Да оставим проверката да установи кое как е, призова тя.Цецка Цачева: Работя 10 години, за тези години имам някакви спестявания, не се притеснявам, нека да се проследи.Тя заяви, че няма взаимовръзки с фирмата по линия на свързани лица. По думите ѝ не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано.Според Цачева вероятно някъде нещо не е направила както трябва, но като юрист беше сигурна, че сделката е спрямо законите на страната.", "date": "2019.03.24", "title": "Сделката е по законите на страната, категорична Цецка Цачева"}
{"url": "https://www.novinite.bg/articles/172929/11-ministri-gotvyat-prevrat-sreshtu-Tereza-Mej", "text": "11 министри от кабинета ще поискат оставката на премиера Тереза Мей в понеделник, съобщи политическият редактор на Съндей Таймс, цитиран от БГНЕС.Според журналиста Дейвид Лидингтън, който в момента е заместник на Мей, министърът на околната среда Майкъл Гоув и външният министър Джереми Хънт са сред претендентите да заемат длъжността временен премиер. Той също така цитира неидентифициран министър, който е заявил, че Тереза Май “ще си тръгне след 10 дни”.По-рано през месеца социологическо проучване на Politico-Hanbury показа, че над половината от гласоподавателите в Обединеното кралство искат Май да подаде оставка поради неуспеха си да осигури одобрението на парламента за споразумението по Брекзит, което тя е договорила с Брюксел. Мей заяви пред депутатите от консервативната партия през декември, че ще напусне преди следващите общи избори, предвидени за 2022 г.По-рано през седмицата австрийският канцлер Себастиан Курц предупреди, че евентуална оставка на Тереза Май от поста премиер на Великобритания ще усложни максимално ситуацията около Брекзит.", "date": "2019.03.24", "title": "11 министри готвят преврат срещу Тереза Мей?"}
{"url": "https://www.novinite.bg/articles/172931/SDS-dade-mandat-na-svoya-lider-da-podpishe-sporazumenie-s-GERB", "text": "Националният съвет на СДС е предоставил мандат на председателя на партията Румен Христов да финализира преговорите с ГЕРБ и да подпише политическо споразумение за съвместно явяване на предстоящите европейски избори на 26 май 2019 г.Това съобщиха от пресцентъра на сините.Миналата сряда Румен Христов разговаря с лидера на ГЕРБ Бойко Борисов, който обяви след срещата, че е разпоредил да се отпуснат на сините поне две места в листите на управляващата партия, от които едното да бъде избираемо.Националният съвет е решил също номинации за кандидати на СДС за евровота да се приемат в централата на партията до 11.00 часа на следващия вторник – 26 март. Негова ще бъде и последната дума по утвърждаването на кандидатурите.", "date": "2019.03.24", "title": "СДС даде мандат на своя лидер да подпише споразумение с ГЕРБ"}
{"url": "https://www.novinite.bg/articles/172941/BSP-nastoya-Cvetan-Cvetanov-da-napusne-politikata", "text": "Настояваме зам.-председателят на ГЕРБ Цветан Цветанов да подаде оставка заради апартаментгейт, призова водачът на червената евролиста Елена Йончева на пресконференция на \"Позитано\" 20.\"Настояваме не само за оставките и на г-н Цветан Цветанов, но и за неговото напускане на българската политика\", бе категорична Йончева.\"Проблемът с апартаментите на властта не е само в закупени апартаменти с цени няколко пъти по-ниски от пазарните. Преди няколко дни Българската стопанска камара излезе с информация, че 42% от приетите закони минават през задния вход. Самите закони минават през задния вход, т.е. те обслужват частни интереси, частни фирми“, изтъкна на пред медиите Елена Йончева.42% от законите минават през задния вход, подчертава на няколко пъти водачът на червената евролиста.Сигналите за корупция на две трети от българските политици не се разследват, пише в доклад на ЕК - какво мисли премиерът за това, попита още тя.Премиерът Бойко Борисов трябва да е наясно, че неговото управление е затънало в корупция от докладите на ЕК и Държавния департамент на САЩ, изтъкна тя.", "date": "2019.03.24", "title": "БСП настоя Цветан Цветанов да напусне политиката"}
{"url": "https://www.novinite.bg/articles/172943/GERB-pochete-jertvite-na-konclagera-Slanchev-bryag", "text": "Евродепутатът Андрей Ковачев, народният представител Иван Миховски, областният управител Ваня Събчева, кметът на Ловеч Корнелия Маринова бяха сред десетките хора, които почетоха паметта на жертвите на концлагера „Слънчев бряг“. Тази година се навършват 60 години от създаването му и 30 години от първото шествие. Ловчанският митрополит Гавриил отслужи панахида, а пред паметната плоча се поклониха хора от цялата страна и близки на избитите тук невинни. Важно е да помним, да не забравяме това, което се е случвало тук, и най-важното – да не допускаме никога това да се повтаря, да предаваме на младите черната история на това място и на зверствата на комунизма, бяха основните послания на поклонението. „Следващата година на мястото на концлагера „Слънчев бряг“ се очаква да бъде издигнат параклис. Средства за изграждането му вече са осигурени от община Ловеч“, обяви кметът Маринова. Цветя в памет на жертвите бяха поднесени от името на председателя на Народното събрание Цвета Караянчева, зам.-министъра на регионалното развитие и областен координатор на ГЕРБ-Ловеч Николай Нанков, евродепутатите от ЕНП, много институции и граждани.", "date": "2019.03.24", "title": "ГЕРБ почете жертвите на концлагера \"Слънчев бряг\""}
{"url": "https://www.novinite.bg/articles/172954/Elektronni-karti-za-uchenicheskite-zakuski", "text": "\r\nУченици в София ще плащат в школския бюфет с електронна карта, а родителите ще могат да ограничават нездравословните храни в менюто на децата си. Това ще става чрез онлайн платформа от компютър или смартфон.\r\n\r\n\"Стремежът ни е целият асортимент в бюфета на училището да е качен в електронната страница за закупуване. Родителят да зареди дадената сума, която си прецени. Да отбележи онези храни от асортимента, които смята, че не са полезни за неговото дете, за да не могат да бъдат закупувани от него”, обясни пред Нова ТВ директорът на 119 СУ \"Академик Михаил Арнаудов\" Диян Стаматов.  \r\nЗареждането на пластиката ще става по банков път, отново онлайн, като парите не минават през училището. Средствата ще преминават директно в сметката на външната фирма, която обслужва стола или лафката.\r\nЗа самото училище електронната система ще бъде напълно безплатна.\r\n", "date": "2019.03.24", "title": "Електронни карти за ученическите закуски"}
{"url": "https://www.novinite.bg/articles/172942/Truden-leten-sezon-chakat-po-moreto-ot-bransha", "text": "Труден сезон -  такива са очакванията на родния туризъм за лято 2019. Хотелиери и представители на бранша по южното Черноморие отчитат спад в ранните записвания на туристи от Германия, Русия и Англия, предава кореспондетът на Нова тв от Бургас.По-малкият брой резервации от бранша обясняват с успокояването на обстановката в Турция, Мароко и Египет.„Това ,което забелязваме е че германците и руснаците имат спад и то не от тая година, а от миналата година започна спадът”, каза Николай Янков, директор на хотелски комплекс.А според Министерството на туризма причина за спада на резервациите е и фалита на авиокампании.„Към момента следствие на фалита на „Ер Германия” наблюдаваме лек спад и от пазар Германия,но се надявам, че съответно записванията в последния момент ще бъдат добри и това ще доведе до по-ниски спадове”, каза министърът на туризма Николина Ангелкова.Хотелиерите обясняват, че търсят нови пазари, за да компенсират отлива. Категорични са, обаче, че цените няма да променят.За да задържат нивата на посещаемост, от бранша ще опитат да подобрят качеството на обслужването. И тук обаче удрят на камък заради липсата на квалифицирани кадри.„Собствениците са виновни за кризата с екипа си, тъй като собствениците държаха хората на ниски заплати години наред и просто хората избягаха от страната”, обясни Борис Минчев,  управител на хотел.Затова и това лято ще им се наложи да внасят кадри, най-вече от Украйна и Молдова. Настояват обаче за облекчения - и документални и финансови - при наемането на работници за повече от 3 месец.", "date": "2019.03.24", "title": "Труден летен сезон чакат по морето от бранша"}
{"url": "https://www.novinite.bg/articles/172945/Valeri-Simeonov-brani-Cacheva-atakuva-Borisov-zaradi-neya", "text": "Бившият вицепремиер и лидер на НФСБ Валери Симеонов нападна остро премиера Бойко Борисов, защитавайки министъра на правосъдието Цецка Цачева - заради властта Борисов бил готов да хвърли в бездната всеки.Вчера Цачева заяви, че подава оставка заради апартаментгейт, а премиерът я прие.Няма абсолютно никакво основание за оставката на Цецка Цачева, специално тя е един от най-почтените и неукорими в своята дейност политици, каза в изявление пред агенция \"Фокус\" лидерът на ПП НФСБ и депутат от ПГ на \"Обединени патриоти\" Валери Симеонов.Симеонов, чиято партия е коалиционен партньор на ГЕРБ в управлението, сравни случващото се в лагера на най-голямата партия с лов на вещици.\"Въобще не мога да повярвам, че през 2019 г. може да се извършва такъв просташки лов на вещици, който ми напомня в исторически план връщане във времето веднага след 9 септември, когато без вина и с вина са изтрепвани хиляди хора само с обвинението, че са били чорбаджии\", избухна лидерът на НФСБ.\"Няма абсолютно никакво основание, всяка имотна сделка е въпрос на договаряне между двете страни и когато няма нарушение на закона, не знам кой с какви мръсни ботуши ще гази в личния живот на хората\", подчерта Симеонов.И продължи: \"Специално Цецка Цачева е един от най-почтените и неукорими в своята дейност политици – човек, за който повече от 10 години никой не можа един черен косъм да намери в биографията му!\"\"Сега изведнъж да я изкарат виновна защо? Защото си е купила апартамент на договорена цена, платила си е парите, не е ограбила никого, не е извършила сделката в резултат на някакви корупционни облекчения към фирмата. Чисто просто си е продала имотите в Плевен, за да си купи апартамент и те ще ѝ дъвчат кокалите и Борисов ще ѝ иска оставката. Това общество вече просто превъртя\", заяви Симеонов и посочи, че няма оставка без да я е поискал Борисов. \"Не знам как тази партия съществува с такъв лидер, който е готов да хвърли всеки в бездната само и само да продължи да се кандилка отгоре на властта. За съжаление обаче, в политиката не е достатъчно само да се кандилкаш, да се балансираш отгоре на властта, а да вършиш някаква работа. Какво прави той? В момента предателски мълчи и не защитава хората, които му вършат най-много работа\", каза още Валери Симеонов.За случая с Цветан Цветанов мнението ми е, че никой не може да държи сметка за имотна сделка – обвинението към него е абсолютно неаргументирано, категоричен е Валери Симеонов пред \"Фокус\".\"За случая с Цветан Цветанов моето мнение е, че никой не може да държи сметка за имотна сделка, при която едни 200 кв. м се заменят за 240 кв. м с доплащане. И двата закупени апартамента са в един и същ квартал при аналогични цени и не става въпрос за никаква злоупотреба или нарушение на закона. Нека тези, които в момента се упражняват, включително моите партньори, дали е било морално да се подава оставка, нека първо да отговорят има ли закононарушение. Ощетена ли е общината, държавата, платени ли са данъците? Не мога да разбера за какво някои по най-лумпенски начин, и то основно медиите, ще държат сметка за това на каква цена ще бъде закупен един апартамент, след като са спазени законите и са платени данъците\", заяви Симеонов.По думите му специално случаят с Цветан Цветанов няма абсолютно никакво основание.\"Човекът си е заменил имоти в същия квартал със същата цена и за 40 кв. м си е доплатил 100 000 лв. Хайде тези, които обвиняват, да вземат да погледнат себе си, да си погледнат сделките и да си погледнат близкото и далечно минало и ако са купували и продавали, на какви цени са го правили. Защото всички знаем каква е практиката в България. В случая става въпрос за едно обвинение, абсолютно немотивирано, необосновано и неаргументирано. Просто ти казват: \"Този е злодей\" без да докажат или да кажат по какъв начин. Защо да е злодей, какво е направил? В случая позор за министър-председателя, че по такъв елементарен гаден начин хвърля най-верните си хора в огъня\", допълни той. \"Интересно ми е колко време ще занимават с простотии обществото. Ще ги занимават с апартаменти и сериали от рода на \"Робинята Изаура\" – ще се жени ли, няма ли да се жени и с коя партия, като в същото време никой не реагира освен НФСБ на призива на ДОСТ да се прави подписка за установяване на турско малцинство в България. Къде-къде по-важни теми има, а в момента ние се занимаваме с глупости. Другата важна тема е решаването на пакета \"Мобилност\" в Европейския парламент. Всичко това остава в сянката на някакви глупости, измислени скандали за апартаменти и без смисъл подадени оставки\", каза още Валери Симеонов. ", "date": "2019.03.24", "title": "Валери Симеонов брани Цачева, атакува Борисов заради нея"}
{"url": "https://www.novinite.bg/articles/172937/Slavcho-Velkov--Cvetan-Cvetanov-shte-tryabva-da-podade-ostavka", "text": "Този път нещата няма да утихнат, Цветан Цветанов ще трябва да подаде оставка, след като се върне от САЩ. Това обяви в \"Тази събота и неделя\" по bTV доскорошният депутат от БСП Славчо Велков по повод скандала \"Апартаментгейт”.Оставка може да се очаква в качеството му на председател на парламентарна комисия, на зам.-председател на ГЕРБ и на шеф на предизборния щаб на партията, каза Велков.Според него в атаката срещу Цветанов става въпрос за приятелски огън. \"С такава информация кой би могъл да разполага. Аз мисля, че тази информация е доставена на съответната медия. Знаете, че източниците не се разкриват. Тя е доставена от не по-малко високопоставен човек от г-н Цветанов и за доставянето на тази информация има санкция на още по-високопоставен, над г-н Цветанов\", уточни бившият депутат от БСП. Ако Цветан Цветанов не подаде оставка, рискът ГЕРБ да загуби изборите е голям, коментира още Велков.", "date": "2019.03.24", "title": "Славчо Велков : Цветан Цветанов ще трябва да подаде оставка"}
{"url": "https://www.novinite.bg/articles/172930/Yajcata-poskapvat-predi-Velikden", "text": "Месец преди Великден яйцата започнаха да поскъпват.В четири области на страната се отчита скок с до 12 %. Средната цена е 27 стотинки за брой, като в някои райони на страната тя достига 38 стотинки, съобщава Нова телевизия.Поскъпване, но по-незначително, има и при месото и млечните продукти. Миналата година Великденската трапеза излизаше най-скъпа в Русе и най-евтина в Бургас.", "date": "2019.03.24", "title": "Яйцата поскъпват преди Великден"}
{"url": "https://www.novinite.bg/articles/172939/Cvetni-pechati-za-proizhoda-na-agneshkoto-meso", "text": "Цветни печати, които да обозначават произхода на агнешкото месо, ще бъдат поставяни в месодобивните предприятия преди Великден. Така потребителят ще бъде наясно българско или вносно е месото, което купува, съобщава БНТ.От Агенцията по безопасност на храните обмислят печатите да бъдат в два цвята - червен и син. \"Целта е да доказват контрола, който оказваме в кланицата, а сега с цвета е да се докаже произхода - български или внос, коментира д-р Камен Янков - директор на ОД на БАБХПловдив. Според овцевъди така ще се стимулират родните производители.В Пловдивско вече започнаха проверки по пазарите за продажба на агнешко месо и яйца без доказан произход, както и при търговията с живи животни. Ще се проверяват и магазините. ", "date": "2019.03.24", "title": "Цветни печати за произхода на агнешкото месо"}
{"url": "https://www.novinite.bg/articles/172933/Apartamentgejt-shte-e-petno-a-ne-beleg-varhu-GERB-smyata-Tatyana-Burudjieva", "text": "Скандалът с апартаментите ще бъде по-скоро петно, отколкото белег върху ГЕРБ. Това каза политическият анализатор Татяна Буруджиева в ефира на Нова тв.\"Първо - има много време до изборите, има възможност да се компенсира. В изборите времето е много специфична категория и затова е много важно точно кога какви неща се правят. Ако не желаеш да има реакция и да има възможност да се свести и да реагира, това нещо се прави в друго време. Второ – самият факт, че не става въпрос за придобити имоти вчера, пък не дава възможност това да се направи толкова преди самите избори, защото ще бъде много очевидно,че е удар под кръста. Трето – не бива да забравяме, че избирателите на партиите имат своята мотивация да ги подкрепят и своето доверие. Така че има всички възможности да се реагира и да минимизира, но щета определено има\", обясни тя.Според нея скандалът няма да разколебае толкова силно избирателите. \"Тъй като не за първи път в ГЕРБ има оставки, има скандали и има реакции”, каза тя.Буруджиева смята, че Цветан Цветанов няма да си подаде оставката. \"Щетата вече е нанесена. Оттук нататък въпросът е в нейното минимизиране”, уточни политологът.Според политическия анализатор Георги Харизанов щетата от скандала върху ГЕРБ ще стане ясна след изборния ден. \"Има достатъчно време мачът да се обърне, това да се превърне в позитив и този паралел между ГЕРБ и БСП за пореден път да избоде очите на аудиторията, защото има етични нарушения и добре, че няма законови”, каза той.Харизанов заяви, че Цветан Цветанов не би позволил да бъде заплаха или негатив за представянето на ГЕРБ и нейните резултати. Той беше категоричен, че законът не е нарушен, а казусът е етичен. ", "date": "2019.03.24", "title": "\"Апартаментгейт\" ще е петно, а не белег върху ГЕРБ, смята Татяна Буруджиева"}
{"url": "https://www.novinite.bg/articles/172944/Trikratnata-shampionka-Dejzi-Lang-podkrepi-bratya-Pulevi", "text": "\r\n\r\n \r\n\"За мен беше много приятно да подкрепя братя Пулеви в най- популярната боксова зала Wild card на cветовоизвестния треньор Фреди Роач. По време на тренировката в залата присъстваха и много български деца, които взеха участие в откритата тренировка по бокс преди мача на Пулеви\", коментира световната шампионка, която от години живее в Щатите.\r\n \r\n Димитър Маринов.   ", "date": "2019.03.24", "title": "Трикратната шампионка Дейзи Ланг подкрепи братя Пулеви"}
{"url": "https://www.novinite.bg/articles/172934/20-godini-ot-nachaloto-na-bombardirovkite-na-NATO-nad-bivsha-Yugoslaviya", "text": "Днес се навършват точно 20 години от началото на бомбардировките на НАТО срещу бивша Югославия. Алиансът предприе военната кампания без съгласието на ООН, за да спре конфликта между сръбските сили на Слободан Милошевич и албанските сепаратисти в Косово.До бомбардировките на НАТО срещу Сърбия, продължили 11 седмици, се стигна на първата година след фактическото начало на конфликта в Косово и след провал на намиране на дипломатическо решение за него.По данни на алианса самолетите му изпълняват 38 000 полета над тогавашна Югославия, 10 000 от които за бомбардировки, като на прицел са военни и инфраструктурни обекти. В някои случаи обаче ракетите попадаха в граждански цели, като броят на убитите цивилни е между 500 и 2500 по различни оценки.Бомбардировките спират, след като на 10 юни 1999 г. Слободан Милошевич изтегля сръбските сили от Косово, където в рамките на бойните действия умират около 13 000 души, повечето албанци.Вчера в Белград хиляди протестиращи срещу управлението на президента Александър Вучич запалиха свещи за загиналите при бомбардировките на НАТО преди 20 години.", "date": "2019.03.24", "title": "20 години от началото на бомбардировките на НАТО над бивша Югославия"}
