{"url": "https://www.novinite.bg/articles/161262/Berlin-Sreshtata-na-varha-na-ES-nyama-da-reshi-migrantskiya-problem", "text": "Според Берлин срещата на високо равнище на лидерите на страните от Европейския съюз, която ще се проведе следващата седмица, няма да завърши с конкретен план за разрешаване на проблема с мигрантите, който провокира правителствена криза в Германия. Това заяви говорителят на правителството на ФРГ Улрике Демер, предадоха AFP и \"Фокус\".„На срещата на върха на ЕС следващата седмица няма да бъде достигнато решение на мигрантския проблем“, подчерта Демер, като същевременно предположи, че ще бъдат постигнати двустранни, тристранни и многостранни споразумения за преодоляване на проблема. В неделя председателят на Европейската комисия Жан-Клод Юнкер ще бъде домакин на извънредната среща на върха, свикана до голяма степен заради вътрешната политическа криза в Германия, която възникна заради спора между партиите от Съюза (ХДС/ХСС) за бъдещата политика в областта на убежището. Очаква се на мини-срещата в Брюксел да присъстват лидери на Германия, Италия, Гърция, Франция, Малта, Испания, България, Австрия, Нидерландия и Белгия.", "date": "2018.06.22", "title": "Берлин: Срещата на върха на ЕС няма да реши мигрантския проблем"}
{"url": "https://www.novinite.bg/articles/161248/Joga-na-zvuka-sabra-mnogo-pochitateli-v-Sofiya", "text": "Един уникален концерт изпълни зала \"България\" с хора от всички поколения. Въпреки огромния интерес и познания на българите за Индия, за пръв път у нас прозвуча древният индийски класически стил друпат и то представен от световноизвестната група \"Гундеча брадърс\". Час и половина музиката им достигаше до залата, затаила дъх - като молитва, като пречистване, като синхронизиране на човека със света наоколо. Освен в София те ще имат концерти и семинари в Пловдив и във Варна и са тук във връзка със Световния ден на Йога, който се отбелязва в 32 града на България.Това са тримата братя Гундеча от Бопал. В групата са и двама от синовете им. Те не са от потомствено семейство, както е характерно по този край на света. Баща им е професор по право, а майка им традиционна индийска домакиня. Но те са ученици на школата на Дагар от Варанаси на свещената река Ганг, в която вече 19 поколения учители преподават свещеното познание за друпат. Mузиката друпат, наричана още, нада-йога или йога на звука, която активира всички енергийни центрове в тялото на земния човек и го свързва с вселенските вибрации, изправи на крака и препълнената зала България. Братята Гундеча са обиколили света, но за пръв път са на Балканите. И може би неслучайно в България.", "date": "2018.06.22", "title": "Йога на звука събра много почитатели в София"}
{"url": "https://www.novinite.bg/articles/161249/V-zooparka-pristigna-kamilata-Lemi", "text": "Нов екзотичен обитател има в столичния зоопарк. Двугърбата камила Леми пристигна от унгарския зоопарк \"Веспрем\" по линията на международния зоопраков обмен.Тя ще живее в общо смесено местообитание с камилата Пешо и стадо камерунски мини кози на площ от 1000 кв.м, съобщи БНТ.Настаняването на животните в местообитания е модерен начин на отглеждането им в зоопарковете, който им предоставя условия на живот, максимално близки до тези в естествената им среда.Към момента в Столичния зоопарк има обособени още две смесени местообитания – експозицията на тревопасните животни, в която заедно живеят ръждиви кенгура и патагонски мари и Езерото за водоплаващи птици, в което съжителстват екземпляри от различни видове водоплаващи птици - поен лебед, ням лебед, черен лебед, лебедоподобна гъска, белобуза гъска, розов пеликан, зеленоглава патица и други.Плановете за развитие на Столичния зоопарк са насочени към планиране и групиране на животните в местообитания по географски райони.", "date": "2018.06.22", "title": "В зоопарка пристигна камилата Леми"}
{"url": "https://www.novinite.bg/articles/161251/Iskat-osvobojdavane-na-trotoarite-v-Sofiya-ot-parkiranite-koli", "text": "Започва нова инициатива на неправителствената организация \"Спаси София\" за освобождаване на софийските тротоари от паркирани автомобили. Първоначалният фокус ще бъде върху институции със служебни абонаменти. Първото внесено предложение е за премахване на паркоместата пред Столичната община. От \"Спаси София\" смятат, че служебните абонаменти, разположени върху тротоарите на столицата, ползвани от редица държавни и общински институции, трябва незабавно да бъдат премахнати. “По този начин, ще бъде показано уважение към най-уязвимите, ще се мотивират хората да изберат по-екологични форми на градска мобилност и ще се даде принос за това София да изглежда по-малко като ориенталска паланка”, заявява Андрей Зографски от организацията.Тротоарите са част от пътната инфраструктура, предназначена само и единствено за пешеходците. Те трябва да гарантират безопасното и удобно придвижване на всички в градската среда и затова трябва да са проходими, достатъчно широки, без препятствия и да имат равна и качествена настилка. “Това е теорията, от която софийската практика сериозно се различава. За съжаление, голяма част от тротоарите даже в центъра на София не отговарят на нито един от изброените параметри”, констатират представителите на организацията. Един от сериозните проблеми, които допринасят за това София да е столицата в Европейския съюз с най-лоши тротоари, е позволеното и регламентирано паркиране върху тях. Те често са окупирани от множество хаотично паркирани автомобили, които значително стесняват наличното пространство и принуждават пешеходците да “лавират” между тях или да се движат по пътното платно.“Общината да даде пример и да освободи тротоара на ул. Московска”, настояват от \"Спаси София\". В момента по тротоара намиращ се срещу сградата на Столичната община паркирането заема над половината от наличната площ, оставяйки хората да вървят през тесен и неудобен коридор от разбити плочки и криви колчета. Затова се предлага да бъдат премахнати всички паркоместа по южния тротоар на ул. Московска от паметника на Васил Левски до ул. \"Г. С. Раковски\". Това е самият център на София и граничи с най-важните сгради в града - храм паметника \"Св. Ал. Невски\", църквата \"Св. София\", гробницата на Хонорий и зелени площи с много паметници.“Неприемливо е достъпността до тези значими обекти да е възпрепятствана от непроходими и разбити тротоари. Очакваме зам. кметът по транспорт, г-н Евгени Крусев и директорът на ЦГМ, г-н Христиан Петров, да предприемат необходимите действия за справяне с проблема”, заявява Гергин Борисов.Организацията призовава общинските съветници и високопоставени чиновници да дадат личен пример и да ползват градския транспорт, вместо личните си автомобили. В момента за тяхно удобство Общината е закупила няколко десетки служебни абонамента, разположени не само по тротоара срещу сградата на ул. \"Московска №33\", но и в околните улици и площада пред храм-паметника \"Св. Ал. Невски\".", "date": "2018.06.22", "title": "Искат освобождаване на тротоарите в София от паркираните коли"}
{"url": "https://www.novinite.bg/articles/161258/Zakopchaha-petima-izdirvani-ot-policiyata", "text": "Петима издирвани са задържани вчера при полицейска операция на територията на областта, съобщиха от ОДМВР - София. В хода на проведена през вчерашния ден специализирана полицейска операция по линия „издирвани лица“ на територията на София и Костенец от служители на сектор „Противодействие на криминалната престъпност“ в ОДМВР - София са установени и задържани трима мъже и жена, издирвани във връзка с досъдебно производство на Окръжен следствен отдел при Софийска окръжна прокуратура. Четиримата са предадени на водещия разследването. В същото време от служители на РУ- Ботевград е задържан столичанин, обявен за общодържавно издирване като заподозрян за извършен грабеж от игрална зала в Божурище.", "date": "2018.06.22", "title": "Закопчаха петима издирвани от полицията"}
{"url": "https://www.novinite.bg/articles/161247/Novi-dokazatelstva-po-deloto-za-vzriva-v-Hitrino", "text": "Съприкосновението на изтеклия от цистерната полипропилен с горяща печка на твърдо гориво е причината за взрива в Хитрино на 10 декември 2016 г. Това се доказва от пожаро-техническата експертиза, която беше приета от съда. Експертите са установили по записи от видеокамери часа на взрива и последвалия пожар в селото.28х28 сантиметра е бил пробивът в цистерната, от която е изтекъл 45 тона полипропилен и по-късно се е възпламенил. Това е технологията на детонацията, която обясниха пред съда експертите. Те посочиха, че взривът е станал в стая с горяща печка и описаха последиците – издути навън стени и вдлъбнатина в пода. В таблиците, приложени към експертизата, в която по минути и секунди се обяснява развитието на трагедията, защитата на двамата машинисти откриха несъответствия във времето. Според експертизата взривът е настъпил преди дерайлирането на влака, което те обясниха с техническа грешка. Спор предизвика и посоката и скоростта на вятъра, който е помогнал за разпространението на полипропилена във въздуха. Заради тези разминавания, съдът назначи нова експертиза с въпрос, възможно ли е контактната мрежа да е провокирала процесното събитие.", "date": "2018.06.22", "title": "Нови доказателства по делото за взрива в Хитрино"}
{"url": "https://www.novinite.bg/articles/161252/Roditeli-protestirat-sreshtu-zabranata-za-mineralna-voda-v-detskite-gradini", "text": "Родители от Перник се обявиха срещу забраната да се носят бутилки с минерална вода в детските градини. Един от основните им аргументи е, че за пластмасовите чашки не може да бъде доказано, че са хигиенични и стерилизирани, и няма как пренасянето на зарази и бактерии да бъде предотвратено. Ако всяко дете има шишенце с минерална вода, то знае, че си е само негово и пие от него, обясниха родителите.Казусът коментира и Силвия Младенова, главен експерт от РЗИ - Перник: \"Носенето на минерална вода в пластмасови шишета е масова практика. В законовата наредба изрично е упоменато, че всяко дете трябва да използва индивидуална чашка, която подлежи на термодезинфекция и стерилизация. Не се препоръчва пиенето на определени марки минерални води и ако се използва такава вода, тя не трябва да бъде внесена отвън, от родителите\".Наличието на флуорид в минералната вода трябва да е под 1,5 мг на литър, допълни експертът и обясни, че за качеството на минералната вода отговорност носи фирмата, която има сключен договор с детското заведение.Директорът на градината успокои притеснените родители и заяви, че ще бъдат взети всички необходими мерки за безопасността и здравето на децата.\"РЗИ ни е дало срок до 31 август да предприемем мерки, така че предстои обсъждане с родителите на всяка група. Ще направим поръчка за индивидуална чашка от алпака за всяко дете, за да се предотврати опасността от нараняване със стъклени чаши\", заяви Михаела Ивайлова, директор на детска градина \"Калина Малина\" - Перник.", "date": "2018.06.22", "title": "Родители протестират срещу забраната за минерална вода в детските градини"}
{"url": "https://www.novinite.bg/articles/161243/Dneven-horoskop-za-petak", "text": "Днес не се чувствате особено сигурни за собствените си перспективи, така че помогнете на някой друг. Може да е с нещо съвсем малко, но те със сигурност ще го оценят. Помогнете на някого да нареди живота си.Отхвърлете всички нови задачи днес, освен ако не са на живот и смърт- способността ви да поддържате постоянна работа е донякъде компроментирана. Добрата новина е, че нещата ще се подредят скоро.Вашите мечти са по-ясни от всякога. Запомнете ги и дайте всичко от себе си, за да започнете да ги осъществявате. Ако не се получава от началото, не се паникьосвайте. Всичко ще бъде наред.Вижте повече на: ", "date": "2018.06.22", "title": "Дневен хороскоп за петък"}
{"url": "https://www.novinite.bg/articles/161257/Svlachishte-zatrudni-dvijenieto-prez-prohoda-Shipka", "text": "Движението през прохода Шипка е затруднено заради свлачища и пропадане на пътното платно. Екипи на пътноподдържащата фирма и АПИ работят на място и отстраняват пораженията.Свлачището, предизвикано от пороен дъжд с градушка, е укрепено, за да се избегне навлизането на още вода и пропадане на други части от пътното платно.Към момента няма опасност от затваряне на движението през прохода Шипка. В участъка то се осъществява в една лента и ще бъде напълновъзстановено до есента.От КАТ и Агенция пътна инфраструктура умоляват водачите да се движат с повишено внимание през прохода.Илия Златев, директор Областно пътно управление Стара Загора: Широчината на пропадането е някъде около 50 см, навлизащо в асфалтовото покритие на пътя.Пропадна банкета,а дължината на самото пропадане е някъде около 70 см. В момента на пропадането веднага беше въведена временна организация със съответните пътни знаци. Движението се осъществява в този участък,който е с дължина около 100 м двупосочно в едната пътна лента.", "date": "2018.06.22", "title": "Свлачище затрудни движението през прохода Шипка"}
{"url": "https://www.novinite.bg/articles/161263/Izbyagaliyat-zatvornik-nyamal-pomagach", "text": "Затворникът Борис Ангелов Иванов, който избяга от обект където работел край Ловеч, не е имал помагач, съобщава24 часа\". \"Това, което се вижда на записа на охранителна камера всъщност е друг затворник, който тича след Иванов, за да го спре\", уточнили от прокуратурата. Полицията продължава да издирва избягалия затворник Борис Иванов. В парламента вътрешният министър Валентин Радев обясни какви мерки са предприети в търсенето на беглеца, в което се включи и хеликоптер. Министърът заяви, че е оптимист по случая.Вчера Иванов избяга от обект, където работел. Затворникът е излежавал присъда в общежитие от открит тип към затвора в Ловеч. Полицията призовава гражданите, които го забележат или имат информация за него, да се обадят на телефон 112 или да сигнализират в полицейските управления, като анонимността им е гарантирана.Беглецът излежавал 13-годишна присъда за блудство и кражби, постановена през 2011 година. В началото на месеца бил преместен в общежитие от открит тип, тъй като изтърпял над половината от наказанието си, а вчера избяга от обекта, на който работел като чистач. Зам.-министърът на правосъдието Николай Проданов обясни, че преместването в общежитието от открит тип е било направено според законовите норми. Междувременно полицията започна издирване на беглеца и апелира хората, които имат информация за него, да подават сигнали на телефон 112 или в поделенията на МВР в страната. Борис Иванов е на 48 години, среден на ръст, с кафяви очи и къса, черна коса. Той е с нормално телосложение,  продълговато, леко мургаво лице, правилен нос, високо чело, а на врата си има татус – червена целувка.Министърът на вътрешните работи Валентин Радев каза, че се полагат усилия Иванов да бъде задържан - проверяват се адресите на хора от близкото обкръжение на беглеца, извършват се проверки на железопътния и автобусния транспорт в страната.", "date": "2018.06.22", "title": "Избягалият затворник нямал помагач"}
{"url": "https://www.novinite.bg/articles/161246/Izbyagaliyat-zatvornik-Boris-Ivanov-e-imal-sauchastnik", "text": "Осъденият за блудство Борис Ангелов Иванов, който вчера избяга от външен обект, е имал съучастник. Това става ясно от запис на охранителна камера, които показа bTV.Вчера мъжът, който излежава присъдата си в общежитие към Ловешкия затвор, се „отклони” от работата си в халета близо до главния път Ловеч - Троян.Според първоначалната информация след около два часа работа той тръгнал да бяга, а останалите затворници на обекта опитали да го спрат. Кадрите обаче показват, че малко след това Иванов и неустановен още мъж пресичат жп линията на 50 м от работното място. Двамата продължават да се движат към главния път Ловеч - Троян, където вероятно ги е чакал автомобил.Издирването продължава и днес, в акцията участва и хеликоптер. Избягалият Борис Иванов излежава 13-годишна присъда за блудство и други престъпления. От няколко дни бил преместен в затворническо общежитие. Мъжът е на 48 години, среден на ръст, с кафяви очи и къса, черна коса. Борис Иванов е с нормално телосложение, продълговато, леко мургаво лице, правилен нос, високо чело. На врата си има татуировка - червена целувка.", "date": "2018.06.22", "title": "Избягалият затворник Борис Иванов е имал съучастник"}
{"url": "https://www.novinite.bg/articles/161242/Radev-Istoricheskoto-pomirenie-na-Balkanite-tryabva-da-se-realizira-v-imeto-na-obshtoto-evropejsko-badeshte-na-nashiya-region", "text": "Историческото помирение, върху което е изградена единна Европа, трябва да намери своето място и на Балканите. Отстояването на европейската перспектива в региона изисква смелост, конструктивност, загърбване на езика на омразата, установяване на трайно добросъседство и зачитане на правата на националните малцинства.  Това заяви държавният глава Румен Радев на съвместна пресконференция с президента на Република Сърбия Александър Вучич в Белград . Държавният глава Румен Радев е на двудневно официално посещение в Република Сърбия по покана на своя колега Александър Вучич. Европейската интеграция на Сърбия, двустранното сътрудничество и повишаването на стандарта на живот на българското национално малцинство в страната бяха водещите теми на срещата на двамата президенти. “Днес в отношенията между България и Сърбия позитивните процеси доминират и сме решени тази тенденция да стане необратима. Езикът на омразата и разединението на Балканите трябва да останат в миналото, а на тяхно място да дойдат помирението и сътрудничеството”, заяви българският държавен глава. Той определи изграждането на добросъседски отношения в региона като исторически шанс, който ще гарантира европейската интеграция на Балканите и ще покаже, че уроците от миналото са научени. Румен Радев изрази готовността на страната ни да продължи да оказва подкрепа на Сърбия за постигане на членство в ЕС. “Европейската перспектива на Сърбия беше водеща тема на нашата среща и занапред Сърбия може да разчита на нашата подкрепа - да работим заедно за перспективата на Балканите в Европейския съюз. Само така можем да имаме истинска стабилност и просперитет”, обърна се президентът към Александър Вучич. По думите на българския президент времевата рамка за присъединяване на Сърбия към ЕС, зададена от Европейската комисия до 2025 година, е амбициозна, но постижима цел, която изисква солидна мобилизация и воля за реформи в областта на политическия, икономическия и обществения живот на страната. Двамата президенти изразиха удовлетворението си от ръста в стокообмена между двете страни, който надхвърля 1 млрд. евро годишно, и от увеличаващия се обмен в сферата на туризма. На съвместната пресконференция на двамата президенти беше подчертано и значението на общите инфраструктурни проекти, които свързват България и Сърбия - завършването на автомагистралата между Белград и София, електрификацията на железопътната линия Ниш-Димитровград-София, изграждането на газов интерконектор. “Когато говорим за свързаност, трябва да прилагаме всеобхватен подход”, заяви държавният глава Румен Радев и призова за по-активна работа в сферата на речния туризъм и търговия и активизиране на работата по съвместните проекти за трансгранично сътрудничество. Румен Радев определи включването на Сърбия в общото въздушно пространство на Европа като ключов общ приоритет. “Официална покана към Сърбия да се присъедини към Функционалния блок въздушно пространство беше отправена от България и Румъния - важна цел, която е в синхрон със стратегическите интереси на нашите страни от гледна точка на безопасността и ефективността на въздушния транспорт и интеграцията на Република Сърбия в ЕС”, заяви българският президент. Румен Радев призова и за създаването на нов гранично-контролен пропускателен пункт на границата между България и Сърбия. През втория ден на визитата президентът Румен Радев заедно със сръбския си колега ще проведе първа по рода си съвместна среща с представители на българското национално малцинство в Димитровград. “Очакваме нашето национално малцинство да усети силната подкрепа на сръбската държава и позитивните промени в сръбското законодателство за малцинствата да донесат реални промени в ежедневието на нашите сънародници”, заяви Румен Радев и призова за конструктивен диалог и конкретни действия за подобряване на достъпа на българското малцинство до здравеопазване. Обсъдена беше и възможността за подобряване на сътрудничеството между двете държави в сферата на образованието, както и по отношение на обучението на български език за сънародниците ни в Сърбия. Изразена беше взаимна готовност за подписването на конкретни спогодби, които да регламентират сътрудничеството в тези сфери. Президентът Александър Вучич потвърди и готовността на сръбската страна да предприеме практически действия за развитието на трансграничния регион и да осигури финансиране на медии на роден език за българското малцинство. Сръбският държавен глава отбеляза отличния двустранен диалог между България и Сърбия, който дава практически резултати в търговския обмен и ръста в туризма. “Тези постижения са особено важни, защото правят нашите два народа все по-близки. От огромно значение за нас е да гледаме към бъдещето, а не към миналото, да почитаме заедно своите загинали герои и да отворим нова страница”, каза още държавният глава Александър Вучич. По-рано през деня държавният глава беше посрещнат с официална церемония пред Палата Сърбия от своя колега Александър Вучич в столицата Белград. През първия ден на посещението си българският държавен глава проведе срещи и с министър-председателя на Сърбия Ана Бърнабич и с председателя на Народната скупщина Мая Гойкович. Румен Радев също ще поднесе венец на Паметника на незнайния воин в местността Авала в Белград. През втория ден на посещението двамата държавни глави ще поднесат венци на паметника на загиналите български и сръбски воини през Сръбско-българската война от 1885 г. на Нешков връх.     В състава на официалната делегация на държавния глава Румен Радев в Република Сърбия участват ректорът на Софийския университет “Св. Климент Охридски” проф. Анастас Герджиков, началникът на Военномедицинска академия бриг. ген. проф. д-р Венцислав Мутафчийски и генералният директор на ДП РВД Георги Пеев, които ще проведат разговори със свои сръбски колеги в Белград.", "date": "2018.06.22", "title": "Радев: Историческото помирение на Балканите трябва да се реализира в името на общото европейско бъдеще на нашия регион"}
{"url": "https://www.novinite.bg/articles/161250/Ministar-Karanikolov-Ikonomicheskiyat-rastej-v-Balgariya-e-nad-sredniya-za-Evropejskiya-Sayuz", "text": "През първото тримесечие на годишна база данните показват нарастване на равнището на БВП в България с 3.6%, при 2.4% за ЕС. Това заяви министърът на икономиката Емил Караниколов в изказването си на Първия Пловдивски икономически форум. Министър Караниколов посочи, че се работи за подкрепа на растежа и поддържане на положителния тренд, като позитивни сигнали за това дават ръста на брутния вътрешен продукт, на търговията и на бруто капиталообразуване на основен капитал. По думите му през първото тримесечие на 2018 г. Бруто образуването на основен капитал, като в тази статистика се включват всички инвестиции – чужди и вътрешни, нараства със 7% и за този период те са на стойност 4.4 млрд.лв. Икономическият министър подчерта още, че през май 2018 г. бизнес климатът в страната продължава да се подобрява, като общият показател се повишава с 2.1 пункта спрямо април и достига нов дългосрочен максимум от 2009 г. насам. „Привличането на инвестиции е основен приоритет в работата на министерство на икономиката, за да запазим растежа. Важни за нас са проектите на местни и чужди инвеститори, които създават средна и висока добавена стойност и работни места за квалифицирани специалисти“, подчерта той. Икономическият министър изтъкна, че по време на Българското председателство на Съвета на ЕС е поставен фокус върху основните фактори за развитие на индустрията в Съюза. „Българското председателство изведе темата за европейската индустрия като водеща по време на заседанията на Съвета по конкурентоспособност. Работихме усилено за приемане на Заключения относно стратегията за промишлената политика на ЕС за конкурентоспособност, растеж и иновации“, завърши той. На събитието бе подписан и меморандум за сътрудничество между Българска агенция за инвестиции и Сдружение \"КЛЪСТЕР ТРАКИЯ ИКОНОМИЧЕСКА ЗОНА“. Целта на меморандума е да насърчи инвестициите в България за ускоряване на икономическия растеж и постигане на дългосрочно устойчиво развитие на икономиката, както и да мултиплицира водещия частен опит при структурирането и развитието на „Тракия икономическа зона“ и практическото му прилагане към други инвестиционни зони и региони в България.", "date": "2018.06.22", "title": "Министър Караниколов: Икономическият растеж в България е над средния  за Европейския Съюз"}
{"url": "https://www.novinite.bg/articles/161245/Tir-se-preobarna-na-AM-Trakiya", "text": "Tир се преобърна на автомагистрала „Тракия“ в петък.Инцидентът е станал на 119-ия километър от аутобана, в района на пътен възел „Пловдив – запад” в посока Бургас.Заради катастрофата движението се осъществява само в изпреварващата лента и се регулира от Пътна полиция.  ", "date": "2018.06.22", "title": "Тир се преобърна на АМ „Тракия”"}
{"url": "https://www.novinite.bg/articles/161254/Ninova-Da-izbegnem-prevrashtaneto-na-nashata-strana-i-na-Balkanite-v-ogromen-bejanski-lager", "text": "Днес поставяме на вашето внимание най-горещата тема в Европа в момента, която ще има последици, и то дългосрочни, и за България. Както вече знаете, Европа отново е пред миграционна криза. Европа се раздира от противоречия. Европейските лидери са на коренно различни мнения. В тази ситуация, на 28.06.2018 г. предстои среща на върха, която ще се проведе в следната бурна и тежка за всички ни ситуация. Първо Италия и Малта на 11.06.2018г. забраниха на хуманитарен плавателен съд с 600 мигранти да се доближи до техните брегове. Второ, австрийският канцлер Курц обяви създаване на „Ос на желаещите“ за борба с нелегалната миграция, за която се разбраха вътрешните министри на Австрия, Германия и Дания. Трето- това породи остро противоречие и противопоставяне в Германия между вътрешния министър Зеехофер и канцлера Меркел и доведе до политическа криза в германското правителство. Вътрешния министър Зеехофер заяви: „Не мога да работя повече с тази жена“. „Тази жена“ е г-жа Меркел. Той поставя ултиматум от 2 седмици да реши въпроса или ще нареди затваряне на границите и връщане на мигрантите. В безизходица от тези обстоятелства, председателят на ЕК Жан-Клод Юнкер свиква тази неделя неформална среща за даването на убежище на заинтересованите страни и България е една от тях. Тук дойде нова изненада от вчера. Вишеградската четворка заявиха, че ще бойкотират срещата на г-н Юнкер в неделя и я обявиха за неприемлива. Г-н Орбан обяви тази среща за, цитирам: „против нормалните обичаи в ЕС“. Президентът Тръмп оцени ситуацията така: „В цяла Европа направиха голяма грешка, приемайки милиони хора, които са променили толкова силно и рязко културата й. Не искам това, което се случва с миграцията в Европа, да се случи и у нас“. В тази сложна ситуация, идва въпросът, какви са възможностите за решение и как ще запазим националния интерес на България. Засега публично е оповестено едно възможно решение, то идва от Германия - да се подпишат двустранни споразумения с държави като България, Гърция, Италия, подобно на това ЕС-Турция, а то е – пари срещу приемане на мигранти. Г-жа Меркел даже каза: „Може да предложим на други държави членки на ЕС финансова помощ, ако те се съгласят да приемат обратно мигранти“. Ето това е въпросът на въпросите, уважаеми колеги и българи: С какво решение отива премиерът на България на тази среща? Има ли решение на МС? Уважаеми коалиционни партньори, вас някой пита ли ви, каква е позицията на вашата коалиция и с какво послание изпращате г-н Борисов там? Уважаеми депутати, десетина на брой от ГЕРБ, вас някой пита ли ви, вашето правителство пита ли ви? А онези 1 млн. българи, които гласуваха за вас, питахте ли ги? Някой изобщо в залата знае ли г-н Борисов какво ще заяви на тази среща за България и българския национален интерес? Ще послуша ли г-н Борисов канцлера Меркел за пореден път и ще постави ли България пред ситуация да приеме мигранти, минали за пръв път през нашите граници, по официална информация на Агенцията за бежанци, 50 хиляди? Вярна ли е информацията, питаме. И ако не е- да дойде някой да я опровергае, че на срещата на върха в София лидерите на страните-членки са обсъждали възможностите за откриване на бежански лагери в държавите от Балканските региони. Това го пишат във френския вестник „Льо Монд“ и източниците твърдят следното- идеята била предложена от Дания и Австрия, датският премиер заявил, че е в контакт с други европейски лидери и е оптимист за проекта. Това се е случило на срещата на върха в София на 17.05.2018г. между 28 страни-членки и 5 държави от Западните Балкани. Вярно ли е това, господа управляващи? Искаме ние и българският народ да знаем- имало ли е такъв разговор и Има ли опасност Балканите да се превърнат в бежански лагер, защото ние от тази среща видяхме само разходката по „Моста на влюбените“ и нищо друго? Вчера г-н Борисов направи две интересни и малко странни изказвания. Първо: „Защо БСП казват, че сме вредни, като аз се разбрах с Ердоган и спрях мигрантите“. Трябва да отдадем заслуженото и на самочувствието, и на усилията на г-н Борисов. Добре че е скромен, както той казва, и не се хвали с успехите си, но нека и да припомним, че това споразумение не го сключи България и г-н Борисов. През 2016 г. ЕС и Турция сключиха споразумение -Турия да задържа мигрантите, а Европа да й плати 6 млрд. евро. Но вчера имаше едно друго, подгряващо изказване от г-н Борисов: „На БСП им спират всички фондове“, което е лъжа, но защо му е след 10 години да повтаря едно и също- „а на нас ни ги пускат и сега ще получим 8% повече пари от предходния програмен период“. Въпрос, колеги управляващи: по коя програма са тези 8% повече и имат ли нещо общо с темата миграция, мигранти и интеграция на мигранти. Въпроси и тъй като г-н Борисов не уважава българския парламент, те остават без отговори. Защото в България, уважаеми български граждани, нещата стоят така: правителството на Борисов прие национална стратегия в областта на миграцията, убежището и интеграцията 2015г. - 2020 г. - официален документ. Той започва така: Увод: В основата на настоящия документ стои разбирането на феномена миграция като източник на работна сила, необходима за националната ни икономика. Цел на стратегията е превръщане на миграцията и мобилността в позитивни фактори за развитие в икономическия и демографски план за България. Има много мерки. Лицата имат право на здравно осигуряване, достъп до социални услуги, образование и жилище, но не в лагери, уважаеми българи. Имат го по следния начин: След приключване на участието в националната програма, получилите закрила могат да се установят, където пожелаят в страната. Призовавам ви да мислим непартийно, а държавнически в този случай. Вече всички големи лидери на континента признават, че Европа сгреши като отвори вратите, не само за бежанците от войната в Сирия, а за икономически бежанци, такива по повод екологични проблеми и т.н. Всички казват сгрешихме, трябва тази грешка да се поправи. В основата на тази политика стоеше г-жа Меркел, и днес тя е подложена на огромен натиск и критика от колегите си. Европа се променя и така трябва, иначе ще я загубим, ако продължаваме по същия начин. Ние искаме Европа единна и здрава, съюз между силни държави. Правителството на Бойко Борисов досега сляпо следваше политиката на Меркел, срещу което получавахте подкрепя от нея и го представяхте като проевропейско поведение. . И сега ли, уважаеми, ще я следвате сляпо или ще намерите сили да се противопоставите, да защитите националния интерес на България, народа си и сигурността ни. никой няма представа какво ще се случи на срещата на върха, каква позиция ще изрази нашият премиер. Ако се съгласи на споразумение- пари срещу изпращане от Европа обратно в България на мигранти, ние ще се противопоставим категорично. Ние сме се противопоставяли дори на партиите от нашето политическо семейство и сме понасяли много негативи и много удари, но сме спокойни, че сме защитили България и националния си интерес, защото алтернатива има. Борисов не желае да информира парламента и българите- каква позиция ще заеме. Ние ще направим обратното. Информираме Народното събрание и българските граждани - нашите сънародници, а след това, с писма и разговори, които ще проведем, нашата позиция ще бъде представена пред: лидерите на партиите от Вишеградската четворка, с които подписахме обща декларация за обмяна на позиции и излизане на общи такива, на г-н Ципрас, който участваше във всички форуми на ПЕС, на г-н Педро Санчес- новия министър-председател на Испания, г-н Коща министър-председател на Португалия, еврокомисари и лидери от нашето политическо семейство. Сигурно ще кажете- защо опозицията прави това, никога не е било. Защото става въпрос за България, за българския национален интерес и за спасяването на Европа. Винаги сме имали ясна позиция, още от 2013 г. и до ден днешен, и тя ще бъде изразена пред народа ни и пред европейските лидери. Първо- вие казвате, че трябва да осигурим работна ръка чрез бежанци. Всички в годините на прехода направихме грешки, с които изгонихме наши сънародници навън. Ние казваме- да не ги заменяме с бежанци, да направим всичко възможно да ги върнем обратно. Пак заради грешки на всички се топим и сме в демографска катастрофа. Вие казвате, ще поканим бежанци да ни решат демографските проблеми и да ни правят деца. Ние казваме- дайте да предприемем мерки за българските семейства, българските млади хора, за да раждат и отглеждат децата си в България. Имаме решение още от 2013 г. на нашия Национален съвет по тази тема, както и изразена позиция в европарламента от същата година. Най-главната цел е да избегнем превръщането на нашата страна и на Балканите в огромен бежански лагер, своеобразна буферна зона между зоните на конфликт и Шенгенската зона. България трябва да защити своите национални интереси в общата политика за справяне с бежанската криза, а те са: вместо пари за интеграция, пари за връщането на нелегалните мигранти от където са дошли. Нека се отнесем сериозно, като българи,а не като партийци, защото ако днес мълчим, утре ще е късно за българските семейства, българските деца, нашите изконни ценности и за България.", "date": "2018.06.22", "title": "Нинова: Да избегнем превръщането на нашата страна и на Балканите в огромен бежански лагер"}
{"url": "https://www.novinite.bg/articles/161244/Cacarov-Antiteroristichnoto-ni-zakonodatelstvo-otgovarya-na-savremennite-standarti", "text": "България разполага със законодателство срещу тероризма и финансирането му, което отговаря на съвременните изисквания и стандарти в тази област. Това каза главният прокурор Сотир Цацаров, предаде БГНЕС.Цацаров взе участие в конференция на тема „Борба срещу финансирането на тероризма – от законодателство към практика“, където политици, магистрати и експерти в тази област обсъждаха мерки за справяне с този проблем.Главният прокурор припомни, че много от правните норми в антитерористичните закони на страната ни са приети с множество спорове и дискусии, а дори и с остри критики в пленарна зала за нарушаване на човешките права.„Според мен времето доказа, че сме на прав път. Днес тези конюнктурни слова са забравени. В същото време, за добро или лошо, както прокурорите от Специализираната прокуратура, така и съдиите от Специализирания съд придобиха не малък практически опит при дела с такъв предмет“, смята Цацаров.Според него за справянето с финансирането на това престъпление европейските държави се нуждаят от качеството ново ниво на международно сътрудничество.„Това включва информационен обмен, полицейско сътрудничество, сътрудничество между разузнавателните служби и охранителните органи, работещи международноправни инструменти са събиране на доказателства, включително блокиране на финансови активи“, подчерта главният прокурор.Цацаров допълни, че според него финансирането на тероризма не познава граници – междудържавни и между националните правни системи, а това прави необходимостта от междудържавно сътрудничество още по голяма.Дискусията бе открита от председателя на парламента Цвета Караянчева.„Наблюдаваме промяна на вида и структурите на терористичните групи, което доведе до промяна на терористичните актове и начина на тяхното финансиране. Така, от мащабния акт, чиято подготовка струва 400-500 хил. евро, като тези от 11 септември, в момента повечето атаки са под 20 хил. евро. Методите на финансиране включват самофинансиране или набиране на средства с цел пътуване до конфликтни зони и участие в обучение за извършване на терористични актове“, заяви Караянчева.Тя допълни, че много голяма промяна са претърпели самите методи на финансиране на терористичната дейност, които вече преминават не през традиционната банкова система, а през множество други субекти, сред които казина, онлайн игрални платформи, доставчици на виртуални валути и др.Изказване в рамките на форума направи и председателят на парламентарната Комисия по вътрешна сигурност и обществен ред Цветан Цветанов.Пред експертите той изведе на преден план необходимостта от обединение на всички политически сили по темата „сигурност“, както и провеждането на общи политики между ЕС и националните парламенти. Цветанов припомни за приетият в България специален Закон за тероризма през месец март 2016 година, който беше гласуван след мащабна обществена дискусия, с участието на много български и чуждестранни експерти.„Това да де възможност да отпаднат всякакви съмнения за това, че законодателството би нарушило човешки права“, аргументира се той.За финансирането на тероризма и организираната престъпност като проблеми, които застрашават националната сигурност, говори председателят на парламентарната група на ДПС Мустафа Карадайъ. Според него те застрашават стабилността и сигурността на съюзите, в които членуваме, а по тези проблеми трябва да се работи както на национално равнище, така и на равнището на Европейския съюз.„Действащото в България законодателство – Закон за мерките срещу изпирането на пари, Закон за мерките срещу финансирането на тероризма, както и отделните разпоредби на други подзаконови нормативни актове в тази област, е пряк резултат от транспонирането на европейските директиви“, подчерта припомни Карадайъ.Специален гост на конференцията бе Натали Гризбек, председател на Специалната комисия по тероризма в Европейския парламент. ", "date": "2018.06.22", "title": "Цацаров: Антитерористичното ни законодателство отговаря на съвременните стандарти"}
{"url": "https://www.novinite.bg/articles/161259/Avstriya-oceni-visoko-postignatoto-v-oblastta-na-okolnata-sreda-po-vreme-na-Balgarskoto-predsedatelstvo", "text": "Министърът на околната среда и водите Нено Димов се срещна с Елизабет Кьостингер, федерален министър на устойчивото развитие и туризма на Австрия. Целта на двустранната срещата, проведена днес във Виена, беше запознаване с извършената работа по време на Българското председателство. Министър Димов запозна Елизабет Кьостингер с преговорите по проектите на законодателни актове в областта на кръговата икономика, питейните води и емисиите от СО2 от нови коли и ванове. Тя поздрави колегата си за успешно проведеното Председателство, като особен акцент беше поставен върху проведения Форум за екоиновации за качеството на въздуха през февруари в София. Министър Кьостингер подчерта, че важността на темата за качеството на въздуха е намерила отзвук не само на европейско ниво, като работата по нея следва да продължи и занапред. Особено значение за Австрийско председателство ще бъде провеждането на два политически дебата на предстоящия на 25 юни Съвет на ЕС по околна среда, а именно - по въпросите за качеството на питейните води и за намаляването на емисиите от СО2 от нови коли и ванове.", "date": "2018.06.22", "title": "Австрия оцени високо постигнатото в областта на околната среда по  време на Българското председателство"}
{"url": "https://www.novinite.bg/articles/161241/Dnes-vremeto-shte-e-slanchevo", "text": "Преди обяд и около обяд, ще преобладава време с незначителна до променлива облачност. След обяд и вечерта от запад на изток облачността ще се увеличи. Ще превали дъжд придружен от гръмотевици. През по-голямата част от деня ще духа слаб вятър без определена посока, на моменти ще бъде тихо. Късно след обяд вятърът ще се усили от запад. Максималните температури ще бъдат между 28° и 31°.Атмосферното налягане, през по-голямата част от деня, ще се понижава, вечерта и през нощта срещу събота ще се повишава .Над западните и централните части на Стара планина, през по-голямата част от деня, ще има променлива облачност. След обяд облачността ще се увеличи и от запад на изток ще превали дъжд, придружен от гръмотевици. Ще духа умерен до силен вятър от северозапад. Максималните температури на 1200 м. ще бъдат около 19°. На 2000 м. – максималните температури ще бъдат около 13°.В събота ще преобладава време с променлива облачност с временни увеличения. След обяд от запад на изток облачността ще намалее до ясно. През деня ще духа слаб до умерен вятър от запад. Минималните температури ще бъдат между 12° и 15°. Максималните температури ще бъдат между 21° и 24°.", "date": "2018.06.22", "title": "Днес времето ще е слънчево"}
{"url": "https://www.novinite.bg/articles/161256/Borisov-v-NS-potvardi-poziciyata-si-za-zatvaryane-na-vanshnite-granici-na-ES", "text": "Премиерът Бойко Борисов потвърди позицията си за затваряне на външните граници на ЕС. Министър-председателят пристигна извънредно в Народното събрание, за да даде отговори на левицата каква е позицията му за предстояща среща на лидери от ЕСза миграцията.  Затваряне външните граници на ЕС, гарантиране на външните граници, изнесени центрове за сигурност извън ЕС, а за мигрантите в ЕС - центрове от закрит тип. Премиерът Бойко Борисов обясни на БСП каква ще е позицията на страната ни в неделя на извънредната работна среща в Брюксел, свикана от председателя на Европейската комисия Жан-Клод Юнкер по мигрантската тема. На нея са поканени представители от няколко държави от ЕС, сред които и България.\"Първа точка на това, което винаги съм защитавал, е незабавно спиране, затваряне на външните граници на целия ЕС. Той не е само Гърция, България и Италия. Той е Испания, а и от север влизат. Да се инвестира колкото трябва в кораби, граничари, ФРОНТЕКС, ако трябва, да се направи обща \"Гранична полиция\", каза премиерът.Втората крачка, след осигуряването на границите, според министър-председателя, трябва да бъде разделянето на мигрантите на две групи - икономически мигранти и бягащи от войната, за които Европа да се погрижи, докато конфликтите в техните държави приключат, след което да се върнат обратно по домовете си.Ще настоявам за максимален толеранс и разум. Мисля в неделя да не подписваме нищо, да го кажа като позиция, съобщи за намеренията си Борисов на депутатите. И обеща другата седмица отново да информира парламента за резултатите от срещата в Брюксел.\"И надали има политик, който може да каже \"Дайте ми 1000-2000-3000 души\" пък, ако ще и милиарди да дават за тях\", по повод въпрос на Нинова дали България би се съгласила да прибере мигранти срещу пари от Европа. \"Трудно можем да ги интегрираме и трудно бихме могли да ги приемем. И затова решенията, които предлагам, са в полза на България, решават и проблемите на другите държави\", каза премиерът.Да не плашим населението по тази тема и в същото време да бъдем единни, призова премиерът политиците.", "date": "2018.06.22", "title": "Борисов в НС, потвърди позицията си за затваряне на външните граници на ЕС"}
{"url": "https://www.novinite.bg/articles/161260/Eva-Majdel-Po-dobra-zashtitata-na-potrebitelite-ot-nezakonni-biznes-praktiki", "text": "„Разкриването на нарушения на Европейското право на конкуренция зависи до голяма степен от силни и независими органи за защита на конкуренцията във всяка държава. Точно това е целта на предложената директива, за която бях докладчик в комисията за Вътрешен пазар не ЕП.“ Това заяви българският евродепутат Ева Майдел (ГЕРБ/ЕНП) след като на 20 юли 2018г. комитетът на постоянните представители на Съвета на ЕС одобри споразумението за нови мерки за националните власти за защита на конкуренцията. „Поздравявам Българското председателство на Съвета на ЕС за работата им по постигането на бързо съгласие по това досие с Европейския парламент. Новите правила, които ЕС ще въведе, ще засилят взаимодействието между отделните национални власти за защита на конкуренцията. Те ще осигурят и повече независимост при взимането на решения и при налагането на глоби. Надяваме се, че от своя страна това ще защити потребителите от изкуствено високи цени и ще подобри конкурентоспособността на икономиката“ добави Ева Майдел. Преди да влезе в сила финалният текст на директивата трябва да бъде формално приет от Европейския парламент, както и да бъде гласуван в Съвета. Очаква се това да стане през есента на 2018 г. След приемането, държавите членки ще имат две години, за да приведат новите разпоредби в националното си законодателство.", "date": "2018.06.22", "title": "Ева Майдел: По-добра защитата на потребителите от незаконни бизнес практики"}
{"url": "https://www.novinite.bg/articles/161261/Putin-moje-da-se-sreshtne-s-pomoshtnika-po-nacionalna-sigurnost-na-Tramp", "text": "Говорителят на Кремъл Дмитрий Песков не изключи възможността за среща на руския президент Владимир Путин с помощника на президента на САЩ Доналд Тръмп по националната сигурност Джон Болтън, който ще посети Русия идната седмица, предаде .\"Засега не мога да отговоря на вашия въпрос, - каза Песков пред журналисти, запитали го за перспективата за такава среща. - Ако бъде насрочена такава среща, ще направим съответното съобщение\", добави той.Що се отнася дали има напредък по подготовката на лична среща на президентите Путин и Тръмп, според говорителя на Кремъл \"засега няма нищо ново\". Джон Болтън ще бъде на посещение в Лондон и Рим в периода 25-27 юни, след което ще отиде в Москва за консултации по повод евентуална среща между президентите на Русия и САЩ, съобщи в Туитър вчера говорителят на Съвета за национална сигурност при Белия дом Гарет Марки. Делегация на Конгреса на САЩ планира посещение в Русия в края на юни и началото на юли. Тя ще включва както сенатори, така и членове на Камарата на представителите, съобщи пред журналисти във Вашингтон руският посланик там Анатолий Антонов, цитиран от ТАСС. Според него програмата на визитата включва посещения в Москва и Санкт Петербург.Антонов не уточни датите на визитата, нито числения състав на делегацията. Той изрази надежда, че посещението \"ще помогне на американските парламентаристи да се избавят от стереотипите и етикетите, несправедливо прилепвани в САЩ на Русия\". ", "date": "2018.06.22", "title": "Путин може да се срещне с помощника по национална сигурност на Тръмп"}
{"url": "https://www.novinite.bg/articles/161264/Burya-nad-Sofiya", "text": "Буря се разрази в София около 15 часа. Силен дъжд, придружен с гръмотевици, се изсипа над столицата. Както и прогнозираха синоптиците, температурите паднаха, а до вечерта се очаква вятърът да се усили.Освен в София \"жълт код\" за опасно време е в сила за областите Видин, Враца, Монтана, Плевен и Ловеч. Там се очакват гръмотевични бури и силен вятър, както и градушки. А в монтанското село Ерден започна отводняването на къщите след пороите снощи, придружени с градушка. На места в селото водата снощи стигна повече от метър. За щастие няма пострадали хора.Пожарникарите успяха да спасят 15-годишно момиче от придошлата вода. Момичето било в дома си, когато водата започнала да нахлува и тя се оказала в капан.", "date": "2018.06.22", "title": "Буря над София"}
{"url": "https://www.novinite.bg/articles/161253/Zatvaryat-nov-uchastak-mejdu-ulicite-Graf-Ignatiev", "text": "На 2 юли се планира да бъде пуснато временно движението на кръстовището на ул. „Граф Игнатиев” и ул. „Денкоглу”, но в същия ден ще бъде затворен участъкът между „Граф Игнатиев” и улица „6-ти септември” за реконструкция на топлофикационната  мрежа преминаваща през кръстовището.Това става ясно след среща на кмета Йорданка Фандъкова и строителите на най-тежкия обект в ремонт в София за тази година. Засега в затворената отсечка до бул. „Витоша” са изградени топлофикационните и водопроводните системи, предстои и възстановяване на комуникациите.В района на площад „Славейков” 90% от работата по релсовия път е завършена, а идната седмица предстои полагането на релсите, съобщиха от Общината.", "date": "2018.06.22", "title": "Затварят нов участък между улиците „Граф Игнатиев”"}
{"url": "https://www.novinite.bg/articles/161255/Ministar-Radev-Veroyatno-ima-propuski-pri-promyanata-na-merkite-na-zatvornika-ot-Lovech", "text": "Вероятно има някакви пропуски в оценката на ръководството на затвора, когато са му променили мерките. Едната от тях е от строг на общ режим, след това от закрит на открит тип през различните години. Това каза вътрешният министър Валентин Радев от парламентарната трибуна за случая с избягалия затворник в Ловеч, предаде Агенция „Фокус“.„За жалост, това е пропуск. Ето признавам една слабост, която сме установили още по случая с Пелов“, заяви той. „Работим по въпроса да направим анализ защо нашият служител, ако присъства на промяната на мярката, няма право на глас“, коментира министърът.Уверявам ви, че правим всичко възможно и продължаваме да го издирваме“, обяви Валентин Радев. „При случаи на отклонение обикновено затворниците са залавяни, буквално нямаме пропуск. И това лице ще бъде заловено, дано не направи някаква беля, докато успеем“, каза още вътрешният министър. ", "date": "2018.06.22", "title": "Министър Радев: Вероятно има пропуски при промяната на мерките на затворника от Ловеч"}
