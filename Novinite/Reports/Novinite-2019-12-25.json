{"url": "https://www.novinite.bg/articles/183988/Pochivna-stanciya-u-nas-primer-za-ruskata-meka-sila-spored-Lavrov", "text": "Почивната база „Камчия“ на българското черноморско крайбрежие може да се превърне в идеалния образец за меката сила на Русия в най-добрия смисъл на тази дума. Въпросът ще бъде разгледан на съвещание на Съвета за сигурност на Руската Федерация с участието на самия президент Владимир Путин. Това заявява руският външен министър Сергей Лавров по време на изслушване в Съвета на Федерацията – горната камара на руския парламент, предаде БГНЕС.На въпрос на руски сенатор дали не е време на базата на „Камчия“ да се създаде руски хуманитарен център за прокарването на руските интереси в Европа, Лавров отговаря:„Проектът „Камчия“ е уникален. Това е идеалният образец за мека сила в най-добрия смисъл на тази дума. Комплексът е място, което се ползваше с голяма популярност сред младите хора и спортистите, сред всички хора, които искаха да развиват контактите между Русия, България и други страни“.Ръководителят на руската дипломация отбелязва, че „в последно време се натрупаха доста негативни тенденции около ситуацията с този комплекс. Редица сгради са затворени. Редица сгради са отдадени под наем, там не е ясна ситуацията със собствеността. Има неплатени данъци и много други натрупали се проблеми“.Лавров посочва, че след визитата на руския премиер Дмитрий Медведев в България през март тази година, външно министерство е подготвило записка за осъществяването на всички споразумения.„В нея особено място е отделено за преодоляване на кризата в този комплекс. Беше предложено и кметството на Москва, и министерството на просветата да разработят вариант за преминаването на собствеността във федерална и да се осигури бюджетно финансиране. Бяха поставени срокове до юни, бяха представени и съответните доклади, но, за съжаление, бюрократичната машина се движи бавно“, отбелязва Лавров.Той съобщава, че въпросът ще бъде разгледан на оперативно съвещание на Съвета за сигурност.„Надявам се, че там с участието на представителите на правителството и на всички ведомства, които могат да съдействат за реализацията на съответната схема, ще можем да стимулираме нейната реализация с помощта на президента“, подчертава Лавров.БГНЕС припомня, че договорът за изграждането на комплекса „Камчия“ е подписан през 2008 г. по време на тройната коалиция, начело с премиер Сергей Станишев. Комплексът е еднолична собственост на правителството на Москва, което по онова време се ръководи от несменяемия московски кмет Юрий Лужков. „Камчия“ е открита на 9 септември 2010 г., само няколко дни по-късно Лужков ще бъде свален от власт.", "date": "2019.12.25", "title": "Почивна станция у нас – пример за руската „мека сила“, според Лавров"}
{"url": "https://www.novinite.bg/articles/183978/Premirat-chestiti-Koleda-na-balgarite", "text": "Министър-председателят Бойко Борисов честити на всички българи Рождество Христово.„Честито Рождество Христово! Днес е време да бъдем заедно с нашите близки. Нека всички да сме здрави, щастливи и с добри сърца“, написа той в профила си в социалната мрежа Фейсбук, предаде БГНЕС.", "date": "2019.12.25", "title": "Премирът честити Коледа на българите"}
{"url": "https://www.novinite.bg/articles/183976/Vremenna-organizaciya-na-dvijenieto-v-centara-na-Sofiya", "text": "Временна забрана за паркиране и престой на пътни превозни средства се въвежда в София, съобщават от Столична община. От шест часа до приключване на богослужението в катедралния храм \"Свети Александър Невски\" се забраняват престоят и паркирането на паркингите около храма, както и в близките участъци от улиците - \"Оборище\", \"Раковски\", \"Московска\" и булевард \"Васил Левски\".Час по-късно влиза в сила и забрана за влизането в тези улици. Забрани за престой и паркиране се въвеждат и заради благотворителния спектакъл \"Българската Коледа\". Те влизат в сила от 12 часа на обяд и се отнасят за региона около Народния театър \"Иван Вазов\". Влизането на съседните улици ще бъде забранено от 19 часа или час преди началото на спектакъла. ", "date": "2019.12.25", "title": "Временна организация на движението в центъра на София"}
{"url": "https://www.novinite.bg/articles/183975/Patriarh-Neofit-Neka-spored-vazmojnostite-si-se-pogrijim-za-stradashti-i-nujdaeshti-se", "text": "В катедралния храм “Св. Александър Невски” Негово светейшество Българският патриарх и Софийски митрополит Неофит оглави празничната служба на Бъдни вечер, предаде репортер на БГНЕС.Бъдни вечер е един от най-важните семейни празници, както и денят преди раждането на Христос.“Да живеем по закона Господен, да се умножават нашите добри дела!”, заяви Негово Светейшество патриархът на влизане в храма и пожела здраве на българите.Нека не само със слово, но и с дела на милосърдие, според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание.В Рождественското послание на Негово Светейшество българският патриарх Неофит, подписано и от всички 14 митрополити, се казва още:„Възлюбени в Господа чеда на светата ни Църква,С неизказана радост и синовно преклонение пред дивния Божи промисъл, в святата нощ на Рождеството отново посрещаме Божия Син, Който се ражда за нас от пречистата утроба на Пресветата Дева. Ражда се и влиза в нашия свят, приел човешката природа, за да я възстанови и да я върне обратно в нейната първоначална чистота, да обнови нашето изгубено богосиновство и „да възкреси падналия образ” (тропар на Предпразненството на Рождество Христово). Да освети човечеството, света и цялото творение с божественото Си присъствие и да засвидетелства по най-категоричен начин Божията жертвена любов към нас. Любов, достигаща дотам, че Бог „отдаде Своя Единороден Син, та всякой, който вярва в Него, да не погине, а да има живот вечен” (Йоан. 3:16).Посрещайки днес Богомладенеца, Който идва, за да ни помири с небесата, ние също ликуваме, заедно с небесното войнство, и казваме: „Слава във висините Богу, и на земята мир, между човеците благоволение!” (Лука. 2:14). Със светлата радост и с удивлението на витлеемските пастири ние също притихваме пред нечуваната вест за Неговото раждане (Лука. 2:8-20) и подражавайки на мъдреците от Изтока, ние също Му се покланяме (Мат. 2:1-12), защото днес се изпълнява древното пророчество за спасението на човешкия род. Славим Го и изповядваме светото Му име, защото с Неговото Рождество за изстрадалия и потънал в грехове свят на нашите праотци започва нова епоха – епоха на светлината и на надеждата, епоха на Божието присъствие сред човеците, в която ние вече не сме сами, защото „с нас е Бог” (Ис. 8:10).В тази епоха живеем и ние днес, и затова от нас Той очаква да бъдем верни Негови изповедници и свидетели в нашия свят, съвременни Негови апостоли и носители на тази божествена светлина, която със Своето въплъщение Той донесе за всички: на светлината, която божественият евангелист свидетелства, че „… в мрака свети, и мракът я не обзе” (Йоан.1:5). А не я обзе и не може да я обземе затова, защото тази светлина извира не от ръкотворен източник, а от Самия Извор на живота, Който от Син Божи днес става и Син Човешки, Богочовек. „Бог става човек, за да може човекът да стане бог” – както казва през четвъртото столетие дивният отец на Църквата свети Атанасий Велики.Нека в нощта на Рождеството всички ние, които сме Христови, сторим място на раждащия се заради нас и за нашето спасение божествен Младенец, като отворим за Него нашите домове и нашите сърца. Нека не само със слово, но и с дела на милосърдие да покажем принадлежността си към Неговата света Църква, като според силите и възможностите си се погрижим сред нас да няма вече страдащи и нуждаещи се, гладни и жадни, не само за храна или питие, а и за топла дума, за най-елементарно човешко внимание. Към това ни призовава не само в тази свята нощ, но и във всички дни от живота ни, християнската ни съвест, това очаква от нас раждащият се днес Господ и Спасител наш Иисус Христос.Отечески приветстваме и поздравяваме с Христовото Рождество всички верни чеда на светата ни Православна църква, в Родината и далеч от нея, като на всички всесърдечно благопожелаваме душевно и телесно здраве, апостолски дух и богоблагословени успехи във всяко богоугодно и доброполезно начинание!Благодатта и мирът на раждащия се днес Богомладенец, и общението в Светия Дух да бъдат с всички нас!Честито Рождество Христово!”.", "date": "2019.12.25", "title": "Патриарх Неофит: Нека според възможностите си се погрижим за страдащи и нуждаещи се!"}
{"url": "https://www.novinite.bg/articles/183997/Apple-s-tajna-razrabotka-za-sobstvena-satelitna-sistema-za-internet", "text": "Apple разполага с „секретен и таен“ екип, който работи по нова сателитна технология, която ще позволи на производителя на iPhone да предава интернет директно на устройства без участието на безжични мрежи, съобщава “Блумбърг“, предаде БГНЕС.Според статията Apple има десетки инженери в областта на авиацията и сателитните мрежи, като целта им е в рамките на пет години да реализират идеята на практика.Това означава, че Apple може също така да използва спътници, за да наблюдава по-точно местоположенията на своите устройства, което би могло да даде възможност за подобрени карти и нови функции.Вече е известно, че Amazon планира да разположи над 3000 спътника през следващите години.През последните месеци Apple започна да наема нови специалисти по софтуер и хардуер, търсейки предимно инженери с опит в проектирането на комуникационно оборудване. Компанията значително увеличи и бюджета си за научни изследвания и разработки, похарчвайки 16 милиарда долара през 2019 г. – с 14% повече, отколкото предходната година. ", "date": "2019.12.25", "title": "Apple с тайна разработка за собствена сателитна система за интернет"}
{"url": "https://www.novinite.bg/articles/183993/Slujiteli-na-NSO-dariha-golyama-suma-za-Balgarskata-Koleda", "text": "Служителите на Националната служба за охрана (НСО) дариха близо 8 500 лева за каузата на „Българската Коледа“, предаде БНТ. Седемнадесетото издание на благотворителната инициатива под егидата на президента Румен Радев си поставя за цел да подпомогне лечението на конкретни деца и да осигури високотехнологична медицинска апаратура за диагностика, лечение и рехабилитация.За поредна година служителите на НСО подкрепят каузата на „Българската Коледа“, като събраните средства спрямо предходното издание на инициативата са с 1300 лв. повече.", "date": "2019.12.25", "title": "Служители на НСО дариха голяма сума за „Българската Коледа“"}
{"url": "https://www.novinite.bg/articles/183979/Prodaljava-tarseneto-kade-izticha-vodata-na-Pernik", "text": "В Перник днес трябва да продължи обследването за загуби по водопреносната мрежа, предаде БНТ. Снощи в \"Стомана Перник\" влязоха полицаи, прокурори, както и министрите на вътрешните работи и на икономиката, за да локализират откъде са големите течове.След среща при премиера Бойко Борисов стана ясно, че се обследва мрежата по Клон 2, където се губят по около 90 литра на секунда. Ще се правят изкопи през около 150-200 метра в участъка, за да се разбере дали има авария, или става въпрос за нерегламентирано отклонение. По време на празниците Перник ще бъде на облекчен воден режим и жителите на града ще имат вода от преди обед до 22:00 часа.  ", "date": "2019.12.25", "title": "Продължава търсенето къде изтича водата на Перник"}
{"url": "https://www.novinite.bg/articles/183970/Oblachno-hladno-na-mesta-i-s-prevalyavaniya", "text": "Днес облачността ще е предимно значителна. Ще има слаби валежи от дъжд, в планините и планинските райони – от сняг. На места там ще се образува снежна покривка. В сутрешните часове и привечер в Западна България и Предбалкана дъждът ще се примесва със сняг. Ще продължи да духа умерен временно и силен северозападен вятър. Максималните температури ще са между 3 и 8 градуса, сочи прогнозата на НИМХ.Атмосферното налягане е по-ниско от средното за месеца и по-късно вечерта ще започне да се повишава.Над планините ще е предимно облачно с валежи от слаб сняг. Ще духа силен до бурен северозападен вятър. Максимална температура на височина 1200 метра около 0 градуса, на 2000 метра – около минус 7.Над Черноморието облачността ще е значителна. Ще духа умерен северозападен вятър. Максимални температури на въздуха: 8-10 градуса. Температура на морската вода е 13-14. Вълнението на морето ще бъде около 2 бала.", "date": "2019.12.25", "title": "Облачно, хладно на места и с превалявания"}
{"url": "https://www.novinite.bg/articles/183985/Kvartal-v-Pernik-ne-samo-na-rejim-no-i-s-negodna-za-piene-voda", "text": "Водата в района на кв. \"Проучване\" и ул. \"Рашо Димитров\" №. 5 в Перник е негодна за пиене, съобщава Регионалната здравна инспекция /РЗИ/, цитирана от Нова ТВ.При микробиологичен анализ в три проби са установени несъответствия по показателите \"колиформи\" и \"ешерихия коли\" /кв. \"Проучване\"/, като в две от тях е констатирано наличие на сулфитредуциращи клостридии /кв. \"Проучване\" и ул. \"Рашо Димитров\" 5/.За резултатите е уведомено ръководството на ВиК дружеството. По разпореждане на РЗИ водоподаването в района на кв.\"Проучване\" е преустановено до възстановяване на качеството на водата. На населението е осигурена питейна вода от цистерна. Извършват се ремонтни дейности от \"ВиК\".След вземане на контролни проби и възстановяване на качеството на водата жителите ще бъдат информирани своевременно, уточнява РЗИ", "date": "2019.12.25", "title": "Квартал в Перник не само на режим, но и с негодна за пиене вода"}
{"url": "https://www.novinite.bg/articles/183992/Patriarh-Neofit-Horata-da-se-radvat-i-da-sledvat-zavetite-na-Spasitelya", "text": "Светъл и пресветъл е денят на Христовото Рождество. Хората да се радват и да следват заветите на Спасителя! Това каза българският патриарх Неофит, преди да отслужи тържествена литургия в катедралата „Свети Александър Невски”, цитиран от БГНЕС.„Да бъдем всички следовници на Иисус Христос, който си отиде заради нас и нашето спасение. Да пазим рождественските обичаи и добрите нрави, за които всички ние се борим и стараем да следваме христовите завети. За много години!”, каза в допълнение патриарх Неофит и отново призова да направим така, че да няма гладни и нещастни хора.На литургията присъства и президентът Румен Радев.Христо Николов е дошъл със семейството си в храма. „Само светли чувства владеят душата ми. Не знам дали помага Бог, но вярата в него, помага. Пожелавам на българите да са живи и здрави и да има по-малко деца, които се нуждаят от лечение”, каза той.Дъщеричката му Виктория Николова е най-щастлива от Коледа, защото е получила мечтаните подаръци.„Мама написа писмото до дядо Коледа. Получих машина за лакиране”, похвали се петгодишното дете.„Пожелавам здраве да има за всички. Да бъдем кротки, смирени, добри и трудолюбиви, но най-много да бъдем добри и да пазим държавата”, призова Велин Велков, според когото нещата не ни се получават, защото проблемът е в самите нас и в сърцата на хората. ", "date": "2019.12.25", "title": "Патриарх Неофит: Хората да се радват и да следват заветите на Спасителя!"}
{"url": "https://www.novinite.bg/articles/183996/Sveshtenik-Rajdaneto-na-Isus-preobarna-choveshkata-istoriya", "text": "Коледа трябва да ни покаже само едно – как да живеем всеки ден. Нека всеки ден да бъде Рождество в нас. Св. Амвросий Медиолански беше казал, че Христос трябва да се роди в нас. Ако постоянно изживяваме това Рождество, мисля, че ще бъдем добрите хора, ония които обичат. Това каза пред БГНЕС отец Ангел от храм „Св. София”.Коледа, по думите на свещеника, е оня дивен ден, който всеки един от нас трябва да изживее. „Тоест в онази нощ се е родил нашият Спасител самият Господ Иисус Христос. Той е приел човешката природа и от тук нататък е станал един от нас. И в същото време той носи цялата божественост, тоест той е напълно човек и напълно Бог. Мисля, че това е най-важното, което трябва да осъзнаем. Бог дойде и донесе добротата на тази земя, донесе своята любов и най-важното даде началото на Спасението, чрез Своето рождение”, заяви отецът. Той добави, че кулминацията ще стане в акта на Неговото възкресение, но чрез Рождеството по плът на нашия Господ Иисус Христос вече имаме надеждата, че от тук нататък можем да придобием вечността.„Хората трябва да изживяват празника, защото в повечето случаи ние винаги го свързваме с някакво пиршество, тоест онова, което гледаме преди всичко са гощавките. Мисля, че изживяването на Литургията, на Коледната служба, защото този ден носи в себе си и мистика и това е най-важното да влезем в тази мистика, в тая интимност на Рождеството, а всичко друго, което носи Коледа в своята празничност, разбира се, е хубаво и него да изживеем”, разказа отец Ангел. Той вярва, че всеки един, който е изживял радостта от това да има своето дете, винаги е свързано с празничност, всички се веселим тогава, когато се появи новият човек. „Даваме новата надежда, радвам се за това, че ето продължил се е родът от тук нататък. До известна степен това е един Рожден ден, който ние празнуваме и като празненство на рождения ден съвсем естествено е да има и тая трапеза, размяната на подаръците, което носи още по-голяма радост. По-страшното е друго, да не свързваме Рождество Христово единствено само с това, че трябва да разменим своите подаръци. Трябва да си спомним онова събитие, което е станало тогава във Витлеем, защото раждането на Христос преобърна историята на човешкия род и това трябва да осъзнаем”, каза още отец Ангел.„Онова, което православният християнин през цялото време в живота си трябва да показва е тая демонстрация на любов. Защото, ако искаш да бъдеш Христов само по този начин можеш да изпълниш да обичаш ближния и разбира се, да обичаш Бога. Тези две заповеди остави накрая Христос и ние сме длъжни точно това да правим. Не защото е Коледа, а от тук нататък да носим в себе си както посланието на празника, така и в бъднините, които престоят именно това – да обичаме един другиго, да бъдем справедливи и отговорни, защото като ли че на нас българите последно време точно това ни липсва. И най-важното да бъдем честни един спрямо друг. А честността винаги стои върху основата на любовта, ако обичаме един другиго, тогава ще бъдем и честни един спрямо друг“, допълни той.Помолихме го да обясни каква е разликата между старостилци и новостилци – християни. Той каза, че какъвто и Миней да отворите, или това е оная богослужебна книга, която показва цялата тая тържественост, подредбата на службата, няма да откриете Миней, където да е написано, че Рождество Христово не е на 25 декември, а е на 7 януари да кажем. „Важното е друго, за нас кога е 25 декември, кога е за другите 25 декември. Това е разликата в дните, а това, че Коледа винаги е на 25 декември това е напълно ясно”, обясни той. Отец Ангел посочи, че става една смесица на календарите. „Тоест, да кажем Русия, поне най-видния пример в това отношение – те са взели този календар и Нова година празнуваме заедно. В същото време, ако сме толкова коректни, тяхната Нова година трябва да бъде след 13 дни. Те имат такъв празник, който го наричат мисля Старый Новый год, тоест тогава, когато отбелязват новата година. Препокриване на светския и църковния календар и от там се получават именно тези разлики. Докато при нас календарът е напълно съобразен, тоест църковният календар е и със светския календар. За нас Васильовден е на 1 януари и това е свързано и с навлизането на новата година“, обясни отецът. ", "date": "2019.12.25", "title": "Свещеник: Раждането на Исус преобърна човешката история"}
{"url": "https://www.novinite.bg/articles/183987/Helikopter-padna-v-Rusiya-16-sa-raneni", "text": "Броят на пострадалите при катастрофата с хеликоптер в Красноярския край в Русия достигна 16 души, съобщиха властите в региона пред РИА „Новости“, предадоха БГНЕС и БНТ.По-рано Министерството на здравеопазването съобщи за 15 ранени. Те са били прегледани и освободени за домашно лечение, само двама са хоспитализирани.В сряда сутринта при излитането си хеликоптер Ми-8 навлезе в снежна буря и се разби в село Байкит в Евенски регион.Според Министерството на извънредните ситуации бурята е повредила опашката и мотора на машината, вследствие на което тя е загубила височина и е паднала.Властите в Русия започнаха разследване на инцидента, и за нарушаване на правилата за безопасност и движение.На борда на разбилия се хеликоптер са били 24 души, - 21 пътника, и трима членове на екипажа.", "date": "2019.12.25", "title": "Хеликоптер падна в Русия, 16 са ранени"}
{"url": "https://www.novinite.bg/articles/183994/Stolichnata-programa-za-in-vitro-zaradva-13-dvojki", "text": "Общо 13 бебета - 9 момчета и 4 момичета, са родени, благодарение на донорската Ин витро програма на Столичната община от 2015 година до момента, предаде БНР.В очакване на благата вест са още няколко семейства от София, които са се нуждаели от процедури с донорски яйцеклетки.Програмата, която подпомага жени с репродуктивни проблеми, се реализира съвместно с организациите \"Майки за донорство\" и \"Искам бебе\".За това време Столичната община е изплатила повече от 160 000 лева, от които над 30 000 лв. – през 2019 г., съобщи пред Радио София с д-р Моника Чеуз, директор на общинската дирекция \"Здравеопазване\".Столичната община има сключени договори за дейности по Ин витро програмата с над 10 лечебни заведения.", "date": "2019.12.25", "title": "Столичната програма за ин витро зарадва 13 двойки"}
{"url": "https://www.novinite.bg/articles/183790/6-te-naj-dobri-koledni-bazara-v-Iztochna-Evropa", "text": "Ако планирате зимна почивка, не пренебрегвайте Източна Европа с нейните необикновени празнични предложения! Зимата е толкова красив сезон, а коледното настроение допринася всичко наоколо да стане още по-уютно, приветливо и изпълнено с добро настроение. Украсата и коледните пазари могат да добавят още красиви нюанси към магията. Вижте нащите предложения:1. Любляна, Словения Известен с разкоша на своите коледни светлини, Празничният панаир, проведен в словенската столица, прави перфектното зимно бягство. Разходете се по улиците, отпивайки медика (топъл шнап от мед) или греяно вино, покрай върбови дървета, които блестят в различни светлини и сергии, в които се продават пушени колбаси и традиционни подаръци. Очаквайте ледени пързалки, уличен театър и декоративни сцени на ясли в много от параклисите на града. Шествия се провеждат в Любляна, така че не забравяйте да внимавате за Old Man Frost, версията на Дядо Коледа в Словения.2. Краков, Полша Великолепната зала за облекла от епохата на Ренесанса предлага фона на коледния пазар в Краков - многообразието палатки, които се борят за пространство с цветни szopki (коледни сцени) и бъчви, пълни до ръба с греяно вино. Наред с годишното състезание по szopki, подаръците и занаятите са основното, което може да видите тук. Изящните украси от стъкло, балтийски кехлибарени бижута и вълнени чехли и полски произведения правят чудесни пълнежи за подаръци. Не пропускайте сергиите в Cloth Hall, където ръчно резбовани дървени кутии и деликатни краковски дантелени изработки са сред акцентите. Вижте повече на: ", "date": "2019.12.25", "title": "6-те най-добри коледни базара в Източна Европа"}
{"url": "https://www.novinite.bg/articles/183980/Bez-kamioni-po-osnovnite-patishta-za-6-chasa-utre", "text": "Утре - 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа. Шофьорите трябва да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).В пиковите часове, когато много хора тръгват на път, е възможно на АМ „Хемус“ в района на тунел „Витиня“ да има по-бавно предвижване. Движението в тръбата за Варна е двупосочно, поради ремонт на тръбата за София. Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград.За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Всички граждани и транспортни фирми могат да получават информация за актуалната пътна обстановка от интернет страницата на АПИ –  , и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни в приложения линк -  ", "date": "2019.12.25", "title": "Без камиони по основните пътища за 6 часа утре"}
{"url": "https://www.novinite.bg/articles/183977/Transportat-vav-Franciya-chestiti-Koleda-na-sanarodnicite-sas-stachka", "text": "Продължават транспортните неволи във Франция. Заради стачката срещу обявената от правителството пенсионна реформа железопътният транспорт и метрото в Париж са изключително затруднени, предаде БГНЕС.На Коледа ще се движат само 30 на сто от високоскоростните влакове Те Же Ве. Във френската столица ще работят само две линии на метрото, които са автоматизирани, а останалите 14 ще бъдат затворени. Президентът Еманюел Макрон призова стачките да бъдат прекратени по празниците, но призивът му не беше чут.", "date": "2019.12.25", "title": "Транспортът във Франция честити Коледа на сънародниците със стачка"}
{"url": "https://www.novinite.bg/articles/183974/Nad-137-hil-imennici-praznuvat-u-nas", "text": "Навръх Рождество Христово имен ден празнуват повече от 137 хиляди българи, предаде БГНЕС.На един от най-светлите християнски празници още един повод за радост имат хората, носещите имената Христо, Христина, Божидар, Божидара, Божин, Кристиан, Младен, Радомир, Радостин.137 262 са именниците на Рождество Христово по официални сведения за отиващата си година. От тях 90 643 са мъжете, а 46 619 са жените.Според данните на националната статистика у нас 57 809 мъже носят името Христо.Христов и Христова пък са едни от най-разпространените фамилии, като повече от 100 хиляди мъже и жени я притежават.  ", "date": "2019.12.25", "title": "Над 137 хил. именници празнуват у нас"}
{"url": "https://www.novinite.bg/articles/183981/Podgorica-priema-zakon-sreshtu-vliyanieto-na-Srabskata-carkva", "text": "Законодателната комисия на черногорския парламент одобри правителствения законопроект за свободата на вероизповеданията.Членовете на управляващото мнозинство гласуваха в подкрепа на предложения закон, против се обявиха от опозиционния Демократичен фронт и СНП, съобщава Vijesti, предаде БГНЕС. Преди началото на заседанието пред парламента на протест се събраха сръбски духовници начело с митрополит Амфилохие.„В Черна гора, както и другаде, където има върховенство на закона, собствеността върху имот може да бъде установена само чрез доказателство за собственост. Обявяването за юридическо лице може да стане само след регистриране в държавен орган. Публичните културни блага могат да се ползват само при спазването на закона”, заяви вицепремиерът Зоран Пажин.Ключов момент в новия закон е проверката на легитимността върху собствеността на религиозните сгради. Законът предвижда, че религиозни обекти и земя, построена или придобита от държавата до 1 декември 1918 г., ще станат държавна собственост, освен ако няма доказателства за собственост на религиозната общност върху тези обекти, които в момента се използват.Законът фактически ще лиши от влияние Сръбската православна църква, която е определяна от президента Мило Джуканович като най-важният инструмент на великосръбския хегемонизъм в балканската държава.През последните десетилетия битува широкоразпространеното, но изключително погрешно мнение, че черногорците са изключително близки и най-верни от всички южнославянски народи на сърбите. Това не е точно така. Черна гора има дълъг държавен живот преди да попадне в лапите на династията на Караджорджевичи след 1 декември 1918 г.Важна роля за създаването на черногорската държава има местното православно духовенство. Фактическият водач на националноосвободителното движение в началото на 19 век е духовникът княз Данило, който създава теократична държава, в която черногорската църква има огромно значение и тя е водеща във всички сфери на живота. ", "date": "2019.12.25", "title": "Подгорица приема закон срещу влиянието на Сръбската църква"}
{"url": "https://www.novinite.bg/articles/183984/Papata-Da-ne-chakame-predi-da-napravim-dobro", "text": "В святата нощ хиляди богомолци присъстваха на тържествената литургия в базиликата \"Свети Петър\" във Ватикана. Главата на римокатолическата църква папа Франциск благодари на Бог за обичта към всички, \"дори към най-лошите от нас\", предаде БНТ.Както винаги базиликата \"Свети Петър\" и площадът пред нея бяха изпълнени с вярващи. Преди началото на литургията папа Франциск откри нова статуя на младенеца, а 12 деца от различни страни положиха цветя пред нея. В своята проповед Светият отец каза, че Бог обича хората, независимо от това какво правят, и тази обич е \"безусловна\".„Коледа ни напомня, че Христос продължава да обича всички ни, дори най-лошите от нас. Днес той казва на мен, на вас, на всеки от нас: Аз ви обичам и винаги ще ви обичам, защото сте ценни в моите очи”, отбеляза папа Франциск.Макар и не пряко, папата спомена скандалите в католическата църква. Наскоро, в историческо решение, той отмени \"папската тайна\" за случаите на сексуални злоупотреби с малолетни, с което си спечели похвали. Той говори и за безкористната християнска щедрост.“Нека не чакаме нашите съседи да бъдат добри с нас, преди ние да им направим добро, да не чакаме църквата да стане съвършена, преди да я заобичаме, да не чакаме други да ни зачитат, преди ние да им служим”, призова светият отец.Това е седмото честване на Рождество за 83-годишния папа Франциск, който се възкачи на папския престол през 2013 г. ", "date": "2019.12.25", "title": "Папата: Да не чакаме преди да направим добро"}
{"url": "https://www.novinite.bg/articles/183973/Dneven-horoskop-za-sryada", "text": "Днес ще преживеете някаква стресираща ситуация, която може напълно да промени начина ви на мислене и действия. Това ще бъде една положителна промяна, ако всичко мине по план.Близък приятел се нуждае от услуга. Но тя всъщност е повече за вас, отколкото за него. Разрешете проблема с типичната си самоувереност и действието ви няма да остане незабелязано.Трябва всичко в живота ви да бъде точно и ясно. Объркването е най-лошото нещо, което може да ви се случи. Ако отделите време да подредите всичко, нещата ще ви се получават много по-добре.Представителите на останалите зодии могат да намерят дневния си хороскоп ", "date": "2019.12.25", "title": "Дневен хороскоп за сряда"}
{"url": "https://www.novinite.bg/articles/183990/Dyado-Koleda-razdade-podaraci-za-75-mlrd-dolara", "text": "Дядо Коледа се прибра на Северния полюс. Обиколката на белобрадия старец завърши с над 7.5 милиарда раздадени подаръци, съобщиха от Северноамериканското военновъздушно-космическо командване NORAD, предадоха БГНЕС и БНТ.\"Дядо Коледа се завърна у дома на Северния полюс! .. Ще се видим догодина!\" - пише в профила на Дядо Коледа в Twitter.Дядо Коледа излетя от резиденцията си на Северния полюс на 24 декември на шейна, теглена от девет елена. Размерът на шейната се измерва в сладкиши и тя е 75 захарни пръчици или 150 бонбони дължина, ширина - 40 пръчки или 80 бонбони.Височината на шейната също се измерва в сладкиши и се равнява на 55 захарни пръчици или 110 сладки, теглото на шейната по време на излитане е колкото на 75 хиляди бонбона.Превозното средство се изправи пред трудна задача - да пренася значителен товар над целия свят, тъй като Дядо Коледа тежи около 117 кг, а теглото на подаръците е стотици десетки тона.Проектът NORAD Santa Follows стартира през 1955 г., когато основен универсален магазин в Колорадо публикува реклама, призоваваща децата да се обадят на Дядо Коледа. Въпреки това в телефонния номер, посочен в съобщението, се появи грешка и вместо Дядо Коледа, операторът свързваше повикванията с горещата линия на континенталната команда на противовъздушната отбрана (предшественик на NORAD).Оттогава всяка година на Бъдни вечер военновъздушната база в Колорадо става Коледен център за проследяване на пътуванията на Дядо Коледа. За бързо проследяване на маршрута NORAD използва четири системи за управление - спътници, радари, изтребители в небето над САЩ и Канада, и специални камери на Дядо Коледа, видеоклипове от които са достъпни в YouTube.Според традицията девет елена носят шейни във въздуха, а сеното, морковите и овесените ядки служат като „гориво“ за елените. Отпътуването беше предшествано от внимателна подготовка: Дядо Коледа нахрани елените, даде последните заповеди на елфите и проследи опаковането на подаръците.", "date": "2019.12.25", "title": "Дядо Коледа раздаде подаръци за 7.5 млрд. долара"}
{"url": "https://www.novinite.bg/articles/183989/Silno-zemetresenie-v-Kanada", "text": "Земетресение с магнитуд от 6,2 беше регистрирано на 177 километра западно от канадския град Порт Харди в провинция Британска Колумбия, съобщи Американският геологически институт, предаде Нова телевизия.Епицентърът е бил на 10 километра дълбочина. Според Европейско-Средиземноморския сеизмологичен център трусът е бил на 518 километра западно от Ванкувър.Засега няма данни за жертви и разрушения. Няма издадени предупреждения за високи вълни цунами.", "date": "2019.12.25", "title": "Силно земетресение в Канада"}
{"url": "https://www.novinite.bg/articles/183972/Koncertat-ot-kampaniyata-Balgarskata-Koleda-e-tazi-vecher", "text": "Президентът Румен Радев и неговата съпруга Десислава Радева ще присъстват на традиционния благотворителен спектакъл „Българската Коледа“. Концертът ще се проведе от 20:00 часа в Народния театър „Иван Вазов“ и ще бъде излъчен пряко по Нова телевизия, Българското национално радио и БНТ Свят.Седемнадесетото издание на благотворителната инициатива си поставя за цел да подпомогне лечението на конкретни деца и да осигури високотехнологична медицинска апаратура за диагностика, лечение и рехабилитация. Тази година спектакълът се реализира от екипa на „Dream Team Productions”. Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза.   Наум Шопов и Петър Милошев ще бъдат водещи на спектакъла „Българската Коледа“, а в благотворителния концерт ще вземат участие известните български изпълнители Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, вокална група Бон-Бон, Детски хор на Българското национално радио и солисти от „Северняшки ансамбъл“ Плевен.Актрисата Диана Димитрова, певицата Поли Генова, актьорите от Народния театър – Деян и Дарин Ангелови, Бойка Велкова, Радина Кърджилова и директорът на театъра Мариус Донкин, д-р Неделя Щонова и Националният ансамбъл по художествена гимнастика също ще са сред застъпниците, които ще призоват за съпричастност и подкрепа.Участие в спектакъла ще вземат и журналисти от Нова телевизия, Българската национална телевизия и бТВ. По време на концерта ще бъдат разказани историите на деца, чието лечение и рехабилитация се подкрепят   от благотворителната инициатива. ", "date": "2019.12.25", "title": "Концертът от кампанията “Българската Коледа“ е тази вечер"}
{"url": "https://www.novinite.bg/articles/183991/Dyado-Koleda-donese-na-francuzin-15-mln", "text": "Джакпот от 15 милиона евро спечели французин от коледна томбола, предадоха БГНЕС и Нова ТВ. Според уебсайта на лотарията, късметлията е жител на градче в сезерозападната част на страната.Това е втората най-голяма печалба в историята на лотарията. И все пак, титлата за най-голям късметлия в северозапада се държи от участник в лотарията \"Евромилиони\", който спечели 42 милиона евро през 2010 г.Информацията за тазгодишния победител и дори мястото, където билетът е продаден, се пази в тайна. Организаторите на играта подчертават, че не могат да разпространяват такава информация без разрешението на победителя.Тази Коледна нощ печелившите комбинации бяха 1,2 милиона билета. Най-голямата печалба, без да се брои джакпота, беше 183,8 хил. евро, като четирима късметлии успяха да спечелят такава сума. Други 100 души трябва да получат бонус от 20 хил. евро за специален бонус номер на талоните им.", "date": "2019.12.25", "title": "Дядо Коледа донесе на французин €15 млн."}
{"url": "https://www.novinite.bg/articles/183983/Vitleem-otnovo-sabra-hilyadi-za-Rojdestvo", "text": "Християните по света се събраха в храмове на Бъдни вечер, когато според библейското предание звезда в небето над Витлеем е възвестила раждането на Спасителя.Духовният водач на римокатолиците в Светите земи отслужи среднощната литургия в базиликата \"Рождество Христово\" в града, смятан за родно място на Исус Христос, предаде БНТ. Пиербатиста Пицабала пристигна от Йерусалим и отправи послание за мир. Както винаги, на службата присъства палестинският президент Махмуд Абас.В храма имаше и стотици вярващи от цял свят.През този празничен сезон градът на Западния бряг е особено оживен. Относителното спокойствие привлича десетки хиляди туристи от разни краища на света, които искат да се докоснат до атмосферата в Светите земи. ", "date": "2019.12.25", "title": "Витлеем отново събра хиляди за Рождество"}
{"url": "https://www.novinite.bg/articles/183995/Princ-Filip-propusna-kolednata-slujda", "text": "Членовете на британското кралско семейство присъстваха на коледна църковна служба в тяхното имение Сандрингам, графство Норфък, без участието обаче на Херцога на Единбург.По-късно кралица Елизабет Втора ще произнесе традиционното коледно приветствие към нацията, съобщава БНР.Британската кралица пристигна в църквата без нейния съпруг принц Филип. Херцогът на Единбург вчера бе изписан след четиридневен престой в болницата и прекара Бъдни вечер в обкръжението на най-близките си в Сандрингам.98-годишният Филип се оттегли от обществения живот през август 2017 година, поради невъзможност да изпълнява задълженията си в резултат на влошеното му здравословно състояние. Елизабет Втора бе придружена в църквата от синовете си принц Чарлз и принц Андрю.А правнуците на кралицата принц Джордж и принцеса Шарлът за първи път присъстваха на коледна служба. По-късно Би Би Си ще излъчи коледното послание на кралицата към британския народ.Според предварително обявения текст, тя ще заяви, че отиващата си 2019 година е била „изпълнена с неравности“, визирайки бурните политически събития.Пътят не винаги е равен, но с малки крачки могат да се „излекуват“ различията, смята Елизабет Втора.Кралицата, която е неутрална по политически въпроси, ще използва словото си и за да припомни 75-ата годишнина от десанта на съюзниците през Втората световна война.  ", "date": "2019.12.25", "title": "Принц Филип пропусна коледната служда"}
{"url": "https://www.novinite.bg/articles/183794/Sladki-koledni-elhichki", "text": "Днес ще ви предложим рецепта за красиви коледни сладки,които приличат на истински коледни дръвчета. Това естрахотна идея, в случай, че ви е писнало да правитеджинджифилови бисквити. Ето как да си декорирате вкусниколедни елхички вкъщи:Необходими продукти:3/4 чаша масло1 чаша захар1 яйце1 ч. л. ванилия1 ч. л. екстракт от бадем2 чаши брашно1 ч. л. сода за хляб1/4 ч. л. солЗа глазурата:4 чаши пудра захар1 чаена лъжица ванилия2-3 с. л. млякозелена боя за сладкиши2-3 с. л. цветни пръчиципръчици във формата на звездичкиЗагрейте фурната на 150 градуса и сложете хартия за печене в една тава.Разбъркайте маслото и захарта с миксера, докато станат пухкави. След това добавете яйцето,ванилията и бадемовия екстракт. Смесете сухите и течните съставки и бъркайте, докато се получитесто. Тестото ще бъде много гъсто.Вижте повече на: ", "date": "2019.12.25", "title": "Сладки коледни елхички"}
{"url": "https://www.novinite.bg/articles/183986/Amerikanec-obra-banka-i-razdade-banknotite", "text": "Мнозина в американския град Колорадо Спрингс се убедиха, че на Коледа стават чудеса. Мъж с бяла брада обрал банка, а след като излязъл навън започнал да хвърля парите във въздуха, викайки: \"Весела Коледа\"! , предаде Нова ТВ.Минувачи събрали част от парите и ги върнали в банката. Крадецът, идентифициран като 65-годишния Дейвид Уейн Оливър, отишъл до близко кафене, където изчакал да бъде арестуван от полицията. Все още хиляди долари не са открити, съобщават местни медии.", "date": "2019.12.25", "title": "Американец обра банка и раздаде банкнотите"}
{"url": "https://www.novinite.bg/articles/183971/Hristiyanskiyat-svyat-praznuva-Koleda", "text": "На 25 декември празнуваме Рождество Христово – Коледа, също позната като Божик или Божич, припомня БГНЕС. Това е един от най-големите църковни празници в християнския свят. Той започва в първите часове на 25 декември. Той е своеобразно продължение на Бъдни вечер. На него християните честват рождението на Сина Божий Иисус Христос.Според Евангелието Христос се ражда в пещера в град Витлеем, провинция Юдея. В момента на рождеството в небето пламва необикновена светлина и ангел възвестява, че на света е дошъл Спасителят. Витлеемските пастири са първите хора, които се покланят на Бога-Син. Почитат го и трима източни царе, доведени на мястото от изгрялата над небето звезда. Следвайки обичаите на времето, царете подаряват злато, ливан и смирна.Православните християни честват Рождество Христово наравно тържествено с Великден. При католиците и протестантите Рождество е най-почитаният празник. Рождество Христово е един от 20-те църковни празници в България. Отбелязва се на 25 декември (по григорианския и новоюлианския календар), на 6 януари от арменската църква и на 7 януари (по юлианския календар). В България е официален празник с решение на 9-ото Народно събрание от 28 март 1990 г. В предимно християнските страни Коледа е икономически най-значимият празник в годината, а се отбелязва като светски празник и в много страни с малко християнско население. Свързва се с размяна на подаръци в семейството, както и с подаръци от Дядо Коледа и други митични персонажи.Според повечето историци първото празнуване на Рождество Христово се е състояло в Рим през 336 г. сл. Хр. Наименованието Коледа идва от римските празници Календи, посветени на зимното слънцестоене (от думата \"календе\"). До IV век в Календара на православната църква няма празник, посветен на рождеството на Христос. Празнува се възкресението и възвръщането му в небето и неговото кръщение. Разделянето на двата празника става едва в IV-V в. под влияние на древните езически вярвания. Именно в дните между 17 и 23 декември представителите на старата вяра в Рим чествали бог Сатурн, а на 25 декември римляните славели слънцето и победата му над тъмнината. Календарните обреди у славяните са свързани със започването на годината, със слънчевия кръговрат през декември. С все по-широкото разпространение на християнската религия, раждането на слънчевия Бог било свързано със символичното име-определение, дадено на Христос като \"слънце на правдата\".През ХХ век българите прибавят към коледната обредност още един елемент, привнесен от Западна Европа - сияещата елха. Христос идва на земята, за да освети хората и тяхното царство. С идването си той донася частица от светостта на небесния мир - красивото, отрупано с плод Райско дърво. Затова елхата се отрупва с фигурки на ангелчета, Дядо Коледа, гирлянди, топчици, свещички, символизиращи Христовата същност (светлината, знанието, чистотата, истината).Народната традиция е свързана с обичая коледуване. Основни участници са момци в предженитбена възраст. Подготовката им започва от Игнажден. Тогава разучават коледните песни, създават се коледарските групи, определя се водачът на групата, който е по-възрастен и женен. Облечените празнично коледари са с накичени с китки калпаци, а в ръцете си носят \"шарени тояги\". Времето за коледуване е строго определено от традицията - от полунощ до изгрев-слънце на Коледа. В народните представи тогава се появяват караконджоли, вампири, таласъми и др. свръхестествени същества. Коледарите със своите песни имат силата да ги прогонят.Обикновено групите от коледари се състоят от старец, баба, трохобер, гайдар и четници певци. Старецът и бабата разсмиват, трохоберът събира даровете, гайдарът свири, четниците пеят. В някои райони коледарите се правят на котараци, мяукат и известяват за пристигането си. Момците коледари са облечени празнично, като за голям студ, какъвто обикновено е, с калпаци, окичени с наниз пуканки и китка от чемшир, с геги в ръце. Навсякъде по къщите ги чакат с радост, освен ако мъка някоя, смърт или болест не са сполетели дома. От полунощ до сутринта коледарите обикалят домовете, пеят коледни песни с пожелания за здраве, щастие в семейството и богата реколта, а домакините ги даряват с коледарски кравай. Първо се тръгва от къщата на най-личния човек в селището - кмета, попа, също и даскала. Домакинът посреща коледарите с кравай и забодена в него пара. Домакинята дава сито с пшеница, което коледарите ръсят из къщата, за да се народи през идващата година. На някои места, ако в къщата има мома за женене, тя приготвя специален писан кравай за любимия си. После всички писани краваи се излагат на обществено място, за да се оценят кой колко струва и да ги откупят с наддаване. Всеки момък откупува кравая на момичето си. Пеят се песни за всеки от семейството - от най-възрастния (както по старшинство, така и по уважение) до най-малкия.На Коледа всички ходят на църква. Прави се традиционното общоселско хоро. По традиция Коледа се празнува в нашата страна 3 дни. Според народните вярвания, ако вземеш сол на заем по Коледа и не я върнеш, ще те болят очите. Ако ти писне ухото на Коледа, означава, че ангел небесен е минал край теб. Затова трябва да се прекръстиш три пъти и каквото си намислиш ще се сбъдне.На Рождество Христово свършват постите и обядът е блажен и много богат. На него задължително се поднася баница с най-различни плънки - месо, зеле, гъби, праз, тиква и др. Основните ястия през този и следващите са приготвени от свинско месо.Трапеза: пита, баница, пача, печен дроб, пастърма със зеле, свинско с праз, печена кокошка.На Коледа се коли прасе. Трапезата не се вдига цял ден. Пепелта се пази през всичките дни от Игнажден до Йордановден, а после се събира и служи за лек на различни болести през цялата година. Когато домакинът стане от трапезата, ходи приведен, за да са така приведени до земята и отрупани с плод клоните на дърветата. На плодните дръвчета се връзва слама, за да раждат.На Коледната трапеза могат да се видят хлябове и питки с различни форми и шарки, които също са свързани с големия празник, а са и възпети в песните на коледарите. Много от тях според старите традиции са с формата на различни селскостопански сечива, с които се обработва земята, за да се роди житото, или върху тях са изрисувани и обозначени селските сечива, занаяти, покъщнина, домашни животни, без които животът в селото е немислим. Някои от тези важни за семейството фигури са очертани с орехови ядки, с ябълкови резени, други са оцветени, съобразно вкуса и въображението на стопанката. Освен тях се омесват и изпичат краваи или малки питки с кръстове, които се дават на коледарите, когато запеят на пътната врата. Върху някои от тях се поставя и по една паричка - символ на благоденствие и богатство.Според най-старите традиции, брашното за тези религиозни хлябове или питки се пресява три пъти, за да стане \"копринено\", както се пее за него, а водата, с която се замесва, трябва да бъде донесена в бяло менче от девойка или млада булка в къщата, която още не е раждала. ", "date": "2019.12.25", "title": "Християнският свят празнува Коледа"}
