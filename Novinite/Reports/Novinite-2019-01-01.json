{"url": "https://www.novinite.bg/articles/169153/Vzeha-za-zalojnichka-vodach-na-bg-grupa-v-Ohrid", "text": "Служителка на голяма българска туристическа агенция е била взета за заложник от собственик на вила за настаняване, след като изгубила парите за нощувки, закуски и празнична новогодишна вечеря на група от 65 туристи от София, пише \"Монитор\".В 10 сутринта на 1 януари автобусът с българите е потеглил към София, но без водачката си. \"Собственикът на вилата, в която бяхме настанени й взе личните документи и каза, че няма да си тръгне, докато не уреди плащанията\" - съобщиха участници в новогодишния воаяж.Българите пристигнали на 30 декември по програма на голяма софийска туристическа агенция с две нощувки във вила в центъра на Охрид и празнична вечеря в местен ресторант. Когато трябвало да се настанят изненадващо водачката им обявила, че е изгубила всички служебни пари, с които трябва да плати спането и яденето на групата, общо около 3500 евро.Цялата програма и новогодишното настроение на туристите се сринали, като се оказало, че нито могат да ги настанят да спят, нито ще ги приемат без да си платят наново в ресторант. Тогава в преговори влязъл собственикът на вилата за настаняване. \"Сестра му работела в полицията и с нейно съдействие и без никакво правно основание е прибрал личната карта, задграничния паспорт и списъка с туристите на представителката на туроператора, за да не напусне Македония и да остане в Охрид като гарант за уреждане на проблема\" - разказа пред \"Монитор\" източник от групата. Хазяинът пък от своя страна станал гарант пред ресторанта, за да приемат българската група за новогодишната нощ.\"Ситуацията е скандална, не вярваме във версията за откраднати или изгубени пари, ако ставаше въпрос за кражба или загуба, може би щяха да й вземат и документите, а не само парите. Съмняваме се, че има някакво заиграване със събраната сума.\" - коментираха участници в злополучното пътуване.", "date": "2019.01.01", "title": "Взеха за заложничка водач на бг група в Охрид"}
{"url": "https://www.novinite.bg/articles/169138/Osem-stanaha-jertvite-ot-eksploziyata-v-Magnitogorsk", "text": "Телата на осем души, загинали след взрива в жилищна сграда в руския град Магнитогорск, са извадени изпод развалините. Това съобщи днес подразделението в Челябинската област на федералното министерството на извънредните ситуации, предаде ТАСС.Остава неизвестна съдбата на други 36 души, които вероятно са се намирали в сградата в момента на взрива, срутил част от десететажната сграда.Според руския Следствен комитет вероятната причина за експлозията е изтичане на газ. Взривът е станал вчера преди разсъмване, когато повечето от обитателите на сградата са спели.Уралският град Магнитогорск с население от 400 хиляди отстои на около 1400 км югоизточно от Москва.", "date": "2019.01.01", "title": "Осем станаха жертвите от експлозията в Магнитогорск"}
{"url": "https://www.novinite.bg/articles/169140/Minivan-se-vryaza-v-praznuvashti-na-ulica-v-Tokio", "text": "Миниван се вряза в група празнуващи Нова година на една от най-известните улици в Токио в нощта срещу вторник, съобщава Би Би Си, цитирана от Нова тв. Ранени са деветима души, един от който – сериозно.8 от пострадалите били ударени от автомобила, а деветият – нападнат от шофьора при опита му за бягство след нападението, станало малко след полунощ в затворен за движение район – улица „Такешита”.Зад волана на автомобила седял 21-годишен младеж. Той успял да избяга от местопрестъплението, но по-късно бил арестуван. Първоначално казал на униформените, че целта му била да извърши терористичен акт. След това признал, че действията му били насочени срещу екзекуциите в страната.Улица „Такешита” е популярна шопинг зона, която освен местните млади хора, привлича и множество туристи.", "date": "2019.01.01", "title": "Миниван се вряза в празнуващи на улица в Токио"}
{"url": "https://www.novinite.bg/articles/169141/Pressekretaryat-na-Pentagona-Dejna-Uajt-podade-ostavka", "text": "Прессекретарят на Пентагона Дейна Уайт заяви за напускането си, след като шефът й - министърът на отбраната на САЩ Джеймс Матис подаде оставка. Това написа самата тя в Туитър, пише ТАСС, цитирана от iNews.bg.\"Благодаря за възможността, предоставена ми от тази администрация, да работя заедно с министър Матис, с нашите воннослужещи и гражданите, които ги подкрепят\", заяви тя. Изпълняващ длъжността й ще бъде заместникът й Чарли Самърс.По-рано Тръмп заяви, че след оставката на Джеймс Матис, неговата длъжност временно ще изпълнява първият заместник-министър на отбраната на САЩ Патрик Шанахан. Американският президент отбеляза, че бъдещият и.д. на Пентагона има богат опит, придобит по време на работата си като зам.-министър, а преди това - в компанията \"Боинг\".Матис, който заемаше този пост от 20 януари 2017 година, отбеляза в молбата си за напускане, че решението за това е взел заради разминаване на възгледите си с тези на президента.", "date": "2019.01.01", "title": "Прессекретарят на Пентагона Дейна Уайт подаде оставка"}
{"url": "https://www.novinite.bg/articles/169137/Tejka-nosht-v-Pirogov-600-dushi-minaha-prez-speshnoto", "text": "Изключително натоварено дежурство отчетоха в УМБАЛСМ „Пирогов“ през новогодишната нощ. Близо 600 души са преминали през спешното отделение на лечебното заведение в новогодишната нощ.Най-натоварено е било дежурството за травматологичния кабинет, тъй като доста от преминалите през „Пирогов“ през нощта са пострадали след употреба на пиратки.От лечебното заведение отчитат, че през токсикологичния кабинет са преминали по-малко пациенти в сравнение с минали години, но не са липсвали и такива. Двама мъже на около 60 години и две непълнолетни момичета остават за лечение в токсикологията, заради прекомерна употреба на алкохол.5 души са пострадали от пиротехнически изделия и са били хоспитализирани през нощта, като четирима от тях остават в лечебното заведение. Най-тежкият случай е на 16-годишно момче, което е загубило част от третия си пръст.", "date": "2019.01.01", "title": "Тежка нощ в \"Пирогов\": 600 души минаха през спешното"}
{"url": "https://www.novinite.bg/articles/169151/Poli-Genova-razkri-kakav-pol-e-bebeto-j", "text": "Поп звездата Поли Генова разкри, че е бременна с момче.Това изпълнителката на If Love Was A Crime направи по време на свое интервю за bTV. На въпрос от страна на телевизионния водещ Александър Кадиев дали би разкрила пола на първия си наследник, тя му отвърна „Е, не е като твоето“. Синът на Катето Евро отглежда дъщеричка, която се появи на бял свят през 2015 г.Според прогнозите, Генова ще гушне бебето през пролетта. Бременността е и сред основните причини певицата да се оттегли от менторския си стол в „Гласът на България“, след като бе част от журито в продължение на два сезона. Нейното място в риалити формата зае Михаела Филева.За таткото на бебето не се знае много, което не е изненадващо, предвид че Поли от край време крие подробностите около личния си живот в пълна тайна. За него е известно единствено, че е чужденец, като Генова разкри, че корените му го свързват с Холандия, а не с Филипините, каквито бяха слуховете доскоро. Двамата са заедно вече повече от година, а познанството им датира от преди две. Бъдещите родители се срещат на наградите на БГ Радио в Благоевград.Генова разкри, че заедно с мъжа до себе си говорили неведнъж за евентуално включване от щъркела, но не били планирали бременността. „Имам огромното щастие той да се съгласи да дойде да живее при мен в България. Моят избор е такъв. Искам да остана да живея в България, защото тук се чувствам по-добре“, обясни пред bTV още звездата, като допълни, че не се вижда скоро в бяла рокля.", "date": "2019.01.01", "title": "Поли Генова разкри какъв пол е бебето й"}
{"url": "https://www.novinite.bg/articles/169144/Vrachanin-se-barikadira-v-doma-si-zaplashi-da-ubie-jena-si-i-dashterya-si-sas-sabya", "text": "Врачанин се барикадира в дома си и взе за заложници жена си и детето си. Екшънът се е разиграл броени часове преди настъпването на новата година, съобщават от местната полиция.Малко преди 21 часа бил получен сигнал за семеен скандал в апартамент на жилищен блок в града. На мястото незабавно се отзовал екип от служители на реда. При пристигането си на мястото, ченгетата се натъкнали на заключена врата, зад която се носел миризма на газ.Униформените установили, че мъжът - Г.Г., на 45 години, който е в жилището, е отправил закани да убие жена си - Н.Г., на 33 години и дъщеря им, с която живеят на същия адрес. Заради опасността от взрив и кърваво разрешение на разправията, били повикани екипи на пожарната и спешния център.При опитите да бъде убеден да отвори вратата, Г.Г. заплашил да заколи заложниците си със сабя, ако някой се опита да влезе в жилището. От полицията съобщават, че драмата е разрешена след отваряне на вратата, като униформените се възползвали от невниманието на 45-годишния врачанин. Г.Г. бил обезвреден и отведен в ареста, а по случая има заявителски материал.", "date": "2019.01.01", "title": "Врачанин се барикадира в дома си, заплаши да убие жена си и дъщеря си със сабя"}
{"url": "https://www.novinite.bg/articles/169154/Naj-otrovnata-riba-v-sveta-se-zaseli-v-Egejsko-more", "text": "Лъвската риба, известна като най-отровната риба в света, е била забелязана на различни места по крайбрежието на Турция, съобщава турската частна телевизия СиЕнЕн-Тюрк, цитирана от \"Монитор\".След Далян, Мармарис и Бодрум, лъвската риба (Pterois Miles), която произхожда от Индийския океан, е била забелязана и във водите край Измир, завладявайки не само Средиземно, но и Егейско море.Лъвската риба се размножава бързо и няма врагове. Опасна е за всички морски обитатели и може да убие дори акула, казват специалистите.Отровата на тази риба може да парализира човек. Специалистите препоръчват, ако човек бъде убоден от отровните й шипове, да потопи мястото на раната във вода с температура 40 градуса и да почака между 30 и 90 минути отровата да загуби ефективността си, а после да потърси лекарска помощ.Лъвската риба, която има много красива oкраска с шарките на зебра и цветовете на леопард, е кошмар за рибарите заради унищожителното си въздействие върху морската фауна. Според изчисления на американското министерство на търговията този вид риба нанася ежегодно щети в размер на 138 млрд. долара на риболовния сектор в САЩ.Независимо че е отровна, лъвската риба е голям източник на протеини и се нарежда сред най-вкусните риби в света, отбелязва СиЕнЕн-Тюрк. ", "date": "2019.01.01", "title": "Най-отровната риба в света се засели в Егейско море"}
{"url": "https://www.novinite.bg/articles/169145/Oficialno-SASht-i-Izrael-napusnaha-YuNESKO", "text": "С настъпването на Новата година САЩ и Израел прекратиха официално членството си в ЮНЕСКО - агенцията на ООН за образование, наука и култура - с аргумента, че тя заема антиизраелски позиции, предаде mk.ru.Вашингтон остава наблюдател, но спря финансирането си за ЮНЕСКО, след като през 2011 г. организацията прие Палестина за свой член. През октомври 2017 г. администрацията на Доналд Тръмп и премиерът на Израел обявиха, че техните страни ще напуснат ЮНЕСКО.САЩ настояват за основни реформи в тази агенция на ООН, която е най-известна с програмата си за опазване на културното наследство и традициите в света.През 1984 г. САЩ вече веднъж напусна организацията за известен период от време, като я обвини в разточителство и антиамериканска позиция. ", "date": "2019.01.01", "title": "Официално: САЩ и Израел напуснаха ЮНЕСКО"}
{"url": "https://www.novinite.bg/articles/169149/Spasiteli-izvadiha-jivo-bebe-izpod-ruinite-na-bloka-v-Rusiya", "text": "Спасители откриха живо 11-месечно бебе под руините на срутилия се вчера сутринта блок в Магнитогорск. Губернаторът на Челябинска област съобщи, че спасителните екипи чули бебешки плач. Бебето е оцеляло при температура от минус 25 градуса, защото е било в добре завито в креватчето си. Настанено е в реанимацията на местната болница, предаде ТАСС.Броят на загиналите при частичното срутване след взрив на газ в жилищна сграда в руския град Магнитогорск достигна 8. 35 души са в неизвестност, но търсенето на оцелели беше прекратено заради опасност от срутване на сградата. Експлозията станала в понеделник сутринта в апартамент на втория етаж. Чул се силен взрив, всичко се разтресло. Ударната вълна била толкова силна, че избила стените и на съседните входове.В злополучния блок живеят повече от 1100 души живеят. Взривът нанесъл щети на 48 от общо 600 апартамента. ", "date": "2019.01.01", "title": "Спасители извадиха живо бебе изпод руините на блока в Русия"}
{"url": "https://www.novinite.bg/articles/169132/Bezoblachno-s-temperaturi-nad-nulata", "text": "Днес облачността над по-голямата част от страната ще е разкъсана. По-значителна ниска слоеста облачност ще има в северните райони, но валежи са малко вероятни. Вятърът ще е слаб до умерен предимно от север. Максималните температури ще са предимно между 1° и 6°, в София около 2°.Облачността в планините ще е значителна, но само на отделни места ще превали слаб сняг. Ще духа умерен, по високите и открити части - до силен вятър от изток-североизток. Максималната температура на височина 1200 ще е около минус 3°, на 2000 метра - около минус 7°.По Черноморието облачността ще е разкъсана, по-значителна по по южното крайбрежие и там на места ще превали дъжд. Ще духа слаб до умерен вятър от север-североизток. Максималните температури ще са между 4° и 7°. Вълнението на морето ще е 1-2 бала и ще се увеличава. Температурата на морската вода е 6°-7°.", "date": "2019.01.01", "title": "Безоблачно, с температури над нулата"}
{"url": "https://www.novinite.bg/articles/169156/Garcite-namalyavat-drastichno", "text": "Гръцкото население намалява драстично и ако през следващите 12 години страната запази сегашното си ниво на раждаемост, Гърция ще загуби още 770 хиляди души от населението си през следващите 12 години.За това предупреждават Националният център за обществени проучвания на Гърция и парламентарна комисия по демографските и социални въпроси, цитирани от в. \"Катимерини\", пише \"Монитор\".През последните седем години страната е намаляла с 360 хиляди души, сочат данните.Гръцкото население обаче може да се свие дори наполовина през следващите 35-50 години, ако нищо не бъде направено, за да се противостои на ниската раждаемост, застаряването на населението и емиграцията.Анализатори се опасяват, че тази тенденция ще има унищожително влияние върху икономиката и осигурителната система на Гърция, пише още \"Катимерини\". Според критиците Гърция няма конкретна политическа стратегия по отношение на демографията, а предоставяните помощи на многочленни семейства не са достатъчни, за да се спре спадът на населението.", "date": "2019.01.01", "title": "Гърците намаляват драстично"}
{"url": "https://www.novinite.bg/articles/169148/Numerolojka-presmetna-kakava-shte-e-2019-a-za-Balgariya", "text": "През 2019 г. България ще бъде по-популярна, видима и различима, но ще сме следени какви ангажименти поемаме и изпълняваме. Това каза нумерологът Ели Маринова пред Агенция \"Фокус“ за зодиакалния знак на 2019 г.\"Универсалната година е 12-3. Година на всяка една Света троица на всяко едно ниво. Това е година, когато целият свят ще трябва да внимава с парите и материалните ценности. Трябва да се внимава с взимането и даването на кредити, инвестиции и лихви по тях“, посочи тя, като уточни, че за България годината е малко по-особена, тя е царска и отново попада на числата 33-6.\"Царските числа ни правят по-ярко видими, различими и популярни, за добро или за лошо. Отново ще бъдем във фокуса. По-голямата част от Европа ще бъде в България и ще се следи какви ангажименти сме поели и какви ангажименти сме спазили.За България 33-6, това са род, родови корени, култура, древност история и всичко, което е издържало на изпитанията на времето. Тук всяко нещо и всяка тема ще бъде в малко по-класически вид, дори бих казала, че туризмът ще бъде екотуризъм или културен туризъм, от колкото другите застъпени видове“, допълни нумерологът.По думите й тройката означава не само пари, но и писано слово. \"На всички сцени, на които се дава израз да покажем, какво знаем и какво можем, ще сме доста изявени. Било то театрални сцени, било киносалони, било политически. Можем да очакваме и нови открития или интересни разкрития. Тройката отговаря за писаното слово, може наша книга или наш автор да получи международна известност“, посочи още Ели Маринова.", "date": "2019.01.01", "title": "Нумероложка пресметна какава ще е 2019-а за България"}
{"url": "https://www.novinite.bg/articles/169147/Rumaniya-stana-predsedatel-na-Saveta-na-ES", "text": "От днес през следващите шест месеца Румъния ще председателства Съвета на ЕС. Румъния ще трябва да координира дейността на Европейския съюз, когато Великобритания се развежда с Брюксел, след това ще има избори за Европейски парламент, които ще определят състава на новата Европейска комисия, а ще се водят и преговори за финансовата рамка в периода от 2021 г. до 2027 г.Освен това Букурещ ще трябва да продължи да се бори за доверието на европейските си партньори, когато става въпрос за правова държава и да продължи борбата с корупцията.Девизът на румънското председателство е \"Сближаване - Обща европейска стойност\". Букурещ поставя \"европейския гражданин\" в центъра на председателството си през следващите месеци и обяви акцент върху политиките, които имат пряк и положителен ефект върху живота на хората, живеещи в ЕС.Румъния обяви, че ще се стреми към по-голяма интеграция, т.е. \"за един съюз, а не за няколко\". Румънският премиер Виорика Дънчила подчерта необходимостта от преодоляване на разделенията между старите и новите членове на Евросъюза, между Изтока и Запада, в представянето на приоритетите на председателството.Сред приоритетите на Румъния през следващите шест месеца е интеграцията на Западните Балкани, както и Източното партньорство и усилията за приближаване на ЕС до Молдова, Украйна и Грузия.", "date": "2019.01.01", "title": "Румъния стана председател на Съвета на ЕС"}
{"url": "https://www.novinite.bg/articles/169143/Desilava-Radeva-sashto-s-ChNG-vav-Fejsbuk", "text": "Съпругата на президента Румен Радев - Десислава Радева, честити новата година на приятелите си във Фейсбук. Съпругата на президента призовава да не се фокусираме върху това, което ни разделя.\"Нека се фокусираме върху онова, което ни обединява. Като общество, като нация. И да работим заедно за него\", пише Радева.По думите й новата година ще бъде такава, каквато я сътворим с общи усилия.Ето какво написа Десислава Радева в официалния си профил във Фейсбук: \"Приятели,Нека не се вторачваме в това, което ни разделя. Нека се фокусираме върху онова, което ни обединява. Като общество, като нация. И да работим заедно за него. 2019-та ще бъде такава, каквато я сътворим с общи усилия. Нека бъдем здрави, нека бъде силни духом, нека бъдем обединени около това, което ни съгражда като нация. И най-важното – нека бъдем по-човечни към хората около нас, познати и непознати. Да ни е честита Новата 2019-та година\".Пожеланията на Радева са съпроводени с песента на Джордж Майкъл и Елтън Джон  Don't Let The Sun Go Down On Me.", "date": "2019.01.01", "title": "Десилава Радева също с ЧНГ във Фейсбук"}
{"url": "https://www.novinite.bg/articles/169146/Balgariya-privetstva-Novata-godina", "text": "България посрещна Новата година.В София стотици хора се събраха на площад „Батенберг” за празничния концерт. Веселбата премина нормално, като за реда се грижиха близо 400 полицаи и общински служители. Точно в 00.00 ч. зрителите се насладиха на празничната заря, предаде Нова тв.И в останалите градове на страната хиляди хора излязоха по площадите, за да приветстват 2019-а.С Новата година Пловдив става Европейска столица на културата. Варненци пък се хванаха на хоро, което се извиваше в продължение на почти 30 минути.И във Велико Търново много хора посрещнаха Новата година под звездите. Част от празника беше и благословът на великотърновския митрополит.В Благоевград тържествата на площада продължиха повече от три часа.Точно в полунощ новогодишните обичаи за заря, шампанско и Дунавско хоро спазиха и в Русе.И в Бургас посрещнаха 2019-а с концерт на съвременни изпълнители, но и фолклорни танци. А за желаещите имаше 2000 парчета баница и чаша вино.", "date": "2019.01.01", "title": "България приветства Новата година"}
{"url": "https://www.novinite.bg/articles/169155/Pojar-izpepeli-chast-ot-zavedenie-v-centara-na-Sofiya", "text": "Пожар изпепели външната част на заведение на бул. \"Витоша\" в София. Това се случи минути след полунощ и най-вероятно огънят е тръгнал заради хвърлена пиратка. При инцидента няма пострадали. Щетите са само материални, предаде Нова тв.Към момента на пожара заведението не е работело. Това, което е изгоряло, е допълнителна постройка. През зимата тя се ползвала за  склад за столове и маси. Според първоначалната информация жилищната сграда над заведението не е засегната.", "date": "2019.01.01", "title": "Пожар изпепели част от заведение в центъра на София"}
{"url": "https://www.novinite.bg/articles/169157/Otkriha-tyaloto-na-izdirvaniya-maj-vav-vodoema-kraj-s-Rozovo", "text": "Намерено е тялото на издирвания 25-годишен мъж във водоема при с. Розово. Това съобщиха от пресцентъра на МВР.Съобщение за изчезнал 25-годишен жител на казанлъшкото с. Кънчево е получено вчера в РУ- Казанлък от тел. 112 към 12.15 часа. Според получените данни, той се е насочил с автомобила си в посока към водоем в с. Розово община Казанлък, където следите му се изгубили. Към мястото още вчера е бил изпратен водолазен екип от сектор \"Спасителни оперативни дейности\" към РД \"Пожарна безопасност и защита на населението\" – Пловдив. Със съдействието на служителите на реда от местното районно управление са предприети действия за издирване в района и във водоема, но през светлата част на деня 25-годишният не е бил открит.Днес сутринта, към 08.00 часа водолазите са възстановили търсенето във водоема при с. Розово и рано следобед оттам е изваден лек автомобил, като в купето е намерено тялото на издирвания 25-годишен.", "date": "2019.01.01", "title": "Откриха тялото на издирвания мъж във водоема край с. Розово"}
{"url": "https://www.novinite.bg/articles/169142/Britanci-pitat-Forin-ofis-za-vampiri-v-Polsha", "text": "Има ли вампири в Полша и какво да се прави с парче дърво, намерено на плажа? Това са част от странните въпроси, задавани на консулските служби на британското външно министерство , по които служителите трябва да консултират британските граждани в чужбина (най-вече туристи), предава БГНЕС.Все пак от британското дипломатическо ведомство припомнят, че по горещите линии британците трябва да звънят само при извънредни ситуации. Общо през 2018 г. британските консулства са получили повече от 330 хиляди обаждания с молба за оказване на помощ, съобщи външното министерство. Дипломати помогнали на повече от 3400 британски граждани, които попаднали в болници и на 4 900, които били арестувани от местната полиция. В допълнение от дипломатическото ведомство на Лондон са издали почти 30 хиляди временни документи за пътуване за тези, които са загубили паспортите си в чужбина. Но констатацията е, че британците използват консулските служби за каквото им хрумне. Например, в Холандия след като гледал филма „Смело сърце“ британец звъннал в посолството и задал въпроси за сюжета на филма.Друг поданик на кралицата се обадил в консулството на Канарските острови с молба за оказване на натиск върху хотелската администрация – проблемът бил, че в стаята му влязла бездомна котка и се изпикала на леглото. Трети британец пък се интересувал дали в Полша има вампири, тъй като жената, с която се започнал по интернет, го попитала преди първата им среща каква е кръвната му група.Англичанин поискал от външното министерство  подкрепа за него пред салон за масажи в Банкок: той заспал по време на масаж и бил убеден, че не трябва да плаща за предоставената услуга. Един мъж се обадил в британското посолство в Ню Делхи и попитал кога ще се отвори дипломатическата мисия, защото някъде бил чул, че в дипломатическото представителство се продава вегетарианска наденица.Друг британец в Италия поискал от посолството помощ за организиране сватбата му, а също да му препоръчат цветар и да получи билети за среща с папа Франциск.Консулството в Кувейт било попитано дали някой от служителите на дипломатическата мисия иска да приюти кученцата на интересуващите се от услугата британци.Обадил се в консулството в Буенос Айрес търсел „оперативна информация“ - списък на аржентинските жени, сред които би могъл да си избере булка.Друг пък звъннал от „патриотични подбуди“ питал къде да предаде къс дърво, открит на плажа, тъй като предполагал, че става дума за парче от старинен британски кораб. „За съжаление сме принудени да констатираме, че министерство на външните работи не може да дава консултации във връзка с вампири, бездомни котки, а, уви, нямаме къде да съхраняваме вегетариански колбаси“, отбелязва представител на Форин офис.", "date": "2019.01.01", "title": "Британци питат Форин офис за вампири в Полша"}
{"url": "https://www.novinite.bg/articles/169150/Papa-Francisk-Politikata-ne-e-samo-za-upravlyavashtite", "text": "Политиката не е запазена само за тези, които управляват, а трябва да включва всички, каза Папа Франциск във вторник. Папата се обърна към събралите се хора на площад \"Св. Петър\" от прозореца на апостолския дворец на 52-ия Световен ден на мира, въведен от папа Павел VI.\"Не смятаме, че политиката е запазена само за управниците. Всички ние сме отговорни за живота на \"града\", за общото благо; и политиката също е добра до степен, в която всеки играе своята роля в служба на мира\", каза той, цитиран от Нова тв.В проповедта си папата обърна внимание на майчинството, като заяви, че светът е късоглед, ако гледа към бъдещето без \"майчин поглед\". \"Такъв свят може и да увеличи печалбите си, но повече няма да гледа а другите като на деца. Той ще прави пари, но не за всеки. Всички ще живеем в една къща, но не като братя и сестри. Трябва да научим от майките, че героизмът се проявява в саможертвата, силата се проявява в състраданието, а мъдростта се проявява в кротостта\", каза Папа Франциск.", "date": "2019.01.01", "title": "Папа Франциск: Политиката не е само за управляващите"}
{"url": "https://www.novinite.bg/articles/169158/Mecheshki-shegi-razigravali-Barza-pomosht-v-novogodishnata-nosht", "text": "Реагирали сме на 198 сигнала в новогодишната нощ, 19 екипа бяха на терен, обобщи говорителят на Центъра за спешна медицинска помощ (ЦСМП) в София Катя Сунгарска. \"По график трябваше да работим с 18 екипа, но в последния момент успяхме да сформираме още един. Така че в новогодишната нощ работиха общо 19 екипа на Спешна помощ.От подадените 198 адреси до нас през нощта. 100 от тях са за хора, прекалили с алкохола. От тях само петима са били в толкова тежко състояние, че се е наложила хоспитализация. Четирима сме хоспитализирали в \"Пирогов“ и един във ВМА. До 00.00 часа сме получили едва 51 адреса, но вече след полунощ напливът към нас става огромен. Не е имало много тежки инциденти“, обясни Сунгарска и уточни, че са имали повиквания за три деца, но само за вирусни инфекции.\"Интересен случай имахме рано сутринта - жена е подала сигнал, че в Банкя е видяла как младо момче е било хванато от мечка, която е започнала да го яде и че на мястото е имало много кръв\", разказа Катя Сунгарска. \"Моментално е била изпратена линейка. Колегите са заварили 24-годишно момче, което във вилната зона е излязло навън по потник и къси гащи и е премръзнало. Изпаднало е в състояние на хипотермия, което може да бъде и животозастрашаващо състояние, така че по най-бързия начин сме го закарали в противошокова зала на \"Пирогов“, обясни Сунгарска, като уточни, че мечка и кръв на мястото не е имало.\"Имахме един фалшив сигнал за горяща къща в село край Своге. Беше ни подадено, че вътре има бедстващи хора\", посочи още Катя Сунгарска. Двете изпратени на адреса линейки само установили, че \"нито къщата е горяла, нито е имало хора, които са се нуждаели от спешна медицинска помощ\", разказа Сунгарска.\"Имахме и една доста агресивна жена, която многократно е звъняла и е искала да ѝ бъде изпратен медицински екип, защото е вдигнала 37,2 градуса температура. Многократно сме ѝ обяснили, че за такава температура дори лекарства не се взимат, а камо ли да се праща спешен екип. Тя е била доста агресивна, включително ни е заплашила с предаването \"Господари на ефира“ и се е представила като журналист.В крайна сметка успяхме да отделим един екип, за да отидем до нея, премерена ѝ е температурата и се е оказало, че е 36,8 градуса\", разказа още говорителят на ЦСМП - София. \"Това за пореден път е тежко разкарване на медицински екипи, които работят, за да спасяват животи, а не за да извършват амбулаторни прегледи\", коментира тя.\"Имали сме доста адреси, на които сме били разкарвани и на тях не сме заварвали хора. Те са най-вече улични. През нощта имаме случаи на един инфаркт, четири инсулта, няколко леки пътнотранспортни произшествия“, допълни тя.Катя Сунгарска разказа, че между 01.00 часа и 03.40 часа е имало технически проблем с телефоните на 112 и не е можело да се осъществи с тях конферентна връзка. „От 112 само ни препращаха електронно адресите, пък вече ние звъняхме на хората, за да доуточняваме за състояние“, добави тя.По думите ѝ няма нито един сигнал за пострадали хора от пиротехника. „Това е изключително радващо на фона на предишни години. Две линейки бяха концентрирани на концерта на пл. „Княз Александър I“. Нямахме инциденти там на място. Като че ли по-спокойно е минала тази Нова година в сравнение с минали“, коментира Сунгарска и обобщи, че Центърът за спешна медицинска помощ в София е завършил годината с над 140 000 сигнала. ", "date": "2019.01.01", "title": "\"Мечешки шеги\" разигравали Бърза помощ в новогодишната нощ"}
{"url": "https://www.novinite.bg/articles/169133/Borisov-Neka-prez-2019-godina-zaedno-da-rabotim-za-nadgrajdane-na-postignatoto", "text": "Премиерът Бойко Борисов поздрави българите с настъпването на 2019-та година. Ето неговото обръщение към тях в социалната мрежа:Измина една дълга година, изпълнена с много предизвикателства.За първи път България пое председателството на Съвета на ЕС. Доказахме, че можем да бъдем активни участници в дебатите за развитието на ЕС, миграцията, присъединяването на Западните Балкани към Съюза, че може да защитаваме националния си интерес по важни въпроси като правата на българските граждани във Великобритания след Брекзит. Доказахме, че можем да бъдем лидер в региона, водейки активни разговори със съседите... ни за реализирането на съвместни проекти и развитието на всички държави на Балканите.През годината работихме активно и във вътрешен план. В сила влиза рекордно голям държавен бюджет с ръст на БВП, пенсии, заплати, като особено внимание отделяме на образованието и на хората в неравностойно положение.Нека през 2019 година заедно да работим за надграждане на постигнатото и да бъде по-добра за всички! Честита Нова Година!", "date": "2019.01.01", "title": "Борисов: Нека през 2019 година заедно да работим за надграждане на постигнатото"}
{"url": "https://www.novinite.bg/articles/169135/Ninova-2019-e-godina-za-smeli-resheniya-i-dejstviya", "text": "Скъпи българи, нека да ни е честита и мирна новата година. 2019 ще бъде преломна. Това написа лидерът на БСП Корнелия Нинова във \"Фейсбук\".\"2019 е година за смели решения и действия. Вярвам, че тя носи края на статуквото и промяна към по-добро за българите, за България и за Европа. В основата на тази промяна ще бъде всеки един от нас. Защото сме свободни и силни хора, които милеем за българщината, борим се за правата си и тачим семейството си.Пожелавам ви здраве, лична реализация, сили и вяра, че ще променим живота си. Бъдете уважавани в обществото и обичани от близки и приятели. На добър час през новата 2019 г.\", написа още Нинова.", "date": "2019.01.01", "title": "Нинова: 2019 е година за смели решения и действия"}
{"url": "https://www.novinite.bg/articles/169139/Angelkova-blagodari-na-turisticheskiya-bransh", "text": "Честита 2019 година! Желая на всички много здраве и успех. Нека бъдем по-често сред близките и приятелите си, а професионалните ангажименти да ни носят ново удовлетворение. Това написа в профила си в социалната мрежа „Фейсбук“ министърът на туризма Николина Ангелкова.„Да сме отговорни пред себе си и обществото, за да изградим перспективно бъдеще за децата ни и авторитет за България. Благодаря от сърце за усилията, положени от туристическия бранш да градим заедно модерния имидж на страната като конкурентна дестинация на международната карта. Убедена съм, че през следващите години успехите ще се увеличават. Мир, щастие и хармония за всички“, пожела още Николина Ангелкова.", "date": "2019.01.01", "title": "Ангелкова благодари на туристическия бранш"}
{"url": "https://www.novinite.bg/articles/169134/Rumen-Radev-2018-a-be-godina-na-korupcionni-skandali-i-eroziya-na-demokratichnite-prava", "text": "2018-а бе година на корупционни скандали и ерозия на демократичните права и институции. Това каза държавният глава Румен Радев в новогодишното си обръщение към нацията.\"Минути ни делят от новата 2019 година. Повечето от нас имат щастието да я посрещнат с близките и приятелите си. Други и в този час са на работа, а стотици хиляди са далеч от родината. В изминалите месеци някои са загубили роднини и приятели. Други отново ще посрещнат празника в недоимък. Нека в тези часове и в следващата година не забравяме за тях. Когато отваряме сърцата си и подаваме ръка на слабите, получаваме от тях повече сила и смисъл, отколкото им даваме\", заяви президентът.По думите му през изминалата година не е сторено нужното, за да може 2019-а да бъде по-лесна. \"Напротив: това бе година на корупционни скандали и ерозия на демократичните права и институции. Проблемите бяха отсрочвани, но не и решавани. Примирихме се със застоя и безвремието, с липсата на цели и реформи. Преглътнахме ръста на цените и ниските доходи. Зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола\", подчерта президентът и добави, че тази вечер мнозина ще говорят за бъдещето си, а някои ще споделят и планове за емиграция.\"Други ще пуснат и неканения гост на празничната трапеза - политиката. Но политиката не се прави на масата, а се определя и решава от усилията на милионите осъзнати личности. Вярвам, че за изминалите години българите свикнаха да дишат въздуха на свободата и няма да позволят тя да бъде ограничавана\", посочи президентът. Румен Радев изрази убеждение, че българският народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще. Според него в това е смисълът на единението и в това е бъдещето ни като народ и държава. ", "date": "2019.01.01", "title": "Румен Радев: 2018-а бе година на корупционни скандали и ерозия на демократичните права"}
{"url": "https://www.novinite.bg/articles/169152/Mladen-Marinov-Postepenno-se-zasilva-trafikat", "text": "Постепенно се засилва трафикът по пътните артерии. Полицаите са разположени по най-натоварените трасета, за да подпомагат движението при необходимост. Това каза вътрешният министър Младен Маринов, съобщиха от пресцентъра на МВР.„Днес продължава работата на дежурните екипи в цялата страна. Към момента трафикът през граничните контролно-пропускателни пунктове на страната е нормален“, посочи Маринов и призова водачите да шофират толерантно, със съобразена скорост и повишено внимание.С цел повишаване на безопасността и облекчаване на трафика от 14 до 20 часа днес се спира движението на камионите над 12 тона по  автомагистралите и най-натоваренитe пътища. От Пътната агенция предупреждават, че в момента заради  мъгла видимостта е намалена до 50 м. по път Е-79 между Видин и Димово. Началникът на \"Пътна полиция\" Росен Рапчев  предупреди, че заради множеството ремонти на автомагистрала \"Хемус\" там също е създадена специална организация на движението, особено около тунелите.\"Имаме екипи, които да спрат и да образуват тази тапа малко  преди тунела. Знаете, че имахме негативен случай да остават в тунела граждани  дълго време. Това е причината преди тунела да се извършва допълнително забавяне  на трафика, за да не се образува колона в самия тунел\", каза Росен Рапчев. На входовете и изходите на всички големи градове ще има  специална организация на движението. Главен инспектор Любомир Костадинов от столичната пътна полиция предупреди къде се очакват най-сериозните проблеми на  входовете на София.\"Това ще бъдат Горубляне-Околовръстното, КПП-то подхода към  \"Младост\" и самият \"Павел Красов\" и \"Цариградско шосе\". Очакваме проблем да ни създаде и магистрала \"Люлин\", но най-вече в подхода от Перник към София, каза  той.", "date": "2019.01.01", "title": "Младен Маринов: Постепенно се засилва трафикът"}
{"url": "https://www.novinite.bg/articles/169136/Karayancheva-Da-opazim-tozi-nash-zemetrasen-Balkanski-Vavilon", "text": "Скъпи сънародници, пожелавам Ви новата 2019 г. да донесе на всички ни светли хоризонти, положителни емоции и силата да вярваме в себе си, да градим и да опазим този наш земетръсен Балкански Вавилон, който дедите ни са завещали да обитаваме.Това е написала в профила си в социалната мрежа \"Фейсбук\"Цвета Караянчева - председател на Народното събрание.\"Желая ви стремглаво ново начало и нови възможности. И не забравяйте, че границите са вътре в нас и само от нас зависи да ги прекосим. Честита Нова 2019-а година\", е написала още Цвета Караянчева.", "date": "2019.01.01", "title": "Караянчева:  Да опазим този наш земетръсен Балкански Вавилон!"}
