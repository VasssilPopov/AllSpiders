{"url": "https://www.novinite.bg/articles/169392/S-blizo-20-po-visoka-konsumaciya-na-tok-na-6-yanuari-otchetoha-ot-ChEZ", "text": "\r\nС близо 20 процента увеличение на средната консумация на ток през почивния ден 6 януари отчете ЧЕЗ Разпределение България в сравнение със същия ден на 2018 г., когато също е бил неработен ден.\r\n\r\n\r\n\r\n\r\n\r\n\r\n\r\n", "date": "2019.01.07", "title": "С близо 20 % по-висока консумация на ток на 6 януари отчетоха от ЧЕЗ"}
{"url": "https://www.novinite.bg/articles/169384/Otnovo-Kola-pomete-jena-na-peshehodna-pateka-v-Plovdiv", "text": "59-годишна жена пострада тази сутрин в кв. „Тракия“ в Пловдив, след като беше блъсната от лек автомобил „Рено“, съобщиха от полицията. Сигналът за инцидента е подаден на спешния телефон 112 в 07.15 ч.Инцидентът е станал на пешеходна пътека на ул. „Съединение“.Изчакват се резултатите от прегледите на пострадалата, по първоначални данни няма сериозни наранявания. Колата управлявал 55-годишен мъж, чиято алкохолна проба е отрицателна, информира Дарик.", "date": "2019.01.07", "title": "Отново: Кола помете жена на пешеходна пътека в Пловдив"}
{"url": "https://www.novinite.bg/articles/169385/Snegat-ogranichi-dvijenieto-po-patya-Sofiya-Rebarkovo-i-AM-Hemus", "text": "Агенция \"Пътна инфраструктура\" временно ограничи движението на превозни средства над 12 тона по автомагистрала \"Хемус\" при км 22, в района на Жерково\". Причината е обилния снеговалеж там, заради което се налага да бъде почистено. Шофьорите изчакват на място.  Движението по пътя II-16 София - Ребърково също е спряно за тежкотоварните автомобили над 12 тона по същите причини.  Ситуационен център към агенцията работи 24 часа в денонощието и обобщава данните за състоянието на пътищата в цялата страна, пише Столица.бг", "date": "2019.01.07", "title": "Снегът ограничи движението по пътя София - Ребърково и АМ \"Хемус\""}
{"url": "https://www.novinite.bg/articles/169373/Nad-750-mashini-sa-obrabotvali-patnite-nastilki-prez-noshtta", "text": "Над 750 машини са обработвали пътните настилки през тази нощ, за да се осигури безопасността на пътуване при зимни условия. Работата на машините в районите със снеговалеж продължава като броят им ще се увеличава в зависимост от интензивността на снеговалежа. Шофьорите трябва да тръгват на път с автомобили, подготвени за зимни условия. За днес и утре Националният институт по метеорология и хидрология определи жълт код за опасно време над цялата страна. Поради снегопочистване в момента е ограничено движението на МПС над 12 тона по път I-4 Велико Търново – Севлиево – пътен възел „Коритна“ на територията на област Ловеч. Поради влошени метеорологични условия е ограничено движението за МПС над 12 тона по път ІІІ-866 Девин – Михалково, както и за камиони с ремаркета и полуремаркета. Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.07", "title": "Над 750 машини са обработвали пътните настилки през нощта"}
{"url": "https://www.novinite.bg/articles/169387/Vavejdat-videorazgovori-na-telefon-112", "text": "В най-скоро време се предвижда системата за спешни повиквания 112 да може да приема и видеообаждания през различни платформи, съобщава „Монитор”. Това се прави с цел достъпът до услугите на системата да е по-лесен, а и да се улесни работата на операторите.С видеовръзката те ще могат да преценяват по-добре дали обаждането е истинско или нерегламентирано.Освен това ще могат да виждат в реално време неща, които търсещите помощ не могат да обяснят. Например с показване на екрана на нараняването на пострадали при катастрофа ще се знае какъв екип точно да бъде изпратен. Очаква се да заработи и приложение, което ще позволи на хора с увреден слух и зрение също да могат да подават сигнали.Според данни на националната система 112 от създаването ѝ до средата на миналата година са били приети 44 323 431 обаждания, от които 16 366 885 с конкретни искания за оказване на помощ. На смяна един оператор приема средно над 200 обаждания.Само за миналата година фалшивите сигнали са спаднали с около 13 процента. Общият брой на регистрираните неверни сигнали към телефон 112 са едва 0,2%. Ниският процент се дължи на добрата операторска работа и координация със службите за спешно реагиране, твърдят от 112. Гражданите, избиращи старите спешни номера 150, 160 и 166, които автоматично биват пренасочвани към 112, намаляват.През 2017 г. техният процент е под 3 от общия брой спешни обаждания. Най-често гражданите звънят на телефон 112 за спешна медицинска помощ, за престъпления против личността и собствеността, пътнотранспортни произшествия, пожари и със сигнали от компетентността на общинските администрации.", "date": "2019.01.07", "title": "Въвеждат видеоразговори на телефон 112"}
{"url": "https://www.novinite.bg/articles/169388/Razdavat-hrana-na-300-000-bedni-balgari", "text": "300 000 от най-нуждаещите се българи ще бъдат подпомогнати с пакети от хранителни продукти. В над 300 пункта на Червения кръст ще предоставят хранителните пакети.Програмата вече е започнала в 16 областни центъра, а от този понеделник стартира и в останалите 12. Хранителните помощи са по европейската програма за подпомагане на хора от социално уязвимите групи.Пакетите съдържат по 16 вида хранителни продукти, които са опаковани и ще бъдат разпределяни от структурите на Българският червен кръст по места.Всички, които ще получат хранителните продукти, са одобрени от Агенцията за социално подпомагане.„Това  са хора, подпомогнати с енергийна помощ за сезон 2016-2017-та. Друга целева група,която е включена в правоимащите бенефициенти, това са майките, които са получили еднократна помощ за отглеждане на дете до 1 година към период юни  месец 2018 година\", каза Виолета Радева-секр БЧК-Бургас.Всички одобрени от социалното министерство получават пакети, които съдържат 16 вида хранителни продукти-варива, месни консерви, захар. За пръв път в тях са включени по 3 литра олио. Раздаването на продуктите ще продължи до 28 февруари.", "date": "2019.01.07", "title": "Раздават храна на 300 000 бедни българи"}
{"url": "https://www.novinite.bg/articles/169393/Obshtinskiyat-savet-v-Lovech-reshi-detskite-gradini-da-sa-bezplatni", "text": "Ползването на детски ясли и градини в община Ловеч да е безплатно, реши на последното си заседание общинския съвет на града.Кметът Корнелия Маринова обаче оспорва това решение като противозаконно, съобщава БНР.Предложението на кмета Маринова беше да отпадне постоянната месечна такса от 10 лева заради протест на прокуратурата, но и да се увеличи таксата за храна, която се плаща само за присъствени дни.Общинският съветник от БСП и бивш кмет на Ловеч Минчо Казанджиев обаче предложи таксите въобще да отпаднат и това беше прието.„Ние всъщност изпълняваме едно предизборно обещание на сегашния кмет на община Ловеч.“Кметът Маринова каза, че решението все още не е влязло в сила.„Едно решение на общински съвет и промяна в наредба не може да е в противоречие с нормативен документ от по-висок ред, в случая закона. А законът казва: „Заплащат месечна такса“.Ако таксите за детски ясли и градини отпаднат, общината ще трябва да осигури още около 900 хиляди лева по прогнозни разчети.", "date": "2019.01.07", "title": "Общинският съвет в Ловеч реши детските градини да са безплатни"}
{"url": "https://www.novinite.bg/articles/169382/Zapochvat-protesti-sreshtu-novite-iziskvaniya-kam-targovcite-na-goriva", "text": "Безсрочни протести стещу новите изисквания към бензиностанциите започват от Националното сдружение на търговците и превозвачите. От края на януари обектите, в които се зарежда и продава гориво, трябва да отговарят на по-високи изисквания, например - за капитал. Според сдружението бензионостанциите в малките населени места няма да покрият критериите и ще се стигне до фалити.Недоволството ще е под наслов “жълтите жилетки” и ще започне в края на седмицата. Сдружението се заканва да затваря граници и да изкара хората на улицата, за да спре влизането в сила на закона на 29 януари.", "date": "2019.01.07", "title": "Започват протести срещу новите изисквания към търговците на горива"}
{"url": "https://www.novinite.bg/articles/169386/Troyanskiyat-prohod-ostava-zatvoren", "text": "Шофьорите да тръгват на път с автомобили, подготвени за зимни условия, призоваха от Агенция „Пътна инфраструктура“. Троянски проход остава затворен за всички автомобили, каза за „Дарик“ Денислав Пейчев от Агенция „Пътна инфраструктура“. Отпадна ограничението за камиони над 12 тона по пътя Девин – Михалково, което беше въведено заради влошените метеоролични условия. За днес и утре Националният институт по метеорология и хидрология определи жълт код за опасно време над цялата страна. „Тази сутрин имаше временни ограничения по автомагистрала „Хемус” и по пътя Своге-София за около час за почистване и движението беше възстановено”, обясни Денислав Пейчев. Заради снегопочистване беше ограничено и движението на камиони над 12 тона по пътя Велико Търново – Севлиево – пътен възел „Коритна“ на територията на област Ловеч. Движението в този учатък вече е възстановено. Шофьорите трябва да тръгват на път с автомобили, подготвени за зимни условия, подчерта Денислав Пейчев. „Апелираме шофьорите на тежкотоварни превозни средства и на леки автомобили да тръгват на път само с подходящи гуми и да карат със съобразена скорост и повишено внимание. Естествено да спазват указанията на контролните органи. А всички граждани и транспортни фирми могат да получават информация за актуалната пътна обстановка от интернет страницата на агенцията – Api.bg и по всяко време на денонощието на нащите горещи телефони  0 700 130 20”, обясни той.", "date": "2019.01.07", "title": "Троянският проход остава затворен"}
{"url": "https://www.novinite.bg/articles/169395/Pogrebvat-Ivan-Laskin-v-Aleyata-na-tvorcite", "text": "Обичаният актьор Иван Ласкин, който си отиде без време на 48 години, ще бъде погребан в Алеята на творците във вторник на Централните софийски гробища.Поклонението пред тленните останки на Ласкин ще се състои в храма \"Св. Седмочисленици\" от 12.30 часа, съобщиха от Съюза на артистите в България.Ласкин почина в нощта срещу Богоявление, след като дни наред за живота му се бореха медиците във ВМА. Положението с чернодробната недостатъчност беше критично, засегнати бяха и останалите вътрешни органи на актьора, а лекарите го държаха в изкуствена кома, за да не го боли.Иван Ласкин е актьор, който умееше да провокира крайни чувства именно защото, както самият казваше, няма ключ на устата. Остър език и чувствителна душа, влюбен до последно в жена си, Александра Сърчаджиева, през последните години Иван Ласкин, който не доживя имения си ден, казваше: \"На България й трябва революция!\"", "date": "2019.01.07", "title": "Погребват Иван Ласкин в Алеята на творците"}
{"url": "https://www.novinite.bg/articles/169396/Korab-potana-v-Cherno-more-dvama-zaginaha", "text": "\r\nДвама души загинаха след като кораб потъна в Черно море на около 80 мили от северния турски град Самсун. Корабът, плаващ под панамски флаг с 13 души на борда, е потънал тази сутрин.\r\n\r\n\r\n\r\n\r\n\r\n", "date": "2019.01.07", "title": "Кораб потъна в Черно море, двама загинаха"}
{"url": "https://www.novinite.bg/articles/169378/Ivo-Mirchev-ochakva-oshte-iznenadi-ot-tol-sistemata", "text": "Очаквайте в рамките на годината нови изненади по отношение на работата на тол-системата, каза пред БНР блогърът Иво Мирчев.„Първият модул от тази система – електронните винетки, не работи. Сега започва по-интересното. Очаквайте в рамките на годината нови изненади по отношение на работата на системата. Очевидно се пръскат изключително големи суми за тази система и въпреки това тя дори не работи. Според мен тол-системата за товарните автомобили няма да работи коректно. Все още няма връзка между полицията и системата за винетките. В момента ако полицай ви спре на пътя, той няма как да провери дали имате електронна винетка, не се знае и това кога ще стане въобще“, обясни той в предаването „Преди всички“.Фирмата, разработила системата за електронните винетки, има сериозна вина за случилото се, каза той и добави обаче, че по-сериозната вина е на държавата, АПИ и съответното министерство, които практически не са водили процеса по правилния начин.„Останаха доста неотговорени въпроси. Един от най-важните – какви са загубите, които ще понесе бюджета от нефункционирането на системата. Другият важен въпрос – какви проверки и последствия ще има за отговорните за този провал длъжностни лица. Тези оставки – това са редовните бушони. Големият проблем в системата се прикрива с оставки на хора на по-ниски нива“, изказа мнение IT-специалистът.Мирчев определи като манипулация от страна на АПИ обясненията, че когато толкова голяма система тръгва, е нормално да има спънки и трябва да мине определен период, за да се наместят нещата. Системата използва налична информация, подчерта той и обясни, че единственото, което се е искало, е тази информация да бъде свързана помежду си:„Тази система не е нищо особено. Един от много важните въпроси, на който няма отговор – колко е платено за нея. Убеден съм, че са платени стотици хиляди, а това е система, която се изгражда буквално за няколко месеца с доста по-малка инвестиция. Подозирам, че българските граждани ще останат в абсолютно неведение по отношение на реалната стойност, платена за системата. Тя ще бъде скрита в тези 180 млн., които бюджетът е платил за тол-системата“.Иво Мирчев очаква, че фирмата ще бъде освободена частично от отговорност. Според него цялата тази ситуация поставя въпроса за обществените поръчки и начина, по който те работят:„Ако една фирма иска да спечели обществена поръчка, тя трябва да даде съответния подкуп на съответното място. Тя няма никакъв стимул да завърши проекта качествено в срок, тъй като тя знае, че хората, които я контролират, са получили пари от нея и те имат стимул тази фирма да продължи да работи с тях. Това е една от причините системата с винетките да претърпи това фиаско“.Томислав Дончев трябва да поеме пряка отговорност за електронното правителство, смята Иво Мирчев.", "date": "2019.01.07", "title": "Иво Мирчев очаква още изненади от тол-системата"}
{"url": "https://www.novinite.bg/articles/169394/Izmamiha-dyado-pochti-s-13-000-lv-sled-seriya-zaplahi", "text": "81-годишен видинчанин е станал жертва на телефонна измама. Възрастният мъж дошъл в районното управление и разказал за случилото се. Около 11.30 часа, на 5 януари, той получил обаждане на стационарния си телефон.Плачеща жена обяснила, че трябва да предаде наличните си пари за операция. Разговорът продължил с мъж, който отправил заплахи и уверил стареца, че е наясно с какви средства разполага, тъй като жилището му било „сканирано“. По същото време, пенсионерът получил обаждане и на мобилния си телефон - мъжки глас го уверил, че цивилни полицаи под прикритие охраняват дома му, за да не бъде нападнат от група лица.Непознатият продължил с указания за предаване на наличните пари. Малко след проведените разговори 81-годишният оставил сумата от 12 700 лева в плик пред паметник в града. Работата по случая продължава.", "date": "2019.01.07", "title": "Измамиха дядо почти с 13 000 лв. след серия заплахи"}
{"url": "https://www.novinite.bg/articles/169402/Otkriha-zastrelyan-vazrasten-maj-vav-Varna", "text": "Мъж на 75 години намерен прострелян в къщата си във варненския квартал \"Аспарухово\".Сигналът е подаден тази сутрин от съседи на пенсионера на ул. \"Марагидик\". На място веднага са изпратени екипи на полицията и Спешна помощ, но медиците само са констатирали смъртта на мъжа.Най-вероятно става въпрос за самоубийство. Извършен е оглед и е открито оръжието, с което пенсионерът се е прострелял, съобщават от ОДМВР-Варна.То е законно притежавано. Трупът е транспортиран за аутопсия. Образувано е досъдебно производство.", "date": "2019.01.07", "title": "Откриха застрелян възрастен мъж във Варна"}
{"url": "https://www.novinite.bg/articles/169360/Dneven-horoskop-za-ponedelnik", "text": "През целия ден ще мислите за проблемите в работата. Не е най-подходящият момент да мислите за работа, но това не ви дава мира. Концентрирайте се и ще намерите решение на проблемите бързо. Разгледайте внимателно всички детайли и вижте дали можете да ги превърнете в нещо по-мащабно. Това може да е един от начините за разрешаване на проблемите ви.През днешният ден ще трябва да се представяте пред хора. Може би ще ходите на интервю или на среща. Не се чувствате напълно уверени, но опитайте да не го показвате. ", "date": "2019.01.07", "title": "Дневен хороскоп за понеделник"}
{"url": "https://www.novinite.bg/articles/169368/Ivan-Geshev-Chrez-telefon-ukrit-v-kiliyata-Banev-e-iskal-politichesko-ubejishte-v-Rusiya", "text": " Съдебни охранители са намерили телефон, скрит в кутия за сок, в килията на Николай Банев преди десетина дни. Това каза заместник главният прокурор Иван Гешев пред бТВ. По телефона Банев контактувал с руски лобисти и предлагал сформиране на евраазийска народна партия в България, която да защитава чужди интереси. Гешев уточни, че Банев е искал политическо убежище в Русия. На Банев е обещавана адвокатска защита пред европейския съд от руски адвокати, медийна кампания в Русия, включително срещу българската прокуратура, обсъждала се е хибридна война в негова защита, в разговорите се споменава известен български журналист, който да почне тази медийна атака, каза Гешев. За своето кариерно развитие Гешев коментира, че за него не стои въпросът дали да става главен прокурор. Важно е да си свърша работата, каза той.На въпрос коя ще е следващата акция на прокуратурата, Гешев обяви, че няма как да отговори, но бил казал на колегите си, че ще е тежко и трудно, ще бъдат оплювани, но ще е интересно. Недосегаеми хора в България няма. Могат да бъдат претърсени офиси на съдии и прокурори, да им бъде повдигнато обвинение, защо да не могат да бъдат претърсени офиси и на адвокати, заяви Гешев по повод разследването срещу адвоката Лазар Карадалиев за пране на пари. Подадената жалба на Десислава Иванчева в съда в Страсбург не означава, че България ще бъде осъдена, бе коментарът на Гешев по делото срещу отстранената от поста кметица на „Младост“. На въпрос как ще коментира условията в ареста, в който беше държана Десислава Иванчева, Гешев отговори, че тя има право да се защитава по всякакъв начин. „За наказателната отговорност и за това, дали едно лице ще бъде осъдено или не решава съдът и това е различно дали някой се оплаква от условията в арестите. Иванчева има активна позиция и се опитва да се защити по всякакъв възможен начин – и в Страсбург, и чрез медиите, и тя има право на това, каза зам. главният прокурор.", "date": "2019.01.07", "title": "Иван Гешев: Чрез телефон, укрит в килията, Банев е искал политическо убежище в Русия"}
{"url": "https://www.novinite.bg/articles/169383/VMA-s-nov-zamestnik-nachalnik", "text": "Полковник доцент Георги Попов е новият заместник-началник на Военномедицинска академия по учебно-научната дейност. Със заповед на министъра на отбраната той е назначен и за заместник главен лекар на Въоръжените сили на Република България, съобщиха от здравното заведение. Полковник доцент Георги Попов е роден на 5 ноември 1964 година. Завършва медицина в Медицинска академия-София през 1990 година. Има придобити специалности по инфекциозни болести и по вътрешни болести. През 2017 година завършва „Здравен мениджмънт”. Доцент Попов е преминал през различни курсове по абдоминална ехография; по авиационна медицина, има започната специализация по военна терапия. Защитава научна и образователна степен “доктор” с дисертация на тема “Вирусни хепатити в организирани колективи”, зачислен за аспирантура и започната дисертация на тема “Вирусни хепатити в организирани колективи – войскови, затвори”. Завършил е няколко курса и специализации в чужбина, има опит от няколко задгранични мисии. В професионалната му визитка са записани и редица ръководни длъжности. През 1990 година започва като интерн във ВМА, а година по-късно е назначен за началник на медицинска служба във ВВС – Божурище. Работи още като клиничен ординатор по инфекциозни болести. От 2015 година до момента е експерт в НАТО. А от 2017 година до момента е началник на Катедра „Инфекциозни Болести” към ВМА.От 4 януари 2019 година е назначен за заместник-началник на ВМА по учебно-научната дейност. Доцент Георги Попов е член на Академичния съвет на ВМА и хоноруван преподавател в СУ „Св. Климент Охридски”. Членува още в Националния съвет по превенция на СПИН, туберкулоза и сексуално предавани инфекции; Българско дружество по военна медицина; Българско дружество по инфекциозни болести.", "date": "2019.01.07", "title": "ВМА с нов заместник-началник"}
{"url": "https://www.novinite.bg/articles/169374/Stachka-obarkva-vazdushniya-trafik-v-Germaniya", "text": "Въздушният трафик в Германия ще бъде объркан във вторник сутринта заради стачка на служителите по сигурността на берлинските летища, които искат увеличение на заплатите, съобщава БТА.Недоволните няма да работят в интервала между 5.00 и 8.45 ч. местно време на летищата „Тегел” и „Шонефелд”. Ще бъдат засегнати около 80 полета.Луфтханза отмени някои вътрешни полети. Засегнатите пътници ще могат да използват самолетните си билети, за да се придвижат с влак.За протестните действия призова синдикатът „Верди”. Той представлява около 23 000 служители по сигурността на летищата в Германия и настоява заплащането им да се увеличи на 20 евро на час. В момента те получават по 17 евро на час.", "date": "2019.01.07", "title": "Стачка обърква въздушния трафик в Германия"}
{"url": "https://www.novinite.bg/articles/169389/Indiana-Katleya-Manolina-Polislava-novite-imena-u-nas", "text": "Какво име да изберем за детето си?Много родители се повлияват в решението си от имената на герои от сериали, шоузвезди, спортисти.По-внимателни са при избора на име на момче като продължител на рода, по-безразсъдни са при момичетата.Йоана смени личното име Иванка, което бе едно от традиционните през миналия век. От по-големите градове Иванка е харесвано име само в Пловдив. Все по-често Катя вече е Кейтлин. Никола е предпочитан пред Николай. Мястото на Йордан зае Даниел, обяснява пред \"24 часа\" проф. Анна Чолева-Димитрова, д-р по ономастика (наука за произхода, значението и разпространението на имената - б. ред.) от Института за български език при БАН.Най-масовите женски имена са Виктория, Никол и Мария. Георги и Александър държат лидерството при мъжките.Има много новосъздадени имена като Аря, Живодара, Индиана, Катлея, Манолина, Полислава, Стеяна, обясни още проф. Чолева.Родители избират за момичетата също Дейзи, Енджи, Илайда, Илейн, Кейлин.Има много имена с удвоена съгласна - Аллина, Аннабелла, Асенна. А при двойните имена - Вая-Никол, Ивайла-Божидара, Камий-Саво, Мария-Антоанета, Урания-Мария.Има и тройни имена - Борислава-Вяра-Магдалена, така цялото име заема по два реда на страница.Заради футболистите модерни са Кристиано и Лео.", "date": "2019.01.07", "title": "Индиана, Катлея, Манолина, Полислава - новите имена у нас"}
{"url": "https://www.novinite.bg/articles/169380/Ostava-uslojnena-obstanovkata-v-Garciya-zaradi-vremeto", "text": "\r\nНов циклон обхваща Гърция. Лошото време ще засегне много региони на страната. Очаква се температурите да паднат и да има снеговалежи дори в ниските части в Източна Гърция и в столицата Атина. Ще има и бурни северни ветрове.\r\n\r\n\r\n\r\n\r\n", "date": "2019.01.07", "title": "Остава усложнена обстановката в Гърция заради времето"}
{"url": "https://www.novinite.bg/articles/169359/Ivanovden-e-", "text": "На 7 януари християнската църква отрежда на най-великия от пророците, който ревностно проповядва идването на Христос сред хората -Йоан Кръстител или Предтеча. Светецът се почита като покровител на кумството и побратимството.На Ивановден продължават обичаите и обредите, свързани с вярата в чудодейната сила на водата. Къпят се булките и младоженците, които са се оженили през тази зима до Ивановден. Във водата влизат и всички именици. Обредното къпане включва и размяна на подаръци, както и гостувания и празнична трапеза.Българската народна традиция свързва обредите и обичаите на Ивановден с очистителната сила на осветената предния ден вода. Периодът на т.нар. \"мръсни дни\" е отминал и всеки обръща поглед напред към сбъдването на предсказанията за добро здраве, берекет и щастлив живот.Имен ден празнуват: Иван, Иванкa, Иванинa, Ванина, Bаня, Ваньо, Йоан, Йоанa, Калоян. Честит празник.Над 350 000 българи празнуват имен ден.  Мъжете - именници са повече от 230 000, а жените над 110 000.Обредното къпане за здраве на Йордановден продължава и на 7 януари.", "date": "2019.01.07", "title": "Ивановден е !"}
{"url": "https://www.novinite.bg/articles/169376/Targovci-na-goriva-planirat-blokadi-po-granicite", "text": " Националното сдружение на търговците и превозвачите на горива започва протест на „жълтите жилетки“ още тази седмица. Планират се демонстрации във всички големи градове, както и затваряне на няколко граници, каза пред БНР неговият говорител Симо Симов. „Хората са отчаяни и вече не издържат, борят се за хляба си. Отчаяните хора са готови на всякакви действия“, каза той. По думите му Законът за горивата поставя неизпълними условия. В сдружението членуват около 100 фирми. За първия протест сме подготвили над 1000 жълти жилетки, предупреди Симов в предаването \"Преди всички\" и добави, че протестите у нас няма да ескалират като тези във Франция, а ще бъдат мирни. Симов отбеляза, че нямат контакт с организаторите на „жълтите жилетки“ във Франция, но полагат усилия, за да осъществят такъв и да ги поканят в България и да помогнат. „Полагаме усилия да докараме част от тях тук. Те да застанат до нас и да подкрепят призива ни за спиране на закона“, каза той. „Този път сме се написали кои сме, защото очакваме провокации – някой отново да вкара в нашия протест хора, които не знаят защо са там. Протестът ни не е политически. Искаме да се обърнем към държавата, а това са хората. Искаме да кажем на хората, че не само бизнесът ще пострада, ще пострадат и потребителите, когато се наложи монопол от най-важния енергиен продукт - петрола“, каза Симо Симов. „Положихме много усилия да решим по юридически и дипломатически път спирането на този несправедлив лобистки закон, който поражда огромен монопол. В крайна сметка виждаме, че институциите не реагират. Затова решихме, че ще започнем протестни действия, като излезем на улицата до пълното спиране на закона. Към днешна дата отправяме призив към държавните институции, президент, премиер, Народно събрание, омбудсман за спиране на закона и отлагането му. Ще настояваме омбудсманът Мая Манолова да внесе пред Конституционния съд този закон“, коментира Симов и подчерта, че единствено институцията на омбудсмана им е обърнала внимание. Очаквали са подкрепа и от президента, но не са я получили, заради което Симов е на мнение, че държавният глава работи по двоен стандарт. „Безкрайно разочаровани сме от президентската институция“, подчерта още той.", "date": "2019.01.07", "title": "Търговци на горива планират блокади по границите"}
{"url": "https://www.novinite.bg/articles/169361/Bum-na-oplakvaniya-sreshtu-kolektorski-firmi", "text": "Бум на оплаквания срещу колекторски фирми, отчитат юристи. Най-често сигналите са свързани с търсене на дългове, погасени по давност, злоупотреба с лични данни и най-вече с телефонен тормоз, заплахи и дори посещения на място.В края на годината Камен Петров разбира, че е длъжник, след като банковата му сметка е запорирана.„Дойде ми като гръм от ясно небе. Буквално ме стопираха. Идваха празници, а останах без пари. Една стотинка нямах”, сподели потърпевшият.Оказва се, че има неплатена такса за безжичен интернет от 2012 г., за която обаче не е търсен в продължение на години. През 2014 г. задължението му е продадено от доставчика на интернет на фирма за събиране на вземания. През септември 2015 г. колекторите завеждат дело. Така, без да знае, неплатената му навреме такса от 19,90 лв., заедно с неустойката за предсрочно прекратяване на договора от 160 лв., бързо достигат 1276 лв. Според Петров това е изнудване.„Хората са осъдени без да разберат. Осъждат ги по стария ред, според който, ако не живееш на адреса си по лична карта, съдът те осъжда по бърза процедура чрез така наречените заповеди и получават честитка от ЧСИ със запори на сметки и на заплати”, заяви адвокатът Десислава Филипова.От колекторската фирма отказаха да застанат пред камера. В отговор до NOVA твърдят, че многократно са правили опити да се свържат с Камен, но без успех. И обясняват, че набъбването на дълга е заради натрупаните съдебни разноски. Освен това, дали шанс на длъжника да плати вноските поне година след решението на съда.„В днешно време се смята, че с една призовка, залепена на входа или на някоя врата, сте уведомени и могат да прибегнат към други мерки”, заяви Пейо Майорски от Асоциацията на потребителите в България.За Камен обаче битката не е приключила. Този път я продължава в съда, за да си върне всички надвзети разноски и такси към задължението.Случаи като този на Камен буквално заливат съдилищата. Колекторите притискали потребителите и с дългове, изтекли по давност. Според последните правила, при неплатените сметки за ток, вода и парно, давността е 3 години. А при банковите задължения, като потребителски или ипотечни кредити, например, дългът се погасява след петата година.Хората не знаят точно кога започва давността и някои с по-малки сметки решават да ги платят, за да нямат проблеми със съдебната система. В такава ситуация попада и Михаил Кибаров. Преди дни разбира, че е длъжник на колекторска фирма. А задължението му е от преди шест години.„Използват всякакви лостове. Сметките биват запорирани преди празнични или почивни дни, с цел да поставят потребителите в неудобна ситуация и да изкарат трудно празниците или да не могат да преживеят събота и неделя”, каза още Пейо Майорски.", "date": "2019.01.07", "title": "Бум на оплаквания срещу колекторски фирми"}
{"url": "https://www.novinite.bg/articles/169377/V-Belgiya-zadarjaha-balgarin-za-trafik-na-migranti", "text": "Българският гражданин Алдин Н. (41 г.) е бил предаден на Белгия по подозрение, че е ръководел организирана престъпна група за незаконното прехвърляне на мигранти към Великобритания, съобщават белгийски медии.Според следствието той е направлявал дейността на автосервизи в Белгия, където са били изработвани и поставяни тайници в превозни средства. В тайниците са били заключвани до деветима мигранти, чийто път обикновено е започвал от Афганистан или Пакистан, преминавал е през Турция и България, за да достигнат Западна Европа и да се прехвърлят към британския бряг. Разследването е започнало през 2016 г. в британското пристанище Дувър, където митничари се усъмнили в камион с българска регистрация. Външният обем на превозното средство не отговарял на вътрешната товарна кухина, затова митничарите поискали допълнителна проверка. Така те открили петима души в тайник, сред които три непълнолетни деца. Издадено било предупреждение към европейските служби да следят за подобни опити за измама.До октомври 2017 г. европейските митничари се натъкнали на още 55 подобни случая. В разследването участвали службите на Великобритания, Белгия, Холандия, Германия, Франция и България. Белгийската прокуратура е повдигнала обвинения на седем души, а делото срещу тях започва тази седмица в Гент. Отбелязва се, че изработваните тайници са били изключително тесни и неудобни, а някои от тях пряко са заплашвали сигурността и живота на мигрантите, информира БТА. В един от случаите тайникът е бил с размери 74 х 63 х 35 сантиметра, а при друг мигрантът е трябвало да се събере в двигателния отсек на автомобила, на мястото на резервната гума и част от охладителната система.Подслушани телефонни разговори са доказали, че трафикантите са знаели колко трудно е да се пътува по този начин. Те дори направили опит, който показал, че биха издържали в подобни условия не повече от седем минути. За превоз от българо-турската граница до Великобритания мигрантите са плащали по 10 000 евро. Прехвърлянето на мигрант от Франция до Великобритания е струвало 1300 евро, се отбелязва в информацията.", "date": "2019.01.07", "title": "В Белгия задържаха българин за трафик на мигранти"}
{"url": "https://www.novinite.bg/articles/169391/200-deputati-prizovaha-Mej-da-izklyuchi-Brexit-bez-sdelka", "text": "Повече от 200 депутати от различни политически партии подписаха писмо до Тереза Мей, с което я призовават да изключи възможността за Brexit без сделка, съобщи БГНЕС.Депутатите, включително привърженици на оставането в ЕС и такива, които са \"за\" напускането на общността, са поканени да се срещнат с премиера във вторник.Бившият министър на торите Каролайн Спелман, която организира писмото с депутата от парламента Джак Дромей, каза, че Brexit без сделка ще доведе до загуба на работни места.Това развитие се случва преди решаващо гласуване в парламента за това дали да се подкрепи постигнатото от Мей споразумение с Брюксел.Сделката на премиера, която обхваща условията за развода на Обединеното кралство с ЕС и рамката на бъдещите отношения с Брюксел, вече е съгласувана с лидерите на ЕС. Тя обаче трябва да се приеме от депутатите, преди да бъде окончателно приета. Очаква се гласуването да се проведе на 15 януари.Обединеното кралство трябва да напусне ЕС на 29 март 2019 г., независимо дали сделката бъде приета от депутати или не.Междувременно в \"Дейли телеграф\" бившият външен министър Борис Джонсън каза, че възможността за напускане на ЕС без сделка е \"най-близо до това, за което хората действително гласуваха\" на референдума през 2016 г. за ЕС. А депутатът от торите Деймиън Грийн - също бивш министър на кабинета - заяви, че задължение на депутатите е да казват каква сделка ще подкрепят.Това се развива на фона на голямо упражнение с повече от 100 камиона, което се провежда в Кент, за да се провери как да се управляват опашките за движение в близост до пристанищата на Ламанша в случай на Brexit без сделка.", "date": "2019.01.07", "title": "200 депутати призоваха Мей да изключи Brexit без сделка"}
{"url": "https://www.novinite.bg/articles/169362/Zapochva-izplashtaneto-na-pensiite", "text": "От днес започва изплащането на пенсиите. В първия месец на годината промяна ще има за част от хората, които получават инвалидни пенсии. Над 600 000 души с инвалидна пенсия имат право на нова помощ. Днес обаче една част от тях ще получат по-малко пари. Те трябва да подадат заявления до средата на февруари в Агенцията за социално подпомагане и чак тогава ще вземат пълният размер. Разминаването в заплащането се получава, защото НОИ изплаща сумата за настоящия месец, а социалните плащания са за предходния. От Осигурителния институт гарантират, че ощетени няма да има. Удръжките върху пенсиите с наложени запори също са с промяна заради новия размер на минималната работна заплата.", "date": "2019.01.07", "title": "Започва изплащането на пенсиите"}
{"url": "https://www.novinite.bg/articles/169363/Dnes-e-Rojdestvo-Hristovo-po-star-stil", "text": "Православните християни в много страни отбелязват Коледа по стар стил. По Юлианския календар празнуват общо 16 страни, сред които Русия и Сърбия.Руският патриарх Кирил отслужи рождественското богослужение в храма \"Христос Спасител\" в Москва, на което присъства и премиерът Дмитрий Медведев.Руският президент Владимир Путин избра да бъде на среднощна рождественска литургия в Спасо-Преображенската катедрала в Санкт Петербург.В Сърбия на Коледа палят дъбови пънове и клони - символ на Христос, или т.нар. бъдник. Патриарх Ириней присъства на освещаването му пред храма \"Свети Сава\" в Белград.Православният патриарх на Йерусалим Теофил III бе начело на богослужението в църквата „Рождество Христово\" във Витлеем. Там присъства и палестинският министър-председател Рами Хамдала.Президентът на Египет Абдел Фатах ас Сиси откри огромна катедрала близо до Кайро по повод православното Рождество Христово. Церемонията се състоя при засилени мерки за сигурност, ден след откриването на взривно устройство близо до църква, при което загина един полицай.По-рано египетският президент откри и нова джамия в Египет, за която се твърди, че е третата по големина в Близкия изток. В церемониите по откриването на двата храма присъстваха християни и мюсюлмани, както и палестинският президент Махмуд Абас.", "date": "2019.01.07", "title": "Днес е Рождество Христово по стар стил"}
{"url": "https://www.novinite.bg/articles/169381/Poveche-ot-polovinata-balgari-podkrepyat-protestite-na-prevozvachite", "text": "Протестите на превозвачите, които ще се проведат на 10 януари в Брюксел, са съпътствани от висока обществена подкрепа у нас. Това показват данните от експресно национално представително проучване на „Екзакта Рисърч Груп”, проведено сред 1000 пълнолетни българи в края на декември 2018 г. В отговор на въпроса „Подкрепяте ли или не протестите на превозвачите срещу новите европейски изисквания за международен транспорт (пакета „Макрон”)?”, 64.6 % от респондентите отговарят с „да”, а 7.9% - с „не”. 27.5% нямат мнение по въпроса. Подкрепата е сравнително равномерно разпределена сред всички социално-демографски групи, като по-високи от средните стойности на подкрепа се регистрират сред мъжете, сред хората на възраст между 30 и 39 години и сред жителите на градовете извън столицата. Протестът на превозвачите получава почти еднаква подкрепа сред избирателите на основните политически сили – ГЕРБ и БСП, както и сред негласуващите. По-високо от средното е одобрението към протеста на превозвачите сред симпатизантите на Обединените патриоти (сред 69% от тях). Без мнение по темата са по-често младите респонденти (на възраст между 18 и 29 години) и жителите на селата.", "date": "2019.01.07", "title": "Повече от половината българи подкрепят протестите на превозвачите"}
{"url": "https://www.novinite.bg/articles/169365/Podobryava-se-sastoyanieto-na-dvamata-namushkani-v-stolichniya-kvartal-Dianabad", "text": "\r\nПо-добро е състоянието на двамата мъже /на 45 г. и на 42 г./, намушкани с нож в столичния квартал \"Дианабад\", информират от болница \"Св. Анна\". Двамата пациенти вече са на собствено дишане.\r\n\r\n\r\n\r\n\r\n\r\n", "date": "2019.01.07", "title": "Подобрява се състоянието на двамата намушкани в столичния квартал \"Дианабад\""}
{"url": "https://www.novinite.bg/articles/169358/Sedmicata-zapochva-sas-snyag", "text": "Днес с умерен северозападен, в Източна България и временно силен вятър от север-североизток ще продължи да нахлува студен въздух. Ще остане предимно облачно и на места ще превалява сняг. По-съществени валежи се очакват в Западния и Централния Предбалкан. Привечер от северозапад валежите ще спират, облачността ще се разкъсва и намалява. Максимални температури между минус 4° и 1°, в София около минус 3°. Над планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и малко ще се усили. Вечерта валежите ще спрат. Максималната температура на височина 1200 метра ще е около минус 9°, на 2000 метра – около минус 15°.Над Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1° - 1°. Температурата на морската вода е около 6°. Вълнението на морето ще бъде 2-3 бала.", "date": "2019.01.07", "title": "Седмицата започва със сняг"}
{"url": "https://www.novinite.bg/articles/169369/359-753-sa-imenicite-na-Ivanovden", "text": " Православната църква почита паметта на Св. Йоан Кръстител – Ивановден, предаде репортер на БГНЕС. Според народните вярвания Св. Йоан Кръстител е покровител на кумството и побратимството. На днешния 7 януари имен ден празнуват всички с имена Иван, Ива, Ивана, Ваня, Йонко, Йоана, Калоян, Жан, Жана, Яне и техните производни. По данни на Националния статистически институт днес имения си ден празнуват общо 359 753 души, от които 231 020 мъже и 128 733 жени. Иван е второто най-разпространено мъжко име в страната, носено от 151 005.Иванка пък в второто на разпространено женско име, а така се казват общо 57 035 жени. Фамилиите Иванов и Иванова пък са най-често срещаните в България. Носят я 141 183 жени и 136 125 мъже. През януари има най-много именици - 779 225 българи празнуват на Васильовден, Йордановден (Богоявление), Ивановден, Антоновден и Атанасовден. Общо 12 796 жители на община Стара Загора са именници на 7 януари – Ивановден – Св. Йоан Кръстител. От тях 5052 носят името Иван, а с името Иванка са 1868 старозагорки. На този ден името си празнуват още Ивайло - 725, Ивана – 78, Ваня – 739, Ивайла - 124, Иво -202, Ива – 194, Ивелина – 544, Йоана – 280, Йовка – 318, Калоян – 436, Яна – 255, Янка – 682 и Янко – 241 и др.", "date": "2019.01.07", "title": "359 753 са имениците на Ивановден"}
{"url": "https://www.novinite.bg/articles/169371/Za-mesec-gorivata-poevtinyaha-s-10-st", "text": "Цените на горивата поевтиняха с 10 ст. за месец, показа справка на „Монитор“ в сайта fuelo.net. Причината е спадът на петрола на международния пазар, цената му стигна 48 долара на барел.\r\nДизелът започна декември м.г. на 2.26 лева за литър като постепенно цената му падна на 2.20 лева, а в последните дни на декември – на 2.15 лева за литър. Газът сега се продава под лев за литър или със 7 ст. по-малко спрямо месец. Друго подобно намаление през миналата година имаше и през април, когато цената му беше същата. Бензинът също не остана по-назад и от 2.06 лв./л започна да се продава на 1.95 лв./л. Най-евтини са горивата в Габрово, Сливен и Хасково. В Габрово намалението е средно с 6 ст. на литър, а в Сливен и Хасково с 5 ст.\r\nВ края на октомври протести също спомогнаха за намаление на цените. Недоволството започна в края на октомври и продължи през ноември, а участие взеха над 35 български града. По това време стойността на петрола на световния пазар бе отбелязала най-високото си ниво за годината, достигайки 73 долара на барел.\r\nВ Европа литър бензин е най-скъп на север, по-точно в Исландия (3.26 лева), Норвегия (3.22 лева) и Холандия (3.17лева). България е на опашката на 40-то място, следвана от Украйна, Армения и Турция. По отношение на дизела пък Исландия (3.31 лева) и Норвегия (3.13 лева) отново са в челната тройка, но първото място е заето от Израел с 3.58 лева за литър. Най-евтино се зарежда в Македония (1.55 лв./л), а на световно ниво в Либия (0.18 лв./л), Алжир (0.20 лв./л) и Саудитска Арабия (0.34 лв./л).\r\nПропанбутанът се продава на най-ниска цена в Турция (0.52 лв./л), Беларус (0.66 лв./л) и Украйна (0.83 лв./л). В последната 10-ка България е на 8-мо място, следвана от Белгия и Литва.\r\n", "date": "2019.01.07", "title": "За месец горивата поевтиняха с 10 ст."}
{"url": "https://www.novinite.bg/articles/169375/Ogranicheniya-v-dvijenieto-zaradi-snegopochistvane", "text": "Ограничено е движението на автомобили над 12 тона по пътя Велико Търново – Севлиево – пътен възел „Коритна“ на територията на област Ловеч заради снегопочистване, съобщиха от Агенция „Пътна инфраструктура“ (АПИ).Поради влошени метеорологични условия е ограничено движението за камиони над 12 тона по третокласния път Девин – Михалково, както и за камиони с ремаркета и полуремаркета. Над 750 машини са обработвали пътните настилки през тази нощ. Шофьорите трябва да тръгват на път с автомобили, подготвени за зимни условия, призоваха от Пътната агенция. За днес и утре Националният институт по метеорология и хидрология определи жълт код за опасно време над цялата страна.", "date": "2019.01.07", "title": "Ограничения в движението заради снегопочистване"}
{"url": "https://www.novinite.bg/articles/169372/Oryazvat-vlakove-ot-novoto-razpisanie-na-jeleznicite", "text": "По-малко от месец след като влезе в сила новото разписание на влаковете ще бъде променено. До края на седмицата новото ръководство на БДЖ ще се събере, за да вземе окончателно решение за орязване на влакове по някои от линиите. Очаква се днес да бъде назначен нов управител на „Пътнически превози“ на железниците на мястото Пламен Пешаров, научи „Монитор“ от източници в железниците .Временните планове пътническите превози по някои от направленията да се изпълняват не от влакове, а от автобусище станат постоянни. Припомняме, че пред депутатите от ресорната комисия транспортният министър Росен Желязков изрази съмнения, че с наличният тягов състав ще може да се изпълнява безопасно графикът за движение през 2019 г. Липсата на локомотиви и непланирането на ремонтите им доведе до екшънплан на БДЖ по искане на Желязков, който в скоро време трябва да влезе в сила.Но това ще стане едва след назначаването на нов шеф на \"БДЖ - Пътнически превози\". За мястото се спрягат две имена – Христо Иванов и Георги Иванов, като първият е по-вероятният избор. И двамата са били начело на железниците. Христо Иванов беше назначен на поста по време на служебното правителство на Огнян Герджиков. Той е магистър по финанси от ВТУ \"Св. св. Кирил и Методий\" и има специалност „Експлоатация на железопътния транспорт\" в Техническия университет.Георги Иванов беше шеф на пътническите превози до август 2013 г., като тогава беше освободен заради влошените финансови показатели и качество на услугата.В средата на декември м.г. Никола Василев беше избран за изпълнителен директор на „Холдинг БДЖ“ ЕАД от съвета на директорите, който също претърпя промени. В ръководството на холдинга министър Желязков назначи нови лица- Григори Григоров и Светломир Николов, на мястото на Велик Занчев и Владимир Владимиров. Новите членове на СД трябваше да предложат „икономически изгодни варианти в полза на дружеството и да повишат доверието и качеството на услугата“, обяви тогава Желязков, като нарече решенията „алтернативни и хибридни в очакване на новите влакове“.По някои от нерентабилните линии като Генерал Тодоров – Кулата, Брусарци – Лом и Свищов – Троян ще се извозват пътниците от рейсове. Това не се случва за първи път в историята на БДЖ. Вече бившият шеф на холдинга лансира преди години да се закрият губещите линии и на тяхно място да се пуснат в движение за да се запази психологическото усещане у хората, че пътуват с държавната железница. От транспортното министерство не потвърдиха информацията до редакционното приключване на броя. Според източници на „Монитор“ вече има разпечатани нови пътеводители, които да заместят преди месец отпечатаното разписание на железниците. ", "date": "2019.01.07", "title": "Орязват влакове от новото разписание на железниците"}
{"url": "https://www.novinite.bg/articles/169397/Balgarskite-jalti-jiletki-planirat-zatvaryane-na-nyakolko-granici", "text": "Националното сдружение на търговците и превозвачите на горива започва протест на „жълтите жилетки“ още тази седмица. Планират се демонстрации във всички големи градове, както и затваряне на няколко граници, каза пред БНР неговият говорител Симо Симов. „Хората са отчаяни и вече не издържат, борят се за хляба си. Отчаяните хора са готови на всякакви действия“, каза той. По думите му Законът за горивата поставя неизпълними условия. \r\nВ сдружението членуват около 100 фирми. За първия протест сме подготвили над 1000 жълти жилетки, предупреди Симов в предаването \"Преди всички\" и добави, че протестите у нас няма да ескалират като тези във Франция, а ще бъдат мирни. Симов отбеляза, че нямат контакт с организаторите на „жълтите жилетки“ във Франция, но полагат усилия, за да осъществят такъв и да ги поканят в България и да помогнат:\r\n„Полагаме усилия да докараме част от тях тук. Те да застанат до нас и да подкрепят призива ни за спиране на закона“.\r\n„Този път сме се написали кои сме, защото очакваме провокации – някой отново да вкара в нашия протест хора, които не знаят защо са там. Протестът ни не е политически. Искаме да се обърнем към държавата, а това са хората. Искаме да кажем на хората, че не само бизнесът ще пострада, ще пострадат и потребителите, когато се наложи монопол от най-важния енергиен продукт - петрола“, каза Симо Симов.\r\n„Положихме много усилия да решим по юридически и дипломатически път спирането на този несправедлив лобистки закон, който поражда огромен монопол. В крайна сметка виждаме, че институциите не реагират. Затова решихме, че ще започнем протестни действия, като излезем на улицата до пълното спиране на закона. Към днешна дата отправяме призив към държавните институции, президент, премиер, Народно събрание, омбудсман за спиране на закона и отлагането му. Ще настояваме омбудсманът Мая Манолова да внесе пред Конституционния съд този закон“, коментира Симов и подчерта, че единствено институцията на омбудсмана им е обърнала внимание. Очаквали са подкрепа и от президента, но не са я получили, заради което Симов е на мнение, че държавният глава работи по двоен стандарт. „Безкрайно разочаровани сме от президентската институция“, подчерта още той. \r\n \r\nБезсрочните протести са заради Закона за горивата, който трябва да влезе в сила в края на януари. Планират се демонстрации във всички големи градове, както и затваряне на някои граници.\r\nЗаконът поставя редица бариери пред „малките“ в бранша, затова от Сдружението го определят като „лобистки“ и „корупционен“ в полза на големите вериги. За малкия бизнес е непосилно изискването за 20 000 лева уставен капитал, 20 000 лева банкова гаранция, както и наличието на 10 000 оборотни бутилки за пълнене с газ, това допълнително ще вкара в разход търговците с още 500-600 000 лева. Сдружението ще настоява за спиране на закона и да се даде на съд наредбата за неговото прилагане. Подаден е и сигнал в Европейската комисия за нарушение на антимонополното и антитръстово законодателство.", "date": "2019.01.07", "title": "Българските \"жълти жилетки\" планират затваряне на няколко граници"}
{"url": "https://www.novinite.bg/articles/169366/Sinat-na-prezidenta-zamesen-v-poboj", "text": "Столичната полиция изяснява инцидент пред столично заведение, станал в петък срещу събота през нощта след скандал. Сбили са се две компании, като по неофициална информация от МВР там е бил и синът на президента Румен Радев, съобщи bTV.Обстоятелствата около сбиването и участниците в него обаче все още се установяват и от вътрешното ведомство дори не са съобщили за такъв случай.От президентството също не са коментирали нищо до този момент.", "date": "2019.01.07", "title": "Синът на президента замесен в побой?"}
{"url": "https://www.novinite.bg/articles/169367/Spryaha-TIR-ovete-po-AM-Hemus", "text": "Временно се ограничава движението на превозни средства над 12 тона по автомагистрала \"Хемус\" при 22-ия км, в района на Жерково, в посока Варна, за снегопочистване и поради силен снеговалеж.Водачите изчакват на място, информира пресцентърът на Агенцията \"Пътна инфраструктура\".Заради почистването на сняга и влошени метеорологични условия временно се ограничава движението за превозни средства над 12 тона и по пътя II-16 София - Ребърково, съобщават от АПИ. ", "date": "2019.01.07", "title": "Спряха ТИР-овете по АМ \"Хемус\""}
{"url": "https://www.novinite.bg/articles/169398/Raste-broyat-na-jertvite-kraj-Samsun-v-Cherno-more", "text": "Шестима членове на екипажа загинаха, след като в понеделник товарен кораб под панамски флаг потъна край турските брегове на Черно море, съобщи Анадолската агенция, цитирана от БГНЕС.Осман Каймак, губернатор на северната турска провинция Самсун, каза пред агенцията, че седем други моряци са спасени, след като корабът Volgo Balt 214 изпаднал в тежко положение на 80 морски мили от Самсун.Откритите живи членове на екипажа бяха отведени в болница.От кабинета на губернатора първоначално беше съобщено, че има общо 13 членове на екипажа, включително девет украинци, двама азербайджанци и двама руснаци.Но руското посолство в Анкара заяви в Туитър, че на борда няма руснаци и пратеникът на Киев в Анкара Андрий Сибиха каза, че има 11 украински членове на екипажа.Той каза още, че четирима украински граждани са сред мъртвите.Причината за инцидента не е била уточнена от турските власти, но Сибиха каза в Туитър, че корабът \"потъна край бреговете на Самсун поради метеорологичните условия\".", "date": "2019.01.07", "title": "Расте броят на жертвите край Самсун в Черно море"}
{"url": "https://www.novinite.bg/articles/169370/128-mashini-sa-na-teren-i-v-gotovnost-za-rabota-v-Sofiya", "text": "128 машини са на терен и в готовност за работа в София. През тази нощ поради снеговалеж са извършени обработки със смеси срещу заледяване северните и североизточните райони на града, съобщават от пресцентъра на Столична община. В районите Кремиковци и Нови Искър са обработени общински пътища, трасетата на обществения градски транспорт, опасни и стръмни участъци. В планината Витоша са опесъчени пътищата Драгалевци – Алеко и Бояна – Златни мостове. Обстановката се следи от екипи на Столичен инспекторат и дирекция „Аварийна помощ и превенция\", които извършват обходи на място. Към момента градският транспорт се движи по обичайните си маршрути. Днес ще продължи да нахлува студен въздух и температурите остават отрицателни. Напомня се на шофьорите да използват автомобилите си оборудвани за движение при зимни условия.", "date": "2019.01.07", "title": "128 машини са на терен и в готовност за работа в София"}
{"url": "https://www.novinite.bg/articles/169403/Zatvoriha-13-eskejp-stai-v-Polsha-sled-pojara-s-5-jertvi", "text": "\r\n13 \"ескейп стаи\" в Полша са затворени, след като пет момичета загинаха при пламнал пожар в подобно помещение. След инцидента властите наредиха всички \"ескейп стаи\" в страната да бъдат проверени, за да се подсигури, че те отговарят на стандартите за безопасност.\r\n\r\n\r\n\r\n\r\n\r\n", "date": "2019.01.07", "title": "Затвориха 13 \"ескейп стаи\" в Полша след пожара с 5 жертви"}
{"url": "https://www.novinite.bg/articles/169364/Djambazki-prizova-za-masovo-uchastie-v-protesta-na-prevozvachite-v-Bryuksel", "text": "Българите, които са пряко заети в транспортния бизнес, са около 150 000 души. Тези хора заработват за себе си около 4000 лв., с които пазаруват, въртят българската икономика - 17% от БВП. Това коментира в сутрешния блок на БНТ евродепутатът Ангел Джамбазки по повод предложенията за промени в пакет \"Мобилност\".Ангел Джамбазки призова за максимално участие в протеста на превозвачите на 10 януари в Брюксел. Това е български интерес, коментира той.Предложенията в пакета \"Макрон\" са антиевропейски. Битката сега е на център-периферия, има глад за шофьори в цяла Европа. Не може на 4 седмици задължително да пращаш шофьорите в дома им. Измислиха и другата глупост - да връщат камионите на 4 седмици, без шофьора. Но как ще се върне сам?", "date": "2019.01.07", "title": "Джамбазки призова за масово участие в протеста на превозвачите в Брюксел"}
{"url": "https://www.novinite.bg/articles/169399/Raste-broyat-na-jertvite-kraj-Samsun-v-Cherno-more", "text": "Шестима членове на екипажа загинаха, след като в понеделник товарен кораб под панамски флаг потъна край турските брегове на Черно море, съобщи Анадолската агенция, цитирана от БГНЕС.Осман Каймак, губернатор на северната турска провинция Самсун, каза пред агенцията, че седем други моряци са спасени, след като корабът Volgo Balt 214 изпаднал в тежко положение на 80 морски мили от Самсун.Откритите живи членове на екипажа бяха отведени в болница.От кабинета на губернатора първоначално беше съобщено, че има общо 13 членове на екипажа, включително девет украинци, двама азербайджанци и двама руснаци.Но руското посолство в Анкара заяви в Туитър, че на борда няма руснаци и пратеникът на Киев в Анкара Андрий Сибиха каза, че има 11 украински членове на екипажа.Той каза още, че четирима украински граждани са сред мъртвите.Причината за инцидента не е била уточнена от турските власти, но Сибиха каза в Туитър, че корабът \"потъна край бреговете на Самсун поради метеорологичните условия\".", "date": "2019.01.07", "title": "Расте броят на жертвите край Самсун в Черно море"}
{"url": "https://www.novinite.bg/articles/169400/Rumen-Radev-shte-se-sreshtne-s-predstaviteli-na-organizacii-ot-transportniya-bransh", "text": "На 8 януари 2019 г., от 14.00 часа на „Дондуков“ 2 президентът Румен Радев ще проведе среща с представители на браншови организации за автомобилен превоз.", "date": "2019.01.07", "title": "Румен Радев ще се срещне с представители на организации от транспортния бранш"}
{"url": "https://www.novinite.bg/articles/169390/Cvetanov-Rumen-Radev-i-slujebnoto-pravitelstvo-iskaha-da-berem-plodovete-na-tyahnata-neprozrachnost", "text": "С избора на нов тип боен самолет по време на кабинета „Герджиков“, президентът Румен Радев и служебното правителство искаха да задължат следващото Народно събрание и следващия кабинет да берат плодовете на тяхната непрозрачност. Тогава Румен Радев, който лично назначи министър-председателя и министъра на отбраната, искаше непрозрачно, на тъмно и в кратки срокове да финализира процедурата за изтребителите. Това заяви пред журналисти в Годеч председателят на ПГ на ГЕРБ и зам.-председател на партията Цветан Цветанов. „Експертите от Министерството на отбраната внесоха доклада за работата си по избора на нов тип боен самолет в Министерски съвет, като най-вероятно тази сряда ще име решение на правителството. След това предстои дебат в Народното събрание, което трябва да даде мандат на правителството да финализира започнатата процедура“, обясни Цветанов.Той сподели очакванията си, че Румен Радев ще продължи да не се държи като държавен глава и обединител на нацията и няма да работи успешно с българските институции както предшествениците му. „Нека Радев се поинтересува кои държави споделят оценката на експертите от МО и кои държави подкрепят неговата теза за изтребителите“, призова председателят на ПГ на ГЕРБ. Той допълни, че не е нормално едно служебно правителство да ограничи възможността на следващия редовно избран кабинет, който ще бъде подложен и на парламентарен контрол, да завърши една такава процедура. Във връзка с обвиненията на президента Радев за лобизъм, Цветан Цветанов подчерта, че те не отговарят на истината и заяви категорично: „Всяко едно решение на страната ни е политическо. Решението да се присъединим към ЕС и НАТО също беше такова и представителите на българските институции винаги са се придържали към него и към евроатлантическата ориентация на България, която на свой ред е гаранция за сигурността ни“. Пред медиите зам.-председателят на ГЕРБ съобщи, че в края на февруари или началото на март тази година ще бъде взето окончателното решение за кандидатите на ГЕРБ за евродепутати. „Имаме много достойни кандидати и всеки един от тях може да води листата. Сигурен съм, че всеки един, който попадне сред 17-те в листата, ще има достатъчно потенциал и подкрепа, за да работи в интерес на страната ни“, отбеляза той. Цветанов също така анонсира, че на 20 януари ГЕРБ ще проведе национална работна среща с всички представители на партията в местната, законодателната и изпълнителната власт, на която ще бъдат разчертани хронологично дейностите преди изборите. „Скоро стартираме и граждански диалог „Европа в нашия дом“, с който ще представим ползите от членството ни в ЕС“, каза още председателят на ПГ на ГЕРБ.", "date": "2019.01.07", "title": "Цветанов: Румен Радев и служебното правителство искаха да берем плодовете на тяхната непрозрачност"}
{"url": "https://www.novinite.bg/articles/169404/Uchitel-ot-Sandanski-s-goli-snimki-Izgradil-sam-dobro-ime", "text": "Преди седмица Карамфил Божиков печели конкурса за преподавател по музика в училище в Сандански. 10 години по-рано обаче професионалната му кариера върви в съвсем различна посока.Като прохождащ певец и млад футболен талант, той получава предложение да рекламира по нестандартен начин тогавашното издание на фестивала \"Пирин Фолк\", разказва Нова. Божиков се съгласява да заснеме гола фотосесия. На снимките учителят по музика е само по футболна топка.Днес кадрите са навсякъде в мрежата, а коментарите често са цветущи. Божиков се е примирил, че това ще го преследва винаги. Но е сигурен, че няма да е пречка за часовете по музика. \"Не мисля, че децата ще ми се подиграват. Мисля, че съм си изградил добро име и тези снимки са в миналото. Така че не виждам да има някакъв проблем\", коментира Карамфил Божиков.Директорът на училището не смята да търси друг учител, защото вярва, че в клас господин Божиков ще научи децата на музика.\"Не мисля, че снимки с 10-годишна давност биха могли и би трябвало да влияят върху професионалното развитие на един млад човек”, заяви директорът на ОУ \"Христо Ботев\" Румен Сидеров.", "date": "2019.01.07", "title": "Учител от Сандански с голи снимки. \"Изградил съм добро име\""}
{"url": "https://www.novinite.bg/articles/169401/Vucheva-Tryabvat-ni-predimstvata-na-evroto-ne-mojem-da-stoim-bezkrajno-vav-valutniya-bord", "text": "Трябва да ползваме опита на прибалтийските републики при приемането на еврото, защото две от тях бяха с валутен борд - съвсем идентични условия с нашите.Това каза за БНР финансовият експерт професор Христина Вучева:\"За съжаление, ние не успяхме да направим като страна това, което те сториха – пребориха се да бъде признато правото на ЕС и Европейския договор, и с влизането им в ЕС през 2004 година станаха част от ЕRM-2 (известен като \"чакалня\" на еврозоната) – нещо, за което ние все още сме в етапа на приказките, но вече малко по-конкретни“.Вучева коментира в предаването „12+3“ по „Хоризонт“ и предупреждението на професор Стив Ханке, известен като „бащата на валутния борд“ у нас, че еврозоната ще изпадне в рецесия и България не трябва да влиза в нея:„Г-н Ханке ги говори тези неща от самото начало на формирането на еврозоната през 1999-а, а и преди това. Когато ние фиксирахме нашия лев към германската марка, той оспорваше това решение, като казваше, че трябва да бъдем обвързани с долара и вещаеше едва ли не пропадане на България за това, че не е предпочела американската валута. Тези негови прогнози не се сбъднаха. Не вземам много на сериозно тези негови твърдения“.Ние не можем да стоим безкрайно във валутния борд, категорична е Вучева. Причината е, че още в договора си за членство в ЕС сме подписали, че на даден по-късен етап ще приемем еврото.\"На нас ни трябват и предимствата на тази единна валута\", подчерта професор Вучева.Интервюто можете да чуете от звуковия файл.", "date": "2019.01.07", "title": "Вучева: Трябват ни предимствата на еврото, не можем да стоим безкрайно във валутния борд"}
{"url": "https://www.novinite.bg/articles/169379/KZP-Vse-oshte-mojem-da-varnem-ili-zamenim-nyakoi-podaraci-ot-praznicite", "text": "Потребителите, които не са напълно доволни от подаръците си за празниците, все още биха могли да ги върнат или заменят. При закупените през интернет е важно да не е изтекъл 14-дневният срок от доставката им. А при тези от физическите магазини – търговците да са предвидили подобна опция, с която да са се ангажирали предварително по безспорен начин. Това обясни председателят на Комисията за защита на потребителите (КЗП) Димитър Маргаритов в Новините на TV+. Когато въпросните стоки или услуги са напазарувани от търговската мрежа, връщането или замяната им са „опция”. „Законът към момента не допуска възможността безусловно хората да върнат в определен срок нещо, което са купили от магазина, просто защото не им е харесало. За разлика от постановката, която касае онлайн търговията”, разясни председателят на КЗП. „Виждаме от нашите проверки, по жалбите и сигналите към нас, че вече в търговската мрежа има магазини, и вериги – и по-малки, и по-големи, които като добра практика възприемат възможността в определен срок от време – той може да стигне често и до един месец, потребителите да върнат обратно това, което са си закупили и да получат парите си за него, или да получат възможност да закупят на същата или по-различна стойност други стоки от дадения търговски обект”, добави Маргаритов. Той подчерта, че ако при продажбата търговецът се е ангажирал да приеме обратно стаката при определени условия (макар да не е длъжен по закон) но впоследствие не го изпълни, това би било нелоялна търговска практика. Електронните търговци са длъжни да приемат обратно стоката в 14-дневен срок след като е била получена от този, който я е закупил. „Възможно е от момента на закупуването на стоката до нейното подаряване част от този срок да е изтекъл вече. Така че този, който е получил подаръка, ако иска да реагира, е хубаво да го направи сравнително бързо”, обърна внимание председателят на КЗП. Някои онлайн магазини предоставят и по-дълъг срок, затова е добре хората да се информират за условията. Маргаритов уточни, че има изключения и специфики по отношение правото на отказ. Например за продукти, при които е възможно нарушаване правото на интелектуалната собственост. „Ако децата получат игри, които не им харесват или които вече имат, да се върнат преди да се разпечатат, за да бъде коректно упражнено правото на отказ”, посочи той. Връщането на подаръка, без значение дали е закупен от търговската мрежа или по интернет, е възможно само с касова бележка. „Тук е вече деликатният от чисто човешка гледна точка момент, в който ако подарената вещ няма да ни бъде потребна или дрехата няма да ни е по мярка. Мисля, че е нормално да се обърнем към този, който ни я е подарил, и да изразим задоволството си от подаръка като такъв, но да го помолим за документа, с който я е закупил, за да може в дадения срок да отидем и да си вземем дреха по нашия размер или да заменим дадената стока с друга, която има допълнителна полезна и необходима за нас функция, например”, каза Маргаритов. Някои от търговците вече имат възможност да издадат и такъв документ, на който цената да не е отбелязана, но по безспорен начин да е ясно къде и кога е извършена покупката. Тези документи ще дадат възможност на притежателя им да изиска от търговеца да извърши допустимите от добрата практика в неговия физически магазин или задължителните по закон в онлайн търговията действия в такива случаи – да върне парите или да извърши замяна на стоката, разясни още председателят на КЗП. „При проблеми, за да може нашата намеса да доведе до пряк положителен ефект, е добре – когато става въпрос за покупка от търговската мрежа, да се пазят доказателства, че в търговския обект е било обявено условието, че можем да върнем стоката в определен срок. А в онлайн търговията да се съхранява електронният архив с кореспонденцията с търговеца от покупката и от комуникацията по повод заявеното от нас намерение да се възползваме от правото си на отказ. Ако 14-дневният срок не е изтекъл и неоснователно търговецът отказва да приеме обратно стоката, налагаме предвидената в закона санкция. Същевременно, всяко наше произнасяне може да помогне на потребителя за развалянето на сделката и получаването на платеното от него, включително и на обезщетение за претърпени вреди при доказване на основание, добави той. В края на разговора Маргаритов потвърди, че продължават проверките на КЗП на януарските намаления и за качеството на туристическия продукт в зимните курорти, както и за обичайните неща, за които се следи в търговската мрежа и онлайн пространството.", "date": "2019.01.07", "title": "КЗП: „Все още можем да върнем или заменим някои подаръци от празниците”"}
