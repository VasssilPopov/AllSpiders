{"url": "https://www.novinite.bg/articles/175223/Angelkova-s-idei-za-razvitie-na-Silistrensko-kato-top-turisticheska-destinaciya", "text": "Силистра има огромен потенциал да е водеща дестинация, но за промотирането й е необходима още много работа. За да улесним направеното до момента, ще предложим в града да има изнесен офис на организацията за управление на туристически район „Дунав“, в която влиза областта, както и на Техническия секретариат по Дунавската стратегия, по чиято ос 3 България и Румъния са съкоординатори. Това заяви в дунавския град министърът на туризма Николина Ангелкова на работна среща с представители на местната власт и бизнеса. Тя благодари на кмета на общината д-р Юлиян Найденов за свършеното досега и постигнатите ръстове в реализираните нощувки и приходи от тях през 2018 г. и през първите два месеца на настоящата година.Предстои ни още много работа, за да популяризираме огромния туристически потенциал на региона, в който водещо е културно-историческото наследство. Две трети от общината е на територията на археологическия резерват „Дуросторум-Дръстър-Силистра“, тук е една от първите патриаршии у нас, късноантичната римска гробница, уникалният обект на ЮНЕСКО „Сребърна“, припомни министърът. Силистра неслучайно е част от 8-те културно-исторически дестинации, които министерството създаде - „Столиците и градовете на българските царе и патриарси“, както и на една от 12-те винено-кулинарни дестинации – „Добруджа и Северно Черноморие“, за да се промотира това богатство. Това дава изключително сериозна заявка туризмът да е движеща сила на местната икономика, да подпомагаме труда на хората и да създава работни места за реализация на младите, изтъкна министър Ангелкова.За да улесни работата на бизнеса, Министерството на туризма работи активно за намаляване на административната тежест, което е ключов приоритет. С промените в Закона за туризма вече отпаднаха 19 вида документи. Днес за обществено обсъждане бяха публикувани и промените в Наредбата за категоризация не местата за настаняване, където се облекчават някои от изискванията. Дава се опция за използване на дигитални и други нови технологични решения, включително за оборудването. Поискахме от МОН професиите екскурзовод и планински водач да са регулирани, съобщи още министър Ангелкова.Тя покани участниците в срещата да присъстват на големия форум за инвестициите в туризма, който министерството организира в края на този месец в Слънчев бряг. Вече са потвърдили участие водещи хотелски вериги и туроператори, обхващащи с дейността си над 35 страни, както и ключови инвестиционни фондове. Министерството стартира и втори етап на Картата за инвестиции в туризма, за да насърчи всички жизнеспособни проекти – както общински, така и частни, каза още тя. В Слънчев бряг ще присъства и много голям инвестиционен фонд от Китай, а е известно, че Силистра има добри партньорски отношения с тази страна и с Япония, което е голямо предимство.Министър Ангелкова анонсира още, че до края на годината са планирани още двустранни форуми, каквито бяха проведени през последните месеци с предприемачи и регионални ръководители от Русия. Имаме идея да организираме и кръгла маса с представители на германския пазар в Силистра и сме убедени, че тя ще популяризира възможностите на местния туризъм. Силистра е част и от кампанията на министерството за насърчаване на вътрешния туризъм „Естествено в България“, разчитаме на нейната инициативност и възможности за различни видове туризъм, заключи министър Ангелкова.В срещата участваха също областният управител на Силистра Ивелин Статев и председателят на Общинския съвет в града д-р Мария Димитрова.", "date": "2019.05.09", "title": "Ангелкова с идеи за развитие на Силистренско като топ туристическа дестинация"}
{"url": "https://www.novinite.bg/articles/175214/Balgariya-i-ES-otbelyazvat-Denya-na-Evropa", "text": "Денят на Европа е празник на Европейския съюз, на единството и мира на Стария континент.Денят на Европа се отбелязва на датата, когато френският външен министър Робер Шуман прочита историческата декларация за обединение в Европа. На 9 май 1950 г., 5 години след края на Втората световна война, той призовава за обединяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти. „Декларацията на Шуман“ е в основата на Европейската общност за въглища и стомана, предшественик на днешния ЕС, припомня БГНЕС.Робер Шуман предлага да се създаде наднационална европейска институция, която да отговаря за управлението на отрасъла. Страните, към които той се обръща, доскоро са участвали в унищожителен военен конфликт помежду си. На този ден се поставя началото на обединение на държавите в Европа и поддържането на мирни отношения на Стария континент. „Декларацията на Шуман“ се счита за основата на днешна обединена Европа, за началото на поетия път към общност на споделени ценности и общи интереси.През 1985 г. ръководителите на страните от Европейския съюз на заседание в Милано решават 9 май да бъде честван като Ден на Европа. Оттогава до днес 9 май символизира стремежа към единство, мир и просперитет в Европа. В България Денят на Европа е обявен за отбелязване с Постановление № 54 на Министерския съвет от 29 март 2005 г.Престижният „Фестивал на светлините“ (festival-of-lights.de/en/) гостува за първи път в България по покана на Европейския парламент, Европейската комисия в България и Фондация „Пловдив 2019“ като част от програмата на Пловдив за Европейска столица на културата. За 15-годишната си история фестивалът превръща едни от най-популярните исторически забележителности, паметници, улици и площади в някои от най-големите световни столици, в огромни светлинни инсталации.  ", "date": "2019.05.09", "title": "България и ЕС отбелязват Деня на Европа"}
{"url": "https://www.novinite.bg/articles/175221/Balgariya-i-oshte-20-darjavi-chlenki-zovat-grajdanite-si-da-glasuvat-na-evroizborite", "text": "В навечерието на изборите за национални представители в Европейския парламент 21 държавни глави на страни-членки на ЕС отправят призив към европейските граждани да определят със своя глас на вота бъдещия път на Европейския съюз.В декларацията, подписана от държавните глави на България, Чехия, Германия, Естония, Ирландия, Гърция, Франция, Хърватия, Италия, Република Кипър, Латвия, Литва, Унгария, Малта, Австрия, Полша, Португалия, Румъния, Словения, Словакия, Финландия се подчертава значимостта на съхраняването на Европейския съюз, неговатасила и интеграция.Европейската интеграция и единство са от изключително значение и само една силна общност е способна да се изправи пред съвременните предизвикателства, надхвърлящи националните граници.  Европа ще се справи успешно с глобалните рискове и ще продължи по пътя на икономическото и социално сближаване и развитие единствено при наличието на равнопоставеност в партньорството и съвместни действия, е позицията на президентите.„Не можем и не трябва да приемаме мира и свободата, просперитета и благосъстоянието за даденост. Необходимо е всички да останем активно ангажирани с голямата идея за мирна и интегрирана Европа“, се казва още в документа.Държавните глави посочват, че през последните месеци повече от всякога, Европейският съюз е изправен пред безпрецедентни рискове и отстъпление от интеграционните процеси. В документа се подчертава, че както  европейските граждани, така и държавите-членки имат нужда от силен Европейски съюз, с общи институции, който е готов да възприема критично резултатите от своята дейност и е способен да се реформира.„Европа се нуждае от оживен политически дебат за най-добрия път напред към бъдещето, използвайки зададената основа в Римската декларация от 25 март 2017 г.“, подчертават президентите. Според тях Съюзът е способен да възприеме широк обхват от мнения и идеи. „Определено, обаче, не трябва да има връщане към Европа, в която държавите вече не са равнопоставени партньори, а опоненти“, се казва още в съвместния призив на европейските държавни ръководители.  ", "date": "2019.05.09", "title": "България и още 20 държави-членки зоват гражданите си да гласуват на евроизборите"}
{"url": "https://www.novinite.bg/articles/175230/Startira-turneto-Klub-Malki-otkrivateli-na-National-Geographic-Kids", "text": "През месец май 2019 г. започва петото издание на националното турне на National Geographic Kids Клуб „Малки откриватели“. За четвърта поредна година Банка ДСК е генерален партньор на инициативата, която се провежда под мотото „Учи, забавлявайки се“ и ще премине през големите градове на България през месеците май, юни, август и септември.Основната тема на тазгодишното издание на Клуб „Малки откриватели“ ще бъде опазването на околната среда. Докато играят и се забавляват, малчуганите ще получат ценни съвети и уроци за разделното събиране на отпадъци, екосъобразен начин на живот, как да се грижим за природата, как и защо да рециклираме, и защо е важно да се грижим за природата и планетата.Като част от своята мисия Банка ДСК непрестанно инвестира в образованието на младежите и ранното детско развитие. Превръщайки зелената концепция в устойчив елемент на своята корпоративна политика, финансовата институция внедрява екологични практики и технологии, като подкрепя и граждански инициативи за опазване на околната среда.Екипът на Банка ДСК вярва, че е изключително важно младото поколение да се възпитава в любов и грижа към природата и планетата. „Смятаме, че е личен дълг на всички нас да дадем пример на младежите като полагаме усилия да опазим околната среда, защото по този начин инвестираме в тяхното бъдеще и бъдещето на планетата ни като цяло“, коментират от банката. В специалния кът на Банка ДСК в рамките на Клуб „Малки откриватели“ всяко дете ще може да оцвети саксийка и засади в нея собствена четирилистна детелина.Всички желаещи могат да се включат в турнето на следните дати и локации:-Варна – 11.05.2019 г. – площад „Независимост“;-Пловдив – 24.05.2019 г. – градина „Цар Симеон“;-Бургас – 26.05.2019 г. – площад „Тройката“;-София – 01.06.2019 г. – Борисова градина;-Варна – 15.08.2019 г. – Приморски парк;-Бургас – 17.08.2019 г. – Морска градина;-София – 15.09.2019 г. – Южен парк;-Велико Търново – 22.09.2019 г. – локацията ще бъде обявена на страниците на банката и NG във Фейсбук. ", "date": "2019.05.09", "title": "Стартира турнето Клуб „Малки откриватели“ на National Geographic Kids"}
{"url": "https://www.novinite.bg/articles/175229/Ubiecat-na-Viktoriya-Marinova-nyama-da-objalva-prisadata-si", "text": "Северин Красимиров, който беше осъден на първа инстанция за убийството на журналистката Виктория Маринова в Русе, няма да обжалва присъдата си, предаде БНТ.До изтичането на законоустановения срок защитата му не е внесла във Великотърновския Апелативен съд жалба или протест по постановената присъда, която е 30 години затвор при първоначален строг режим за трите престъпления - умишлено убийство, изнасилване и блудство.За БНТ адвокатът му Иван Дойнов каза, че Северин Красимиров е отказал да обжалва присъдата, тъй като я смята за справедлива. ", "date": "2019.05.09", "title": "Убиецът на Виктория Маринова няма да обжалва присъдата си"}
{"url": "https://www.novinite.bg/articles/175216/Dneven-horoskop-za-chetvartak", "text": "Трябва да следвате настроението си днес. Трябва да бъдете точно там, където се забавлявате. Опитайте да се образовате за нещо, което наистина ви е интересно. Ще ви се стори много приятно, дори забавно. Днес ще ви се наложи да се занимавате с някой, който ви изнервя и не харесвате, но ще се окаже, че не е чак толкова лошо. Ще превъзмогнете ситуацията и ще ви се стори сравнително лесно. Вие сте майстори на компромисите, но днес ще се наложи да жертвате повече, отколкото ви се иска. Опитайте да не влагате почти никакви емоции в днешния ден, защото има огромна вероятност да бъдете много разочаровани в крайна сметка. Представителите на останалите зодии могат да намерят дневния си хороскоп ", "date": "2019.05.09", "title": "Дневен хороскоп за четвъртък"}
{"url": "https://www.novinite.bg/articles/175213/Zaoblachavane-ot-zapad-kam-vecherta-na-mesta-shte-prevali", "text": "Днес от запад облачността отново ще се увеличава, отначало висока и средна, но до вечерта ще се вплътни и на места в западната половина от страната ще превали дъжд. Ще духа слаб, в източните райони - до умерен вятър от юг-югозапад. Дневните температури слабо ще се повишат и максималните ще са между 17 и 22 градуса, сочи прогнозата на НИМХ.Атмосферното налягане ще се понижава и ще e по-ниско от средното за май.Над планините ще има значителна облачност. Превалявания от дъжд, а над 1800 м – от сняг, ще има в масивите от западната половина на страната. Вятърът ще e от югозапад - до умерен. Температурите ще се повишат, максималната на височина 1200 метра ще бъде около 10 градуса, на 2000 метра - около 4.Над Черноморието облачността ще се разкъса и след обяд ще е предимно слънчево. Ще духа слаб до умерен юг-югоизточен вятър. Максимални температури на въздуха: 15-19 градуса. Температурата на морската вода е 11-14. Вълнението на морето ще бъде около 2 бала, привечер ще се усилва.", "date": "2019.05.09", "title": "Заоблачаване от запад, към вечерта на места ще превали"}
{"url": "https://www.novinite.bg/articles/175224/Nad-1600-uchenici-veche-se-obuchavat-dualno", "text": "Политиката на Министерството на икономиката в процеса на въвеждане на дуалното обучение в България е насочена към преодоляване на недостига на квалифицирани кадри за предприятията в България и намаляване на младежката безработица. Това заяви министърът на икономиката Емил Караниколов по време на кръгла маса за дуалното и професионалното образование „Знам, мога, богат съм и щастлив“.По думите на икономическия министър проектът „Домино“, който приключи през 2018 г. и представлява швейцарска подкрепа за въвеждане на принципите на дуалното обучение в българската образователна система, е дал много обнадеждаващи резултати. „Включването на над 1600 ученици в обучение чрез работа, 32 професионални гимназии и 170 предприятия в проекта са доказателство за успешното изпълнение на проекта.Благодарение на приложението на дуалното обучение, младите хора започват да работят в приоритетни сектори на икономиката и в такива, в които бизнеса изпитва трудности с намирането на кадри“, поясни той. Такива сектори са машиностроене, електротехника, хранително-вкусова промишленост, газова техника, туризъм, автомобилна и промишлена мехатроника и мебелно производство.Министерството на икономиката участва съвместно с Министерството на образованието и науката и Министерството на труда и социалната политика в изпълнението на проект „Швейцарска подкрепа за въвеждане на принципите на дуалното обучение в българската образователна система“ – „Домино“.", "date": "2019.05.09", "title": "Над 1600 ученици вече се обучават дуално"}
{"url": "https://www.novinite.bg/articles/175231/Sindikati-S-32-lv-na-mesec-e-poskapnal-jivotat-za-poslednata-godina", "text": "Увеличава се издръжката на живот. По данни на КНСБ за първото тримесечие на годината за четиричленно семейство са били необходими 2442 лв. или по 610 лева на човек, което е с 32 лева повече от миналата година, предаде БНР. Така излиза, че животът на един човек от домакинство е поскъпнал с толкова в рамките на последните 12 месеца.Работната заплата продължава да бъде основният източник на доход в домакинските бюджети, сочи докладът на КНСБ. Средната работна заплата по предварителни данни за миналата година е достигнала 1135 лв., което е номинален ръст от 9,4% и реално покачване от 6,4%.Най-висока продължава да бъде заплатата за сектора на информационните технологии.За 2018 г. България продължава да е с най-ниската работна заплата в ЕС, като брутната е била 580 евро. За сравнение в Германия брутната заплата е била 3880 евро.КНСБ предлага чрез последователни стъпки и ежегодно увеличение на заплатите с 12 до 15% годишно средната работна заплата да достигне през 2022 г. 1800 – 1900 лв. при равнище на минимална заплата от 900 лв. В сферата на услугите трайно се задържат като ниско платени дейностите „Ресторантьорство“, „Социална работа“, „Обслужване на сгради“ и „Озеленяване“, а в промишлеността – „Производство на дървен материал“, на мебели и облекло, както и обработката на кожи. Икономистът от Института за социални и синдикални изследвания към КНСБ Любослав Костов коментира:\"5.2 пъти е била през 2017 г. разликата между най-високата и най-ниска средна работна заплата по отрасли. През изминалата година вече е 5.9 пъти разликата. Заплатите нарастват. Да, пари се отделят, както в частния, така и в държавния сектор, но разликата между най-долните и най-горните работни заплати, ако най-долните са ресторантьорство и хотелиерство, а най-горните са информационни технологии, финансови услуги и т.н. - тази разлика нараства. И наблюдава се изключителна поляризация на обществото и изчезване на средната класа\".", "date": "2019.05.09", "title": "Синдикати: С 32 лв. на месец е поскъпнал животът за последната година"}
{"url": "https://www.novinite.bg/articles/175233/Dimitar-Margaritov-Realnite-dostijeniya-na-Obedinena-Evropa-sa-rezultat-ot-realni-dejstviya", "text": "За поредна година можем да се докоснем до реалните достижения на Обединена Европа, защото в този светъл ден това, което трябва са си спомним и което да гледаме и в бъдещето, е именно единението в името на мира. Затова Европейският потребителски център и всички останали общоевропейски и паневропейски мрежи си поставят именно такива цели – с образователни програми, със съдействие на потребителите да се търсят възможности за решаване на реалните проблеми с реални действия. Това каза председателят на Комисията за защита на потребителите Димитър Маргаритов при откриването на информационен щанд пред Дома на киното в рамките на организирано от ЕПЦ и европейските информационни мрежи в България събитие за Деня на Европа – 9 май, под мотото „Европа е възможност. Европа е свобода и сигурност. Европа си ти!“.„Особено радостен съм, че поне в областта на потребителската защита няма две мнения по въпроса – европейските достижения са факт. Те продължават да се развиват. Бяха приети редица изменения в законите в последните няколко години, които дават все повече права на потребителите в Европа, които стопяват ограниченията, включително и във виртуалния свят. Предстоят и нов пакет промени, които имат за цел да уеднаквят стандартите и всички да вървим на една и съща скорост напред”, каза още Маргаритов.На откриването присъства още Константин Арабаджиев, член на КЗП. Днес през целия ден на разкрития щанд ще се предоставят материали за Европейския съюз, както и информация и съвети за правата при пътуване, пазаруване и почивка в рамките на Общността. Посетителите ще могат да научат повече и за възможностите за работа, бизнес, обучение и култура в ЕС.В Дома на киното ще има безплатни прожекции на европейски филми, подкрепени от програма МЕДИА на ЕС.Събитието се организира от Европейския потребителски център България, Информационния център „Европа Директно”- София,  Мрежата за сътрудничество между Европейската комисия и европейските обществени служби по заетостта – EURES, Националния център за контакт по програма „Европа за гражданите”, Бюро „Творческа Европа” (офиси Култура и МЕДИА) и Enterprise Europe Network - България.", "date": "2019.05.09", "title": "Димитър Маргаритов: Реалните достижения на Обединена Европа са резултат от реални действия"}
{"url": "https://www.novinite.bg/articles/175222/Poveche-ot-100-darjavi-po-sveta-praznuvat-i-Denya-na-pobedata", "text": "На 9-ти май празнуваме не само Деня на Европа, но и Деня на победата, припомня Нова телевизия. У нас събитията ще започнат с полагане на венци пред Паметника на незнайния воин. А Москва се готви за мащабен военен парад по повод 74-ата годишнина от победата във Великата отечествена война. Пред погледите на президента Владимир Путин и други официални лица ще преминат повече от  13 000 военни, 130 единици бойна техника и 74 самолета и хеликоптера. Според програмата, всеки един участник ще измине 330 метра по Червения площад като направи 700 крачки.Очаква се такива шествия да има в общо над 500 града в 110 държави. ", "date": "2019.05.09", "title": "Повече от 100 държави по света празнуват и Деня на победата"}
{"url": "https://www.novinite.bg/articles/175241/Balgarite-v-chujbina-glasuvat-za-evrodeputati-v-191-sekcii-v-64-darjavi", "text": "191 секции в 64 страни ще бъдат разкрити за предстоящите европейски избори, които ще се проведат на 26 май. Това обяви Александър Андреев по време на редовния брифинг на Централната избирателна комисия, предаде БГНЕС.Във Великобритания ще бъдат разкрити 24 секции, в Германия- 24, Испания – 16, Гърция – 13.Техният брой е по-голям за разлика от евроизборите през 2014 г. Тогава секциите са били 179 в 35 държави като във Великобритания са били 25, в Германия – 10, от които в последствие са били намалени на 8, в Гърция секциите са били 11, а във Франция – 12.Андреев уточни, че българите, които решат да пътуват в деня на изборите и не са подали заявление за гласуване в чужбина ще могат да упражнят своето право като попълнят на място заявление и декларират, че не са гласували на друго място.Той даде информация за получените сигнали и жалби в ЦИК до момента.„14 сигнала и 10 жалби са постъпили в ЦИК. Всички те са разгледани. 6 от сигналите са във връзка с провеждането на предизборната кампания. 25 са жалби са подадени срещу решения на ЦИК. В момента висящи са само две. Вчера имаше произнасяне и от страна на ВАС във връзка с жалбата на „Боец“ срещу нашето решение, в което сме отговорили, че е извършена проверка на всички кандидати, заявили желание да участват в предстоящия евровот. Има сигнали, които са във връзка с използването на знамето от една от политическите партии. Вчера постъпи сигнал, касаещ социологическите проучвания и позоваването им на тях“, обясни той и добави, че до края на деня ще се произнесат по сигнала на БСП, в който настояват премиерът Борисов да се оттегли, тъй като бил председател на предизборния щаб на коалицията.Андреев обяви, че до момента 7 неправителствени организации са подали заявления за наблюдатели.„5 от тях са регистрирани. Общият брой на заявените наблюдатели е 63-ма от различните 7 организации, като към момента са регистрирани 39. Подадени са искания и за регистрация за международни наблюдатели – Европейски младежки форум и парламентарната асамблея за черноморско икономическо сътрудничество“, уточни още той.Говорителят на ЦИК Александър Андреев обяви, че днес ръководството на комисията се е срещнало с главния прокурор, вътрешния министър и ДАНС във връзка с осигуряването на сигурността и реда в деня на изборите и в деня за размисъл.„В рамките на срещата беше декларирана готовността на всички органи да предприемат необходимите действия за осигуряването на сигурността и спокойствието в изборния ден, а също така и по отношение на киберсигурността и сигурността по пренасянето на книжата и машините в изборния ден“, заяви той.Попитан какви мерки ще се предприемат, за да се гарантира киберсигурността, той подчерта, че са били обсъдени такива, но не пожела да влезе в конкретика. Андреев успокои като обясни, че атаките, които е имало преди са били по отношение на информация, качена на страницата им и увери, че такава атака няма да повлияе на резултатите защото отчитането им става ръчно и всички документи се подготвят в избирателните секции. Стана ясно още, че утре ръководството на ЦИК ще се срещне с президента Румен Радев и зам.-министър председателя Томислав Дончев.Андреев припомни, че 11 май е крайният срок, до който хората с увреждания могат да заявят желание за подвижна избирателна кутия. Това е и последният ден за желаещите да подадат заявление за гласуване по настоящ адрес. 11 май е последният срок, в който може да бъде издадено удостоверение за гласуване на друго място. До 15 май пък трябва да бъде инсталиран софтуерът за машинното гласуване.  ", "date": "2019.05.09", "title": "Българите в чужбина гласуват за евродепутати в 191 секции в 64 държави"}
{"url": "https://www.novinite.bg/articles/175220/Specprokurori-razpitvat-Porojanov-za-Minyu-Stajkov", "text": "Земеделският министър Румен Порожанов на разпит в Специализираната прокуратура по делото срещу Миню Стайков, предаде БНТ.Порожанов е привикан като свидетел, в качеството му на бивш директор на Държавен фонд \"Земеделие\".Освен него ще бъдат разпитани и други държавни служители.Миналата седмица прокуратурата повдигна ново обвинение на Стайков - за злоупотреби с еврофондове.Според разследващите, той е използвал деца на свои служители за източването на пари по различни земеделски програми, заради което спецсъдът го остави в ареста. ", "date": "2019.05.09", "title": "Спецпрокурори разпитват Порожанов за Миню Стайков"}
{"url": "https://www.novinite.bg/articles/175235/6-ot-10-asansora-minavat-pregled-fiktivno", "text": "Повече от половината асансьори в страната се поддържат фиктивно, твърдят от бранша. А над 100 000 от съоръженията са напълно амортизирани, предаде Нова телевизия.В момента 6 от 10 асансьора се проверяват фиктивно, твърдят от Българската асансьорна асоциация. Техници без лиценз и проверки само на хартия застрашават живота на пътниците. По данни на бранша - около 120 000 са асансьорите в страната, като около 100 000 са стари, за които няма резервни части. ", "date": "2019.05.09", "title": "6 от 10 асансьора минават преглед фиктивно"}
{"url": "https://www.novinite.bg/articles/175239/Putin-obeshta-oshte-podkrepa-za-voennata-mosht-na-Rusiya", "text": "Президентът Владимир Путин обеща подкрепа за военната мощ на Русия по време на честването на Деня на победата във Втората световна война – честване, което става все по-важно за управлението му от две десетилетия, предаде БГНЕС. Речта на президента пред хиляди войници и ветерани на Червения площад се състоя в началото на ежегодния парад, в който стотици единици военна техника преминават по улиците на Москва.“Уроците от отминалата война отново са актуални и днес. Ние направихме и ще направим всичко необходимо, за да гарантираме големите възможности на нашите въоръжени сили”, каза той.„Тези в съвременната руска армия си спомнят “клетвата” на съветските войници, сражаващи се с нацистка Германия“, добави той: “Аз умирам, но няма да се предам”.Двудневният празник, посветен на победата от 1945 г., тази година е на фона на засиленото напрежение между Русия и Запада и опасенията от нова надпревара във въоръжението между Руската федерация и САЩ. Москва неотдавна заяви, че ще увеличи военното си присъствие в Арктика, стремейки се да утвърди влиянието си в стратегическия регион.Паради и чествания се проведоха в големи и малки градове в цялата страна – от европейския анклав на Калининград до далекоизточния Сахалин, близо до Япония.Планираните в столицата полети бяха отменени обаче заради лошото време, съобщиха агенциите в страната.Държавната телевизия излъчи маршове от т. н. райони на бившия СССР, като от непризнатата република Луганск – украински отцепил се регион, управляван от подкрепяните от Русия сепаратисти.Конфликтът между силите на Киев и сепаратистите отне около 13 000 живота през последните пет години.Почти половината от руснаците са заявили, че планират да присъстват на събитието в чест на Деня на победата тази година, според държавния социологически институт VTsIOM.  ", "date": "2019.05.09", "title": "Путин обеща още подкрепа за военната мощ на Русия"}
{"url": "https://www.novinite.bg/articles/175236/Premierat-Samo-edna-obedinena-i-silna-Evropa-moje-da-garantira-mira-i-spravedlivostta", "text": "„Само една обединена и силна Европа може да гарантира мира и справедливостта“. Това заяви министър-председателят Бойко Борисов в изказването си по време на работния обяд на държавните и правителствени ръководители на страните-членки на ЕС. Европейските лидери участват в Среща на върха в румънския град Сибиу.Премиерът Борисов призова Европа да запази единството си чрез спазването на европейските ценности и декларирането на отговорност спрямо бъдещето на гражданите. Българският министър-председател изброи пред лидерите предизвикателствата, пред които е изправена Общността – глобални миграционни потоци, заплахите върху сигурността, темпото на демографските и технологичните промени и все по-тежки екологични опасности. „Предвид тези предизвикателства трябва да зададем стратегическата рамка, така че ЕС да запази лидерството си в многостранни подход на търсене на решения. Затова от ключово значение е утвърждаването на Европа, която обединява, Европа, която защитава, Eвропа - лидер в световен мащаб и Европа на иновациите“, изтъкна Бойко Борисов в изказването си.Пред лидерите в Сибиу българският премиер Борисов отбеляза, че насърчаването на икономическото, социалното и териториалното сближаване, както и на солидарността между държавите-членки на ЕС следва да останат водещи принципи. Фокус в изявлението на министър-председателя Бойко Борисов беше и обединяването на европейските усилия в борбата с тероризма, нелегалната миграция, кибератаките и дезинформацията, както и гарантирането на сигурността на външните граници. В тази връзка българският премиер акцентира пред участниците в срещата, че Европейската политика за съседство и политиката за разширяване на ЕС със Западните Балкани имат важна роля. „Ускоряването на процеса на реформи в тези страни е от съществено значение за постигането на устойчива стабилност, просперитет и сигурност за региона и за Европа като цяло“, подчерта още Бойко Борисов. Той заяви, че България ще продължи да подкрепя шестте държави от Западните Балкани по пътя им към ЕС, въз основа на собствените им заслуги и при изпълнение на критериите за разширяване и допълни, че страната ни подкрепя започването на преговори с Република Северна Македония и Албания през юни 2019 г. за присъединяване към Европейския съюз.Пред участниците в срещата българският премиер Бойко Борисов подчерта, че ефективното управление на миграцията и борбата с тероризма изискват засилване на контрола по всички граници на общоевропейско ниво, както и подобрено сътрудничеството между компетентните органи. „Ще продължим да отстояваме категоричната си позиция, че е необходимо солидарно разпределение на тежестта и че никоя държава-членка не трябва да бъде оставена сама да се справя с предизвикателствата на миграцията“, изтъкна още министър-председателят.Българският премиер заяви, че въпреки вътрешните и външните предизвикателства, Европейският съюз продължава да осигурява мир и просперитет. „Но мирът не е даденост и неговото съхранение изисква толерантност и сплотеност“, подчерта Бойко Борисов пред европейските лидери и завърши изказването си с посланието, което Негово Светейшество Папа Франциск отправи в София - „Мир на земята“. ", "date": "2019.05.09", "title": "Премиерът: Само една обединена и силна Европа може да гарантира мира и справедливостта"}
{"url": "https://www.novinite.bg/articles/175226/Pojar-na-stroitelni-mashini-bavi-remont-na-osnoven-bulevard-v-Burgas", "text": "Пожар на ремонтни машини увреди контактната мрежа на тролейбусния транспорт в Бургас. Изгорели са машини за асфалтиране на фирма “Джи Пи груп”, съобщи БГНЕС.Фирмата ремонтира един от големите булеварди в Бургас – “Захари Стоянов”. Две от машините са изгорели почти до основи. Засегната е и трета.Инцидентът е станал рано този сутрин, когато са запалени два валяка на фирмата. Според служителите, които дойдоха да приберат унищожените машини, пожарът е умишлен.“Смятам, че е умишлен, да. Разбира се, че прекъсват работата по обекта въобще не може се работи”, коментира Иван Христов.Освен щетите и загубите заради унищожените машини, фирмата търпи загуби и време за асфалтиране на пътя.“За петък, събота и неделя имаше организация да се асфалтира всичко, да може да се пусне движението, обаче виж какво стана”, коментира Илиян Желев.Заради пожара е унищожена и голяма част от контактната мрежа на тролейбусния транспорт в града. От общинското предприятие „Бургасбус” заявиха, че започват работа по възстановяване на мрежата.„От високата температура медният проводник се е разтопил и прегорял и цялата мрежа е на земята. В моментът, в който започнем да я възстановяваме, 5-6 дни ще отидат, защото аварията е много голяма”, каза енергетикът в „Бургасбус” Николай Петров.Ремонтът на булевард „Захари Стоянов” започна преди 20 дни. До днес той бе на финалната права, но сега трябва да бъде удължен, докато се асфалтира участъка по улицата.Все още не е ясно какви са материалните щети за фирмата и общинския превозвач. От полицията в Бургас работят по версията за умишлен палеж.  ", "date": "2019.05.09", "title": "Пожар на строителни машини бави ремонт на основен булевард в Бургас"}
{"url": "https://www.novinite.bg/articles/175240/Borisov-v-Sibiu-ES-se-dokaza-kato-unikalen-instrument-za-socialno-i-ikonomichesko-sblijavane", "text": "​„Европейският съюз се доказа като уникален инструмент за социално и икономическо сближаване. Затова трябва да продължим с политиките, допринасящи максимално за растеж и заетост, за да няма Европа на много скорости“. Това заяви министър-председателят Бойко Борисов в изказването си по време на работната сесия на Неформалното заседание на държавните и правителствените ръководители на страните членки на ЕС в румънския град Сибиу.Във фокуса на работната сесия бяха поставени споразумението по новата Многогодишна финансова рамка на ЕС за периода 2021-2027 г. и продължаването на работата по темите, залегнали в Стратегическия дневен ред от 2014 т. „За да можем да постигнем нашите амбиции през следващия институционален цикъл е необходим адекватен и ефективен бюджет“, отбеляза министър-председателят Бойко Борисов. Той подчерта, че от особено значение е да се запази ролята на бюджета на ЕС като инструмент за инвестиции и в него да се съхранят традиционните политики като Кохезионната и Общата селскостопанска политика, които са доказали своята добавена стойност за ЕС.„Тези политики продължават да имат ключова роля за преодоляване на различията между регионите, за укрепване на конкурентоспособността на Европа, както и за справяне с негативните екологични, демографски и социални предизвикателства“, добави премиерът Борисов на работната сесия в Сибиу.Българският министър-председател посочи, че от стратегическо значение за бъдещето на ЕС е завършването и пълноценното функциониране на Единния пазар. „За България основен акцент следва да бъде индустриалната политика, съобразена, както с националните специфики, така и с предизвикателствата на дигиталната икономика и целите, свързани с опазването на околната среда и климатичните промени“, каза още премиерът Борисов.Акцент в изказването си министър-председателят постави и върху изграждането на Цифровия пазар, развитието на иновациите и високите технологии, които са от голямо значение за конкурентоспособността на ЕС. Премиерът Бойко Борисов се спря също на важността от изграждането на напълно интегриран Енергиен съюз с оглед на гарантирането на достъпна, сигурна и устойчива енергия.„За България ключов приоритет за възвръщането на доверието в банковия сектор и цялостната икономическа стабилност в Европа е задълбочаването на Икономическия и паричен съюз“, каза още министър-председателят Бойко Борисов по време на изказването си в Сибиу. „България се подготвя за членство в еврозоната и очаква положително решение. Ключов приоритет за страната ни продължава да е и пълноправното членство в Шенгенското пространство“, добави премиерът Борисов.В заключение той призова всички в общността да продължат да работят за повишаването на еврооптимизма, на положителните примери и на добавената стойност от нашето обединение – Европейски съюз.", "date": "2019.05.09", "title": "Борисов в Сибиу: ЕС се доказа като уникален инструмент за социално и икономическо сближаване"}
{"url": "https://www.novinite.bg/articles/175242/Balgariya-i-SASht-obsadiha-vazmojnosti-za-podpomagane-na-pravoslavnite-obshtnosti-po-sveta", "text": "Чрез помощите си за развитие България и САЩ могат да подкрепят православните общности в Северен Ирак и Сирия, като участват във възстановяването на храмове. Тази възможност обсъдиха вицепремиерът и министър на външните работи Екатерина Захариева и посланикът за специални поръчения в Държавния департамент на САЩ по въпросите на свободата на вероизповеданията Самюел Браунбек.„България традиционно има добър поглед върху Сирия и Северен Ирак и е силно обезпокоена от случващото се с религиозните общности там“, подчерта министър Захариева. Тя изтъкна, че подобно сътрудничество е важно за българската държава, която работи последователно за равноправието и свободата на религиите. Като пример тя посочи, че в България има малка, но добре развита и интегрирана сирийска общност.Самюел Браунбек посочи, че подобни проекти са важни за общностите в  зони на конфликт, не само защото гарантират свободата им на вероизповедание, но им дава допълнителен стимул да останат по родните си места, вместо да емигрират.Като друга възможност за подпомагане на религиозните общности по света министър Захариева повдигна въпроса за нуждата на българите в САЩ от православни храмове.В хода на разговора посланик Браунбек предаде положителната оценка на САЩ за последователната борба на българското правителство с езика на омразата и религиозната нетърпимост.„В България не делим хората по вяра, а правителството ни реагира незабавно на всички изяви на религиозна нетърпимост и реч на омразата“, подчерта външният ни  министър.Екатерина Захариева и Самюел Браунбек обсъдиха и неотдавнашната визита на папа Франциск в България. Вицепремиерът и министър на външните работи подчерта масовия и радушен прием, и топлото отношение на българите към главата на Римокатолическата църква.", "date": "2019.05.09", "title": "България и САЩ обсъдиха възможности за подпомагане на православните общности по света"}
{"url": "https://www.novinite.bg/articles/175219/Chast-ot-kreditorite-na-KTB-shte-poluchat-parite-si", "text": "Започват първите разплащания към кредиторите на фалиралата преди 4 години Корпоративна търговска банка (КТБ). Синдиците са успели да съберат 570 млн. лв от активите на финансовата институция, които ще бъдат разпределени сред повече от 7 000 кредитори, предаде БНТ.Най-голяма част от парите по списъка на синдиците ще отиде във Фонда за гарантиране на влоговете - 409 млн. лв. Те представляват малко над 10% от общите вземания на фонда. Сред най-големите кредитори се нарежда и една от настоящите банки в страната. Над 10 млн. лв има да получава столичната \"Топлофикация\".Средства ще бъдат възстановени и на \"Булгартрансгаз\", БДЖ, както и на физически лица. Сред имената в списъка са тези на Ахмед Доган, който има да получава повече от 76 000 лв и бившия мажоритарен собственик на КТБ Цветан Василев с близо 21 000 лв.Списъкът с кредиторите на банката и разпределените им за изплащане суми може да се открие на сайта на КТБ и в Търговския регистър. ", "date": "2019.05.09", "title": "Част от кредиторите на КТБ ще получат парите си"}
{"url": "https://www.novinite.bg/articles/175215/Radev-Narodat-ni-pokaza-na-celiya-svyat-ustojchivata-si-kultura-na-tolerantnost", "text": "Историята е показала, че не различията са проблемът на човечеството, а разделението, което, умишлено насаждано, радикализира и експлоатира страховете от различията. Ролята на държавните институции и ръководителите на вероизповеданията е да не допускаме външни, чужди за нашите традиции влияния, които да застрашават изграждания с векове модел на разбирателство и единство. Това заяви президентът Румен Радев в началото на тържествената вечеря ифтар по случай началото на свещения за мюсюлманите месец Рамазан.Българският държавен глава е домакин на празничната вечеря в знак на уважение към религиозните празници и традиции на българските граждани с мюсюлманско вероизповедание. На нея присъстват представители на традиционното вероизповедание в страната - източното православие, представители на основните религиозни общности в България, представители на дипломатическия корпус, учени, културни дейци.„Вечерята ифтар е символ на опрощението и толерантността, тази вечер се вписва по особен начин в цялата поредица от знакови събития, които се случиха в нашата страна с посещението на папа Франциск. Българският народ в лицето на всички негови граждани, изповядващи различни религии, показа на целия свят, че е изградил устойчива култура на толерантност“, заяви държавният глава. Всички ние отправихме към света важно послание за мир и човешка съпричастност, но още по-важно е посланието за мъдрост, необходима за отстояването и изграждането им, допълни президентът.Държавният глава подчерта, че с историята си българският народ е доказал, че винаги е бил гостоприемен към дошлия с мир и състрадателен към бедстващия и страдащия. „Това отношение не просто сме го запазили, а днес сме модел за подражание като народ, изградил религиозна, етническа и човешка толерантност и съпричастност“, допълни държавният глава и призова да се полагат усилия към младите българи, които имат нужда от духовна подкрепа и насърчаване. „Те искат по-добра среда, в която да се развиват, учат и да останат в нашата страна“, допълни Румен Радев.Президентът посочи, че възпитанието и образованието на нашите млади хора са обща задача и споделена цел не само на държавните, но и на духовните институции. „Ние трябва да научим младежите, че бъдещето на нашето общество е във взаимното уважение, толерантността и солидарността“, заяви Румен Радев. По думите му, само ако младежите бъдат горди със своята идентичност, но и същевременно уважават различията на другите, няма да издигат прегради, а ще ги рушат. Вечерята ифтар в този месец сближава хората, независимо каква религия изповядват и от какъв етнос са, каза в приветствието си главният мюфтия Мустафа Хаджи и изрази благодарност към президентската институция за домакинството на вечерята. Ще станем по-силни и щастливи само ако заменим омразата, завистта и желанието за мъст с обич, любов и разбирателство, заяви още главният мюфтия, като подчерта, че Рамазан е време за пречистване. „Ако последователите на всички религии се опитат да преосмислят посланията на техните писания, голяма част от проблемите ще бъдат решени“, посочи Мустафа Хаджи.", "date": "2019.05.09", "title": "Радев: Народът ни показа на целия свят устойчивата си култура на толерантност"}
{"url": "https://www.novinite.bg/articles/175227/Prezidentat-protiv-predizborna-kampaniya-da-se-vodi-s-darjavni-pari", "text": "„Равноотдалечен съм от всички партии, но не мисля, че трябва да се води предизборна кампания с пари от държавния бюджет“, заяви днес президентът Румен Радев пред журналисти, помолен да отговори на коментари на министър-председателя от вчерашно телевизионно интервю.Според държавния глава опитите скандалите с имотите на властта да бъдат заглушени с всякакви други мероприятия няма да сполучат, защото гражданите вече очакват „разнищване на тези скандали и реални действия и противодействие на корупцията“.„Равноотдалечен съм от всички партии и не мисля, че давам някакъв повод изобщо да се мисли в тази насока“, подчерта президентът и припомни, че началникът на кабинета му първо е напуснал президентската институция и тогава е започнал да води предизборна кампания, от което могат да се поучат и други участници в кампанията.Държавният глава отново посочи, че президентството не е феодална институция и всеки е свободен да взема решение за своето бъдеще. „Моите условия са ясни - напуска се президентството и всеки е способен да се кандидатира за каквото си поиска“, добави Румен Радев.", "date": "2019.05.09", "title": "Президентът против предизборна кампания да се води с държавни пари"}
{"url": "https://www.novinite.bg/articles/175232/Ministar-Petkov-Nad-8000-shte-pridobiyat-nova-profesiya-sas-sredstva-ot-darjavniya-byudjet", "text": "Над 8000 лица ще бъдат обучени със средства на държавния бюджет през 2019 г. в нови професионални компетентности по заявка на работодателя. Това заяви министърът на труда и социалната политика Бисер Петков при откриване на кръгла маса за дуалното и професионалното образование „Знам, мога, богат съм и щастлив“ в Минно-геоложкия университет „Св. Иван Рилски“.Министерството на труда и социалната политика се стреми да отговори на прогнозите за търсене и предлагане на кадри на пазара на труда и да улесни избора за професионална реализация. Изискванията към уменията на работната сила непрекъснато нарастват и затова е нужно образованието и обучението да не приключват с напускането на университета, а да продължават през целия живот, посочи министър Петков.За целта министерството разработва уеб базирана информационна система, чрез която всеки ще може да направи справка по предварително зададени критерии каква е реализацията и средната работна заплата за съответна икономическа дейност, група професии, степен на образование. Прогнозите на МТСП за пазара на труда до 2032 г. показват, че се очаква да има недостиг на кадри със средно професионално образование. ", "date": "2019.05.09", "title": "Министър Петков: Над 8000 ще придобият нова професия със средства от държавния бюджет"}
{"url": "https://www.novinite.bg/articles/175225/Radev-Naj-golyamoto-postijenie-na-ES-e-che-pazi-mira-veche-nad-70-godini", "text": "Европейският съюз е най-голямото постижение на Европа, а най-голямото постижение на Европейския съюз е опазването на мира в Европа вече повече от седем десетилетия. Това заяви пред журналисти днес президентът Румен Радев, след като участва в церемонията по полагане на венци пред паметника на Незнайния воин в столицата по случай 74 години от края на Втората световна война.„Днес е празник и отбелязваме Деня на победата и Деня на Европа. За да се реализира голямата идея за обединена Европа, това нямаше как да стане без победата над хитлерофашизма“, посочи държавният глава. Румен Радев добави, че сме длъжни да уважаваме и почитаме паметта на милионите жертви в борбата с нацизма и да не забравяме и приноса на България. „Хиляди българи загинаха във Втората световна война и днес трябва да почетем тяхната памет и да отдадем признателност и на живите български ветерани, които и сега продължават да са пример за родолюбие и отдаденост към отечеството“, заяви президентът Радев. ", "date": "2019.05.09", "title": "Радев: Най-голямото постижение на ЕС е, че пази мира вече над 70 години"}
{"url": "https://www.novinite.bg/articles/175237/Jotova-ochakva-smeli-lichnosti-i-otgovorni-resheniya-v-sledvashtiya-mandat-na-evroinstituciite", "text": "Смели личности, които да взимат отговорни решения, очаква вицепрезидентът Илияна Йотова в следващия мандат на европейските институции. Заедно със студенти от Софийския университет „Св. Климент Охридски“ вицепрезидентът обсъди предизвикателствата пред европейския проект и мястото на България в него. Студентската лаборатория „Тема: Европа“ бе част от поредицата дебати, която Илияна Йотова организира в български университети. Целта е да се чуе гласът на младите хора по въпросите за бъдещето на Европейския съюз.Студентите, изпълнили Аулата на Алма матер, с интерес очакваха да разберат мнението на вицепрезидента по редица европейски въпроси, като изтъкнаха експертиза от работата ѝ в Европейския парламент. „Най-доброто оръжие срещу евроскептицизма е подробна, обвързана със срокове програма за развитие за следващите години. Това очакваме да чуем от политическите партии в предизборната кампания за Европейски парламент, това трябва да бъде и разговорът в европейските общества“, посочи вицепрезидентът. По думите на Илияна Йотова в посланията на основните политически семейства в Европа присъства думата „промяна“, но липсват конкретните предложения как тя да се осъществи.„Не приемам, че има конфликт или противопоставяне на национални и европейски теми. Суверенитетът не отрича Европа, а Европа не отрича националната идентичност. Ако днес сме недоволни от състоянието на съюза, усилията трябва да са в промяната, която ние да направим“, заяви вицепрезидентът. „Нашето поколение е поколение на мира – приемаме го за постоянна величина, градим проектите си върху нея. „Чудото на мира“ – чудесният израз на Пиер Флимлин, не би било възможно без Шуман, Моне, Аденауер, Де Гаспери, Спаак – големи личности от различен политически цвят, обединени от един идеал – мира“, отбеляза Илияна Йотова. Вицепрезидентът посочи, че без победата над хитлерофашизма днес нямаше да честваме Деня на Европа.Илияна Йотова подчерта, че 74 години след края на Втората световна война крайният национализъм и ксенофобията са най-голямата заплаха за Европа. „Тези настроения се подхранват от нерешените кризи, от слабите отговори на партии и политици“, изтъкна вицепрезидентът.В изказването си Илияна Йотова очерта проблемите в ЕС, които трябва безспорно да получат своя отговор – сигурността и борбата с тероризма, бежанската криза и липсващата миграционна политика. Вицепрезидентът е категорична, че Европа трябва да възвърне лидерските си позиции в световен мащаб и да забрави ролята на наблюдател, защото именно Старият континент плаща най-тежката цена от конфликтите в Близкия изток, климатичните промени и бедността в Африка. Европейските държави трябва да постигнат и съгласие по отношение на партньорите си на Изток и на Запад. Според Илияна Йотова България, благодарение на стратегическото си разположение, може да бъде добър посредник.Вицепрезидентът очаква и промяна в отношенията ЕС – Русия в новия мандат на европейските институции. Илияна Йотова изтъкна формалното подновяване, без никакъв анализ, на антируските санкции. „Едни държави страдат от тях, а други продължават да развиват търговските и икономическите си отношения“, заяви вицепрезидентът.Като основен Илияна Йотова определи проблема с разделението в Европа – на стари и нови страни членки, на ядро и периферия.  „Болезнен за България, за цяла Източна и Централна Европа е въпросът за двойните стандарти – в храните, стоките, услугите, в отношението“, посочи вицепрезидентът. Илияна Йотова отбеляза липсващата координация между различните български институции по европейските политики. „Необходими са ни общи български позиции, които са над партийните различия“, заяви вицепрезидентът.„Време е да се помисли за Европейски фонд за борба с бедността – всеки европейски гражданин да има храна, покрив и достъп до енергия. Кризата от 2008 г. не получи политически отговор, а икономиите доведоха до още по-дълбока социални криза“, подчерта Илияна Йотова. „Трябва да се чуе гневът на европейските граждани“, изтъкна вицепрезидентът.Илияна Йотова подчерта, че европейските регулации са прекалено големи там, където не са необходими, а липсват, където са повече от необходими. Според вицепрезидента от промяна се нуждае и начинът, по който функционират европейските институции и се избират европейските комисари.", "date": "2019.05.09", "title": "Йотова очаква смели личности и отговорни решения в следващия мандат на евроинституциите"}
{"url": "https://www.novinite.bg/articles/175228/Ninova-Da-pazim-mira-kato-naj-visshe-blago-dneshnite-dva-praznika-sa-svarzani", "text": "Да ни е честит Денят на победата над хитлерофашизма. Прекланяме се пред паметта на милионите, загинали във Втората световна война. Поклон пред героите, дали живота си за свободата. Да е честит и Денят на Европа. Двата празника са свързани. Победата даде възможност за обединена и мирна Европа. Нека споменът ни прави бдителни и непримирими към съвременните прояви на фашизъм. Да пазим мира като най-висше благо за човечеството.", "date": "2019.05.09", "title": "Нинова: Да пазим мира като най-висше благо, днешните два празника са свързани"}
{"url": "https://www.novinite.bg/articles/175234/Ofertite-za-koncesiyata-na-letishte-Sofiya-shte-se-gledat-ne-po-malko-ot-mesec", "text": "Отварянето на офертите в конкурса за концесията на летище София ще отнеме поне месец. Конкретен срок към комисията за решение не е поставен.Това е сложен процес, тъй като избираме партньор за дълъг период от време. Само заявленията на хартиен носител са между 300 и 600 страници на единия кандидат. Това заяви транспортният министър Росен Желязков след близо 5 –часово открито заседание, на което бяха прочетени в резюме инвестиционните предложения на петте допуснати международни консорциума, предаде БГНЕС.„Оттук нататък предстои според мен не лек, но отговорен процес по оценяването на предложенията. Знаете, че оценката е комплексна. В момента имаме яснота в компонентите, които формират 55% от общата оценка в класирането“, отбеляза министърът.Желязков предупреди, че не бива да се бърза с изводите след днешното открито заседание. Съществено значение ще имат и останалите 45% от оценката като предложения за развитието на летището и бизнес модел.„Ще продължим да разчитаме на нашите консултанти, съгласно сключения договор със Световната банка и Европейската банка за възстановяване и развитие. Ще използваме всички средства, за да постигнем една правилна и коректна оценка на офертите“.Министърът изрази задоволство от допускането на всички кандидати. „Радваме се, че се получава конкурентно състезание. Самите предложения, по начина на структуриране показват сериозно отношение за развитието на летището“.След като бъдат отворени всички оферти, комисия ще систематизира информацията и ще я публикува на сайта на транспортното министерство в специално създадения раздел Концесии.Отварянето на офертите за летище София се прави за първи път по условията на новия Закон за концесиите. Според регламента всички заявления се четат публично, а самото заседание се предава на живо. ", "date": "2019.05.09", "title": "Офертите за концесията на летище „София“ ще се гледат не по-малко от месец"}
{"url": "https://www.novinite.bg/articles/175238/Rumen-Porojanov-gotov-s-ostavka-ako-Borisov-mu-ya-poiska", "text": "В момента, в който премиерът прецени, че по някакъв начин, политически, влияя на един или друг казус, ще подам оставката. Това каза Румен Порожанов, след като бе разпитан като свидетел по разследването за злоупотреби с евросредства срещу Миню Стайков, предадоха БГНЕС и БНТ.Настоящият министър на земеделието и храните бе разпитан по разследването срещу алкохолния бос в качеството му на бивш директор на Държавен фонд „Земеделие”.Стайков е под стража, след като се сдоби с още едно обвинение - за злоупотреби с еврофондове по различни земеделски програми. Според разследващите той е използвал деца на свои служители, които кандидатствали по програмите, реален собственик обаче се явявал именно обвиненият.„Няма да казвам как е минал разпитът днес”, каза Порожанов пред журналисти и добави, че няма никакви притеснения относно проверките. Той посочи, че обяснил какви са процедурите на ДФЗ. На въпроса дали е близък с Миню Стайков бе категоричен: „Няма как да съм близък. Не съм близък”.Относно имуществото си, министърът на земеделието заяви, че всичко, което има от 20 години насам е декларирано и законно.", "date": "2019.05.09", "title": "Румен Порожанов готов с оставка, ако Борисов му я поиска"}
{"url": "https://www.novinite.bg/articles/175217/Zatrudneno-dvijenie-prez-edin-ot-tunelite-na-Hemus", "text": "От 9:30 ч. до 15:00 ч. движението в посока Варна в тунел „Правешки ханове“ на магистрала „Хемус“ ще е в една лента поради ремонтни дейности по осветителната инсталация. Ще бъде ограничено преминаването в изпреварващата лента, а трафикът ще се пренасочва в активната лента. Необходимо е шофьорите да карат внимателно и със съобразена скорост, като спазват стриктно поставената сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ –  , както и по всяко време от денонощието на тел. 0700 130 20 в АПИ.", "date": "2019.05.09", "title": "Затруднено движение през един от тунелите на „Хемус“"}
{"url": "https://www.novinite.bg/articles/175218/Horata-s-uvrejdaniya-izlizat-na-poreden-protest", "text": "Нов протест на хора с увреждания пред социалното министерство, предаде БНТ. Поводът - притеснения относно начина на определяне на индивидуалната оценка на потребностите, залегнала в новия Закон за личната помощ.Опасенията им са, че предвидените часове за личен асистент на месец не отговарят на реалните им нужди и ги обричат на домашен затвор.Затова днес хора с увреждания ще излязат пред ресорното министерство с табели със затворнически номера.  ", "date": "2019.05.09", "title": "Хората с увреждания излизат на пореден протест"}
