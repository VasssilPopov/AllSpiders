{"url": "https://www.novinite.bg/articles/175425/Biznesat-za-koncesiyata-na-Letishte-Sofiya", "text": "Бизнесът е за концесията на Летище София. Позицията изразиха в студиото на \"Здравей, България\" изпълнителният директор на КРИБ Евгений Иванов и икономическият анализатор Лъчезар Богданов. „Летището е отвратително. Един сандвич струва 10 лв. – сандвич, чиято възраст е прикрита зад едно целофанче и една малка минерална вода струва 5 лв. В Мюнхен за тези пари получаваме топла храна и бутилка напитка”, коментира Евгений Иванов.Той показа и снимки от летището и изрази възмущението си като пътник. „Един  чех ни беше представил като една тоалетна… в общи линии това е Летище София в момента – отвратително. Мен ме е гнус”, заяви той.Богданов също коментира концесията на Летище София. „В крайна сметка за София и за българската икономика е важно летището да бъде от една страна входна врата, но от друга страна и привлекателен център. България е доста откъсната от Европа все още. Има редица големи градове в Източна Европа, да  не говорим за Западна,  с които изобщо няма свързаност. Искаме да сме хъб IT на Балканите, а до половината столици няма директни входове. Да се надяваме, че това ще бъде във фокуса на разглеждане на комисията по процедурата”, каза той. Евгений Иванов обясни и причината за липсата на достатъчно инвестиции в България след прехода.„Тръгнахме от равни позиции с останалите държави от ЕС, но там подходът беше инвеститорът е този, който определя правилата на играта. Чуват това, което искаше инвеститорът. У нас изгонихме насила „Мишлен”, който желаеше  да купи завода „Вида” и да произвежда там това, което в момента произвежда в Пирот.  Гонихме насила истинските инвеститори, докато се опитвахме по нашенски да решим проблемите на икономиката.  Сега започваме, през последните 10 години, да вървим по този курс и успяваме да догоним тези, които бяха наравно с нас”, каза той.  В следващите не повече от 20 години ще догоним цифрата, която повече няма да ни дава право да получаваме средства от Кохезионните фондове, което означава, че ще достигнем до 70% от доходите на най-слабо развитите европейски страни, но ако говорим за 100% - тогава вече можем да говорим и за 44 години. Това каза Евгений Иванов в ефира на „Здравей, България” по повод на представеното изследване от БАН, според което, доходите на българите ще се изравнят с тези на жителите на държавите членки в Западна Европа след 44 години. „Инвеститорите искат правителството да прави, а не да говори”, беше категоричен той.Лъчезар Богданов обясни, че, ако има промяна в икономическата политика, която да доведе до промяна във факторите, които правят средата за бизнес в България по-добра, а оттам се създадат и условия за бърз икономически растеж - това може да доведе до много  по-бърза трансформация. „Няма особен смисъл от спорове и сметки след колко години ще изравним доходите си  с европейските, но въпросът е, че България наистина е доста по-бедна страна и за да стигне напред трябва да прави нещо, така че растежът да е по-бърз и да имаме устойчиви инвестиции”, обясни той.", "date": "2019.05.14", "title": "Бизнесът - \"за\" концесията на Летище София"}
{"url": "https://www.novinite.bg/articles/175421/Djambazki-kam-Karadaja-Ne-nyama-da-ima-zadaljitelno-izuchavane-na-turski-v-balgarskite-uchilishta", "text": "Джамбазки към Карадайъ: Не, няма да има задължително изучаване на  турски в българските училища!Това искане е абсурдно и показва синхронизирана офанзива срещу държавата и конституционните разпоредби между Анкара и ДПС! Позицията беше изразена късно снощи от най-успешния български евродепутат, водач на листата на ВМРО – БНД и заместник-председател на партията Ангел Джамбазки.Той многократно имаше свои реплики срещу ДПС и нейните искания за изучаване на турски в българските училища. Последната му реакция е по повод поредното изказване на председателя протурската партия Мустафа Карадайъ в шуменското село Пристое, в което лидерът на ДПС обещава учебници по турски за новата учебна година.Ето и пълния текст на фейсбук позицията на Джамбазки:Г-н Карадайъ, нека спрем пропагандата чрез учебниците по турски в българските училища. Да използваме децата е и срещу разпоредбите на Изборния кодекс. Прекалено е и ние от ВМРО гарантираме защитата на децата си и на Конституцията.Гарантираме го всъщност не на Вас, а на българските граждани, които искат чисто и просто да се спазва българската конституция, според която официален език за страната ни е само и единствено българският. Аз и съратниците ми от партията го гарантираме и на всички онези наши сънародници, които имат уважение към делото на Светите братя Кирил и Методий, на които целият славянски свят дължи своята азбука.ВМРО винаги се е противопоставяла и няма да спре да противостои на провокациите на Вашата по съществото си противоконституционна партия. Вашите действия, г-н Карадайъ, са проводник на гласа на Ердоган и го доказахте  и с днешната си пропаганда в Пристое. Има и нещо друго – кои са „вашите училища“? ДПС има училища в България ли? Правите си евтина пропаганда по турските села, с което не само обиждате българските граждани. Вие днес поставихте под съмнение принадлежността и авторитета на българските държавни органи, като Министерството на образованието и наука, под чиято шапка са българските училища.Последните дни и Ердоган,  и посланикът му у нас Улусой, и Вие имахте паралелни, синхронизирани действия, именно по посока изучаване на турски език в българските училища.А, именно: Ердоган, с искането отново да се отвори членството на Турция в ЕС, Улусой с ултиматума турски да се учи в българските  училища, ако искаме турски инвестиции, и Вашето – че ще има учебници по турски във „вашите училища“.Ами спрете се! Ние от ВМРО няма да допуснем ДПС отново да пусне пипалата си в българската политика. Не случайно призовах онзи ден всички кандидати за ЕП да декларират пред българите, че няма да подкрепят членството на Турция в ЕС.До днес никой нищо не е казал по въпроса, освен категоричността на ВМРО и моята лична, че това няма да стане! Нека видим кой брани българските интереси и кой защитава чужди! Има един доказан исторически факт - ние от ВМРО браним България вече 126 години!", "date": "2019.05.14", "title": "Джамбазки към Карадайъ: Не, няма да има задължително изучаване на турски в българските училища!"}
{"url": "https://www.novinite.bg/articles/175422/Radev-ochakva-prozrachna-i-yasna-procedura-za-nominirane-i-izbor-na-sledvashtiya-glaven-prokuror", "text": "Президентът Румен Радев разговаря днес на „Дондуков“ 2 с главния прокурор Сотир Цацаров. Това е първата от поредицата срещи, които държавният глава ще проведе с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор.По време на срещата държавният глава подчерта високите обществени очаквания към следващия главен прокурор в България като институция от ключово значение в борбата с престъпността, корупцията и упражняване на надзор за законност. Президентът Радев изрази и очакването си за прозрачни и ясни процедури, при които да бъдат направени номинациите и избора на следващия главен прокурор. Утре президентът Радев ще проведе среща с председателя на Върховния касационен съд Лозан Панов.", "date": "2019.05.14", "title": "Радев очаква прозрачна и ясна процедура за  номиниране и избор на следващия главен прокурор"}
{"url": "https://www.novinite.bg/articles/175427/Ministar-Rumen-Porojanov-podade-ostavka-OBNOVENA", "text": "Министърът на земеделието, храните и горите Румен Порожанов подаде оставката си пред премиера Бойко Борисов, тъй като не желае атаката срещу него да влияе върху правителството. „Смятам, че положих всички усилия работата в едно от най-големите като обхват министерства да върви успешно“, заяви министър Порожанов.В сектора има много проблеми и със сигурност не всички са решени, но за всеки е направен опит за намиране на балансирано и справедливо решение. Резултатите за развитието на земеделския отрасъл ясно показват възходящата тенденция, такава се отчита и по отношение на износа на селскостопански стоки. Министерството изнесе изключително успешно Председателство на Съвета на ЕС с организирането на десетки събития и напредък по най-важната тема за сектора - Общата селскостопанска политика след 2020 г.В този период активно беше поставена темата с борбата срещу двойните стандарти при храните, която намери решение в пакета директиви, приети от Европейската комисия и Европейския парламент. Комуникацията със сектора винаги е била открита и прозрачна за поставянето, разглеждането и решаването на всички належащи въпроси. Министър Порожанов изказва своята благодарност за работата си със земеделските производители и браншовите организации.", "date": "2019.05.14", "title": "Министър Румен Порожанов подаде оставка (ОБНОВЕНА)"}
{"url": "https://www.novinite.bg/articles/175455/Ot-15-maj-poetapno-zapochvat-testovete-na-tol-sistemata", "text": "От 15 май започва първия етап от тестовете на тол системата, която ще таксува тежкотоварния трафик на база изминато разстояние. Те ще стартират със симулации на данни за движение по републиканската пътна мрежа, а не със събиране на реални данни на терен.Целта е първо да се установи дали има добра свързаност между отделните компоненти на системата. След като тази интеграция бъде установена от екипите на Националното тол управление, ще се премине към втори етап – тестове с дани, постъпващи от бордови устройства, монтирани на транспортни средства. За да са ефикасни тестовете, не е необходимо да има приета тарифа на тол таксите, нито окончателен обхват на покритие от пътища, за които ще се плаща тол. Експертите на Националното тол управление ще правят „сухи тренировки“ за функционалността на системата и как се работи с нея на база тестови тарифи и техническо, а не търговско покритие върху пътищата. Техническото покритие е от 10 800 км и е обхвата, заложен в заданието за разработване на системата.А тестовите тарифи са от доклада на Световната банка от 2016 г. Поетапно през следващите месеци ще се тестват 5-те базови компонента на системата: - таксуване на базата на изминато разстояние – генериране на данни за изминат маршрут, създаване на валидни тол-деклараци, обмен на данни по системната интерфейсна шина и фактическо определяне на таксуващите записи, респективно цената за преминатия маршрут; - правоприлагане – проверка чрез разчитане на регистрационен номер на пътно превозно средство и отчитане на категорията на ППС за валидни данни за таксуване в системата (подадени за това ППС валидни тол декларации) и определяне дали текущото ППС е редовен потребител на пътя или нарушител; - обслужване на клиенти - регистриране на клиент/договор, продажба на маршрутни карти през известните вече канали за продажба, промяна на данни за клиент/договор, справки за състоянието на клиент/договор. - плащане и управление на плащанията – баланс по клиентска сметка, взаимодействие с издатели на платежни карти, в т.ч. издатели на карти за гориво, - информационна сигурност и устойчива работоспособност на системата По план днес и утре ще се проведе обучение на оперативните ръководители и ключовите експерти от екипа на Националното ТОЛ управление (НТУ) за провеждане на тестовете – обхват, задачи, планирани резултати, начини на оценка на резултатите. На тестовете ще присъстват експерти на Световната банка, като тяхната задача, както и до този момент, е да наблюдават, верифицират и оценяват резултатите от тестовете.", "date": "2019.05.14", "title": "От 15 май поетапно започват тестовете на тол системата"}
{"url": "https://www.novinite.bg/articles/175459/NSI-Raste-srednata-rabotna-zaplata", "text": "Наетите лица на трудов договор към края на март нарастват с 1.1% спрямо края на декември миналата година, като достигат 2,32 милиона души, съобщиха от НСИ.Най-голямо увеличение на наетите лица се наблюдава в сферите на културата, спорта и развлеченията, разпространението на информация и далекосъобщенията, както и в селското и горско стопанство. Най-голямо намаление на наетите лица на трудов говор е в добивната промишленост.Средната брутна месечна работна заплата за януари е 1192 лв., за февруари - 1184 лв., а за март - 1247 лв.През първото тримесечие на тази година средната работна заплата e 1208 лв. и нараства спрямо четвъртото тримесечие на 2018 г. с 3.2%. Икономическите дейности, в които е регистрирано най-голямо увеличение, са „Операции с недвижими имоти“ и \"Административни и спомагателни дейности\".През първото тримесечие на 2019 г. средната месечна работна заплата нараства с 12.2% спрямо първото тримесечие на 2018-а, информира bTV.Според данните на НСИ през първото тримесечие на тази година най-високи са заплатите в сферите на създаване и разпространение на информация и творчески продукти и далекосъобщения (2930 лв.), финансови и застрахователни дейности (1994 лв.) и производство и разпределение на електрическа и топлинна енергия и на газообразни горива (1 877 лв.). Най-ниски в този период са заплатите в сферите „Хотелиерство и ресторантьорство“ (729 лв.) и „Строителство“ (920 лв.).", "date": "2019.05.14", "title": "НСИ: Расте средната работна заплата"}
{"url": "https://www.novinite.bg/articles/175472/265-dushi-sa-zarazeni-s-varicela-v-oblast-Montana-ot-nachaloto-na-godinata", "text": "За периода януари – април на територията на област Монтана са регистрирани 265 случая на варицела, срещу 153 случая за същия период на миналата година. Това съобщиха  от Регионалната здравна инспекция,  от  „Фокус”. 133 са заболелите мъже от варицела през този период, жените са 132. Най-засегната е възрастовата група от 5-9 г. – 112 случая, следвана от 1-4 г. – 70 случая, 10-14 г. – 29 случая, 15-19 г. – 15 случая и деца под една година 2 случая. Над 19-годишна възраст са регистрирани 37 случая на варицела, което показва изместване на заболяването и към повисоките възрастови групи, като най-често заболяват неболедували родители, които са контактни на децата си. Високата заболяемост е характерна за този период на годината.Варицелата е дихателна инфекция с висок контагиозен индекс и в рамките на един инкубационен период в детски колективи се заразяват и клинично се проявяват до 80 % от възприемчивите деца. Въпреки прилагането на противоепидемични мерки в огнището, резултатите са незадоволителни и ограничаването на разпространението на инфекцията е трудно. Причините за епидемични взриве в детските колективи са високата контагиозност на заболяването и наличие на голям брой възприемчиви деца без специфичен имунитет. Подемът на заболяването се наблюдава от ноември 2018 г. Заболяването е регистрирано на територията на общините Вършец, Монтана, Берковица и Вълчедръм, като са засегнати и детските и учебни заведения на територията на съответните общини. Единичини случаи са регистрирани на територията на общините Лом и Бойчиновци.", "date": "2019.05.14", "title": "265 души са заразени с варицела в област Монтана от началото на годината"}
{"url": "https://www.novinite.bg/articles/175439/Ministar-Karanikolov-Rabotim-usileno-po-naredbata-za-gorivata", "text": "Екипи на Министерството на икономиката, браншовите сдружения, Българската петролна и газова асоциация усилено работят по наредбата към Закона за горивата. Поредната среща е утре, обяви министърът на икономиката Емил Караниколов, който участва в юбилейната конференция на Българската петролна и газова асоциация.Така министърът отхвърли твърдения, че 4 месеца не се работи по текстовете на наредбата. За създаването на законодателството министерството изгради специална администрация.Според Караниколов оставката на неговия заместник Александър Манолев, който беше ангажиран със Закона за горивата, няма да попречи на работата и изготвянето на текстовете. Новата наредба трябва да влезе в сила от 27 юли.Икономическият министър коментира и други актуални теми като идеята за създаване на голяма мегаагенция, която да обедини Агенцията по приватизация и Агенцията за инвестиции. Според Караниколов създаването на новата агенция е крайно необходимо, тъй като Агенцията по приватизация вече е изчерпала своите функции. Един от новите моменти е да отпадне т.нар. забранителен списък на държавните предприятия. Тази функция вече ще се поеме от Народното събрание.Караниколов коментира и оставката на земеделския министър Румен Порожанов. Според него това е личен акт, който е достоен за уважение.„Министър Порожанов е изключителен експерт, но това е личен акт, който аз не мога да коментирам“, каза министърът на икономиката. „Така или иначе ГЕРБ показват своите европейски ценности - дори и да има съмнение за нещо, те предприемат тези действия“, допълни Караниколов пред журналисти след участието си в конференция на Българската петролна и газова асоциация.", "date": "2019.05.14", "title": "Министър Караниколов: Работим усилено по наредбата за горивата"}
{"url": "https://www.novinite.bg/articles/175443/Sled-sreshta-pri-Borisov-Davat-17-mln-na-protestirashtite-medici-ot-Pediatriyata", "text": "1,7 млн. лв. отпуска държавата на протестиращите педиатри от Специализираната детска болница в столицата. Това съобщи здравният министър Кирил Ананиев след среща при премиера Бойко Борисов с участието на медици от болницата.От сумата ще бъдат завишени частично заплатите, но основната част ще отиде за покупка на апаратура. 750 хил. лв. са предназначени за покупката на 50 кувьоза, а 500 хил. отиват за апарати за дихателна реанимация.От името на лекарите, които заплашиха с колективна оставка, проф. Иван Литвиненко обяви, че благодаря на премиера за срещата и обещаното. Детският невролог от Педиатрията призна, че след нея до голяма степен напрежението е снето.Здравният министър се ангажира да бъде обсъдена и таксата за преглед на деца в спешните педиатрични кабинети в болниците, за което в момента родителите заплащат по 30 лв.", "date": "2019.05.14", "title": "След среща при Борисов: Дават 1,7 млн. на протестиращите медици от Педиатрията"}
{"url": "https://www.novinite.bg/articles/175448/Kaloyan-Pargov-EK-sprya-proekta-na-SO-za-finansirane-na-stroeja-na-zavod-za-gorene-na-RDF", "text": "Европейската комисия е спряла проекта на Столична община за финансиране на строежа на завод за изгаряне на RDF. Това съобщи лидерът на БСП - София и председател на групата на социалистите в СОС Калоян Паргов в сутрешния блок на БСТВ.\"Този завод щеше, уж, да е поредната брошка на ревера на управляващите в София, а се случи точно обратното - Европейската комисия им удари звучен шамар, заяви той. - Проектът, с който кандидатстваха за финансиране за изграждането на този завод, планиран от тях да бъде вдигнат на територията на ТЕЦ \"София\", е спрян. Причаната е объркана пътека, по която са кандидатствали за финансирането. А това показва крайна некомпетентност от страна на администрацията в Столична община и абсолютно неумение да бъде свършена работата така, че да бъде осигурено финансиране\".Калоян Паргов смята, че почти сигурно възможността за осигуряване на финансиране за изграждане на завода за изгаряне на RDF е изгубена. Спирането на проекта означава, че цялата процедура трябва да започне съвсем от начало. Проблемът е, че през следващата година приключва настоящият програмен период, в който е налична въпросната Оперативна програма околна среда (ОПОС) и по която България може да кандидатства за финансиране на подобен проект. Тоест, дори и да бъде започнато от начало кандидатстването за финансиране, то едва ли ще бъде завършено, защото няма достатъчно време за това.\"Започне ли новият програмен период, проектът по програма от стария ще увисне и средства за изграждане на завода няма да бъдат осигурени, коментира Калоян Паргов. - И тук идва ред на един напълно логичен въпрос - кой носи отговорност за този провал? На първо място, разбира се, е кметът Йорданка Фандъкова и подопечната й администрация, начело със заместника й Йоана Христова. Никой няма право да си играе с парите и с тревогите на софиянци! Въпросът за изграждането на този завод на територията на ТЕЦ \"София\" предизвика бурни реакции, както в пленарна зала на СОС, така и в града със серия протести. Управляващите тогава смело обещахава, че София щяла да заприлича на Виена, защото и в австрийската столица заводът за изгаряне на отпадъци бил изграден в центъра. Обаче ние искаме да приличаме на Виена по стандарта и качеството на живот на гражданите, а не по мястото на завода за изгаряне на боклука\".Както е известно, изграждането на завода за изгаряне на остатъчния отпадък, преработен в RDF гориво, е третият, завършващ етап от интегрирания проект за завода за боклук, който се намира край село Яна. Инсталацията щеше да струва на София 157 милиона евро. От тях 67 милиона трябваше да бъдат осигурени от Столична община. Тя планираше да изтегли заем, който да бъде изплащан от изправеното пред фалит общинското дружество \"Топлофикация - София\". Това решение предизвика бурни реакции от различни страни. Общинските съветници от БСП, заедно с колегите си от \"Група 5\", част от Реформаторски блок в лицето на Марта Георгиева от ДСБ и Иво Божков от Демократична България и Воислав Тодоров от Нормална държава поискаха да бъде проведен местен референдум с три въпроса, свързани с изграждането на инсталация за горене на RDF-отпадъци на територията на ТЕЦ \"София\". Първият от тях беше - Съгласни ли сте Столична община да изразходва 157 милиона евро, от които 67 милиона евро заем за изграждане на инсталация за изгаряне на RDF/изгаряне на отпадъци? Вторият - Съгласни ли сте инсталацията за изгаряне на RDF/изгаряне на отпадъци да се построи в центъра на София, район Сердика, бул. “История Славянобългарска”, на територията на ТЕЦ \"София\"? И третият - Съгласни ли сте инсталацията за изгаряне на RDF/изгаряне на отпадъци да се построи до Завода за механично и биолгично третиране на отпадъци, в местността \"Садината\" до село Яна.Искането на 15-те общински съветници за провеждане на местен референдум не беше допуснато от управляващите в Столична община с аргументите, че въпросите са незаконосъобразни и нецелесъобразни. В резултат на този отказ, съветниците подадоха жалба до Административния съд. А на първото заседание, на което беше даден ход на делото, стана ясно, че докладите на датския консултант \"Рамбол\", въз основа на които е избрана технологията \"скарно изгаряне на RDF\", са засекретени от общинската администрация. Заместник-председателят на СОС от БСП Милка Христова, която е адвокат, поиска разсекретяването им, тъй като се решава въпрос, който е на стойност над 157 млн. евро и има пряко значение за качеството на живота на софиянци за десетки години напред. Делото беше отложено за 7-и юни 2019 г.", "date": "2019.05.14", "title": "Калоян Паргов: ЕК спря проекта на СО за финансиране на строежа на завод за горене на RDF"}
{"url": "https://www.novinite.bg/articles/175465/Novo-moderno-oborudvane-i-tehnika-za-operacii-s-visok-risk-v-MVR", "text": "\"Изключително съм удовлетворен от това, че можем да оборудваме СОБТ и всички звена по областни дирекции, които ежедневно извършват високорискови операции, свързани с обезвреждане на опасни престъпници и провеждане на специализирани полицейски операции с висок риск срещу организираната и тежка престъпност.  От опит знам, че за да са ефективни звената при неутрализиране на всяка една заплаха, на първо място, те трябва да се чувстват защитени от помощните средства, които използват\". Това заяви вътрешният министър Младен Маринов при представянето на новото техническо оборудване за служителите на полицейските структури на МВР. Той благодари на всички, които са работили по обществените поръчки и по процедурите за това оборудване.Вътрешният министър уточни, че ще бъдат раздадени над 1 400 бронежилетки, предстои да бъдат закупени още такива, за да може да бъдат оборудвани и останалите служители от дирекция „Жандармерия“, които ежедневно са на терен и решават кризисни ситуации от различно естество. \"Основната ни задача е да пазим живота и здравето на гражданите и да пазим добър обществен ред, затова смятам, че с помощта на новото оборудване постигаме една от поставените цели - чрез ефективна защита на служителите при изпълнение на тяхната високо отговорна работа да доведем до ефективна защита на живота и здравето на гражданите. За борбата с бомбения тероризъм е предоставен  високо технологичен робот, който е от последно поколение и има всички възможности и способности да провери всеки обект дистанционно, опазвайки живота и здравето на служители и гражданите, да обезвреди всяко едно взривно устройство\", обясни Маринов.Министър-председателят Бойко Борисов, който лично присъства на церемонията, поздрави министъра и ръководството на МВР за  грижата към служителите, които изпълняват рисковани функции. Той не скри радостта си, че СОБТ вече разполага с най-добрия робот за обезвреждане, с който разполагат аналогичните служби в европейските държави.\"В навечерието на празника на вътрешното министерство заявихме и от бюджета на МВР бяха отпуснати парични средства за закупуване на многозарядни пистолети марка „Глок“ и на противокуршумни жилетки\", допълни директорът на ГДНП главен комисар Христо Терзийски. Той посочи, че многозарядните пистолети са общо 140 и отговарят на стандартите на НАТО. Отпуснати са пари и за 50 противокуршумни каски, които са оборудвани в визьори. Освен това са закупени и 885 белезници,  890 кобури за пистолети, 730 бронежилетки. След сключено споразумение за „Подкрепа на усилията на Република България за справяне с миграционния натиск по външните граници“ за предоставяне на безвъзмездна финансова помощ, финансирано по Механизма за спешно подпомагане по Фонд „Вътрешна сигурност“ и изпълнение на дейностите по него, са закупени още 1413 бронежилетки.По проект Модернизация на учебно-материалната база и повишаване на защитата от бомбен тероризъм, финансиран по Фонд „Вътрешна сигурност“, Специализираният отряд за борба с тероризма вече разполага с мобилен комплекс с включено в него допълнително специализирано оборудване за защита и обезвреждане на взривно устройство. Шесколесната дистанционно управляема роботизирана система DEFENDER D2.1 е предназначена за откриване, идентифициране и неутрализиране на обект със съмнение за наличие на взривно устройство, кола-бомба и конвенционални боеприпаси. Роботът е произведен в ирландската фирма ICP NewTech в резултат на съвместна програма за разработка в САЩ и Европа, поясни гл.комисар Терзийски. Той обясни, че закупеното оборудване е разпределено на областните дирекции, както и на жандармерийските подразделения в страната. Това снаряжение ще помогне на служителите в МВР да изпълняват по-ефективно служебните си задължения при борбата с противодействие на престъпността и опазването на обществения ред.На тържествената церемония присъстваха още зам.-министър Красимир Ципов, главният секретар на МВР главен комисар Ивайло Иванов, заместник-директорите на ГДНП, директорите на областни директори, полицейски служители.", "date": "2019.05.14", "title": "Ново модерно оборудване и техника за операции с висок риск в МВР"}
{"url": "https://www.novinite.bg/articles/175446/Bojko-Borisov-obyasni-zashto-napuska-Porojanov", "text": "Проверявам много неща, а това, което ускори подаването на оставка, след като ясно се разпоредих за отстраняване на човек в програмата, се оказа, че днес той още е на работа. Така премиерът Бойко Борисов обясни подадената днес от земеделския министър Румен Порожанов оставка, която той прие.  \"Ако някой иска да си пази своя човек, то аз съм разпоредил където има нарушители, да си отговарят пред закона. Още утре ще извършим смяната, ясно е кой ще го замести, ще уведомим коалиционните партньори, а и самия човек\", добави премиерът, който присъства на демонстрация и раздаване на нова техника за служителите на МВР. \"Такива къщи за гости има във всички европейски държави, много нужни за туризъм извън големите курорти, и всеки, който е злоупотребил, ще му се вземат парите и ще му се търси отговорност. А и е добра превенция за който иска да нарушава в бъдеще\", заяви премиерът, и подхвърли: \"Желаещи за министри все още има, не се притеснявайте!\" Министър-председателят изчака нови въпроси от репортерите, но тъй като не последваха, се подсмихна: \"Много семпло днеска - човек като бяга, го гоните, като стои - не\"", "date": "2019.05.14", "title": "Бойко Борисов обясни защо напуска Порожанов"}
{"url": "https://www.novinite.bg/articles/175473/Moshtna-magnitna-burya-vrahletya-Balgariya", "text": "Геомагнитната активност във вторник е доста по-голяма от нормалното. Това сочат измерванията на Националния институт по геофизика, геодезия и география към БАН.Сутринта индексът на смущенията в земното магнитно поле достигна степен 7 от общо 9 по скалата, което отговаря на силна геомагнитна буря. Прогнозата е в следващите часове смущенията да продължат.Магнитните бури се усещат най-много от възрастните хора и страдащите от сърдечно-съдови заболявания. Обикновено този феномен води до учестено сърцебиене, проблеми с кръвното налягане, световъртеж, главоболие и умора. Влиянието на бурите може да бъде компенсирано със спортна активност и повече витамини в храната.", "date": "2019.05.14", "title": "Мощна магнитна буря връхлетя България"}
{"url": "https://www.novinite.bg/articles/175450/Sadat-Pri-akciyata-sreshtu-Ivancheva-sa-narusheni-pravata-j", "text": "B дeлoтo cpeщy Дecиcлaвa Ивaнчeвa и Билянa Πeтpoвa e имaлo пpoвoĸaция ĸъм пoдĸyп, която законът забранява. Πpoвoĸaтop e бил cтpoитeлният пpeдпpиeмaч Aлeĸcaндъp Baĸлин, пoдaл cигнaлa cpeщy тяx. Teзи мy дeйcтвия oбaчe нe ca пoвлияли нa cпpaвeдливocттa нa пpoцeca и нa пpиcъдитe и нe мoжe дa ce тъpcи oтгoвopнocт oт Baĸлин зa тяx – пpoвoĸaциятa e билa пocт фaĸтyм и пacивнa, т.е. нecъщecтвeнa. Това пише \"Де факто\", като цитира мотивите към присъдата по делото \"Младост\". Нито присъдата, нито мотивите, са качени в електронното деловодство на Специализирания наказатален съд.Показната акция по ареста на двете и дъpжaнeтo им c бeлeзници чacoвe нapeд в цeнтъpa нa Coфия пpeд oчитe нa вcичĸи е нapyшение на пpeзyмпциятa зa нeвинoвнocт нa Ивaнчeвa, ĸaтo oтнoшeниeтo ĸъм нeя e билo и yнизитeлнo, приема съдия Иво Хинов. B cъщoтo вpeмe eдин oт знaĸoвитe мoмeнти oт тaзи aĸция – зaпyшвaнeтo нa ycтaтa нa ĸмeтицaтa oт пoлицaйĸa, нa пpaĸтиĸa нe ce e cлyчил, peaлнo \"зaпyшвaнe нa ycтaтa\" според съда нe e имaлo.Toвa ca чacт oт зaĸлючeниятa в пpocтpaннитe мoтиви (oт 273 cтpaници) пo дeлoтo cpeщy Ивaнчeвa, Πeтpoвa и Πeтĸo Дюлгepoв.  Ha пъpвa инcтaнция в cпeцcъдa тpимaтa бяxa пpизнaти зa винoвни зa иcĸaнe нa пoдĸyп в ocoбeнo гoлeми paзмepи, пpeдcтaвлявaщ ocoбeнo тeжъĸ cлyчaй – Ивaнчeвa ĸaтo извъpшитeл, a Πeтpoвa и Дюлгepoв ĸaтo пoмaгaчи. Cъдия Xинoв пpиe, чe ca били пoиcĸaни 187 500 eвpo пoдĸyп oт cтpoитeлния пpeдпpиeмaч Aлeĸcaндъp Baĸлин и дaдe тeжĸи пpиcъди – 20 г. зaтвop зa Дecиcлaвa Ивaнчeвa, 15 г. зaтвop зa Билянa Πeтpoвa и 12 г. зaтвop зa Πeтĸo Дюлгepoв плюc ĸoнфиcĸaции и глoби.Люпoбитнoтo e, чe в пpoтecтa cи дo aпeлaтивния cпeцcъд пpoĸypaтypaтa e пoиcĸaлa зaвишaвaнe нa нaĸaзaниятa и нa тpимaтa, зaщoтo ceгaшнитe пpиcъди нe били cъoбpaзeни дoĸpaй c тяxнaтa \"oбщecтвeнa oпacнocт\". B cъщoтo вpeмe нa пъpвa инcтaнция oбвинeниeтo плeдиpa зa нaĸaзaния \"oĸoлo cpeдния paзмep\" (20 г.), ĸoитo и (пoчти) пoлyчи.Щo ce oтнacя дo мoтивитe, зa oтбeлязвaнe e, чe в излoжeниeтo cи cъдия Ивo Xинoв ce e oпитaл дa oтгoвopи нa вcичĸи пoвдигaни въпpocи в тoзи пpoцec, ĸaтo чecтo ce пoзoвaвa нa пpaĸтиĸaтa нa съда в Страсбург. И e paзшиpил oбxвaтa нa cъдeбния aĸт вĸлючитeлнo c ĸoмeнтapи дaли e нaлицe \"пoлитичecĸa пopъчĸa\" и нeпpaвнa aнгaжиpaнocт нa пpoĸypaтypaтa и нa paзcлeдвaщитe. Дaл e вĸлючитeлнo oцeнĸa нa yпpaвлeниeтo нa Дecиcлaвa Ивaнчeвa в \"Mлaдocт\", пише \"Де факто\".", "date": "2019.05.14", "title": "Съдът: При акцията срещу Иванчева са нарушени правата й"}
{"url": "https://www.novinite.bg/articles/175435/WhatsApp-razkri-probiv-v-sigurnostta", "text": "WhatsApp разкри пробив в сигурността, който е позволил чрез гласовите съобщения по приложението да се вкарва софтуер за следене в мобилния телефон, пише Файненшъл таймс, цитиран от БГНЕС.Приложението се използва от 1.5 милиарда души по света. Оказало се, че през дупка в системата за сигурност, може да се инсталира проследяващ софтуер на израелска фирма, който работел както на телефоните на Apple, така и на ползващите операционна система Андроид.Зловредният софтуер, разработен от потайната израелска компания Ен Ес Оу Груп (NSO Group) можел да зарази телефона дори клиента да не отговори на позвъняването. След това номера на автора на обаждането изчезвал от списъка с повиквания.От WhatsApp казаха, че още са в началото на своето разследване и не знаят колко телефона са били засегнати.Притежаваната от Facebook компания работи от дни за намирането на решение на проблема. Инженери в Лос Анджелис и Лондон изграждат преграда срещу програмата на сървърите на WhatsApp. В понеделник беше пуснат и пач за мобилното приложение на телефоните на потребителите.NSO са известни с разработката на Пегас (Pegasus) - програма, която може да включи камерата и микрофона на мобилен телефон, да прегледа СМС съобщенията и електронната поща и да източи информация за местоположението на телефона.NSO предлагаше тази разработка на разузнавателни служби от Западна Европа и Близкия изток и твърдеше, че е програма за борба с тероризма и организираната престъпност.\"Тази атака носи всички белези на разработка на частна компания, която работи с правителства за доставянето на шпионски софтуер, поставящ под контрол определени функции на операционната система на мобилните телефони. Известихме редица организации за защита на човешките права и разпространихме информацията, която можем да публикуваме, за да известим гражданското общество\", казаха от WhatsApp.", "date": "2019.05.14", "title": "WhatsApp разкри пробив в сигурността"}
{"url": "https://www.novinite.bg/articles/175428/Prezidentat-Radev-se-sreshta-s-Lozan-Panov", "text": "Президентът Румен Радев ще приеме на \"Дондуков\" 2 председателя на Върховния касационен съд Лозан Панов.Разговорът е част от поредицата срещи на държавния глава с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор.В понеделник Румен Радев разговаря с главния прокурор Сотир Цацаров. Това бе първата от поредицата срещи, които държавният глава ще проведе с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор.По време на срещата държавният глава подчерта високите обществени очаквания към следващия главен прокурор в България като институция от ключово значение в борбата с престъпността, корупцията и упражняване на надзор за законност. Президентът Радев изрази и очакването си за прозрачни и ясни процедури, при които да бъдат направени номинациите и избора на следващия главен прокурор.", "date": "2019.05.14", "title": "Президентът Радев се среща с Лозан Панов"}
{"url": "https://www.novinite.bg/articles/175452/Ubiecat-ot-Kostenec-izteglil-vsichkite-si-pari-predi-da-izchezne", "text": "Стоян Зайков-Чане, който вече четвърти ден е издирван за убийството на бившата му приятелка Милена Шишкова, е изтеглил всичките си спестявания преди да изчезне миналия петък. Това гласи една от последните информации за бившия затворник, която обаче не е потвърдена официално, уточнява trafficnews.bg.Полиция и барети продължават да търсят следи от беглеца, който застреля в четвъртък вечерта 38-годишната фризьорка Милена, от която има син. Разследващите са поискали от местните власти пълен списък на изоставените сгради и постройки, за да бъдат претърсвани една по една. Проверките вече обхващат район от 20-30 км около Костенец.Зайков не е обявен за международно издирване, въпреки че е имал най-малко 12 часа преднина, за да се опита да мине границата. Причината е че още от преди години има заповед да не напуска страната.Беглецът най-вероятно се крие в околностите на града, защото като иманяр и бракониер познава отлично всички възможни скривалища, коментират местните хора. Това и че няма мобилен телефон от една година затруднява разследващите.", "date": "2019.05.14", "title": "Убиецът от Костенец изтеглил всичките си пари преди да изчезне"}
{"url": "https://www.novinite.bg/articles/175431/Sasedi-na-predpolagaemiya-ubiec-ot-Kostenec-podozirat-che-majat-veche-e-v-chujbina", "text": "Продължава акцията по издирването на заподозрения за убийството в Костенец. Лошото време няма да спре търсенето на 43-годишния Стоян Зайков, който е заподозрян за убийството на жена си – Милена Шишкова.Последните подозрения са, че Стоян се крие в необитаема къща на метри от дома си. Затова една от проверените къщи е неговата.В Костенец подозират, че беглецът Стоян Зайков отдавна е в чужбина. Местните твърдят, че ден преди убийството на Милена Шишкова е изтеглил от банката всичките си пари.Иван Джоров, който е приятел на беглеца и бивш полицай не вярва, че търсенето ще даде резултат. Стоян може да се укрива с месеци, подозира още приятелят му, предаде bTV.Заподозреният за убийството не е обявен за международно издирване.", "date": "2019.05.14", "title": "Съседи на предполагаемия убиец от Костенец подозират, че мъжът вече е в чужбина"}
{"url": "https://www.novinite.bg/articles/175471/Evrostat-Vseki-vtori-mlad-balgarin-jivee-s-roditelite-si", "text": "\r\nВ ЕС над една трета (35,3%) от мъжете на възраст 25 - 34 г. все още живеят с родителите си през 2017 г. в сравнение с едва 21,7% от дамите от същата възрастова група, сочи изследване на Евростат. Средно един от всеки четири млади европейци живее в дома на семейството си.\r\n\r\n\r\n\r\n\r\n\r\n\r\n\r\n\r\n", "date": "2019.05.14", "title": "Евростат: Всеки втори млад българин живее с родителите си"}
{"url": "https://www.novinite.bg/articles/175449/Specializiraniyat-sad-reshava-dali-Vetko-Arabadjiev-da-ostane-v-aresta", "text": "Специализираният съд решава дали Ветко Арабаджиев да остане в ареста. След шестмесечно издирване и два месеца в ареста в Испания, бизнесменът беше върнат под конвой у нас. Разследван е за пране на пари и данъчни престъпления. Съпругата му  Маринела Арабаджиева все още е в ареста в Испания. Очаква се съдът там да прецени дали ще разреши и нейната екстрадиция. Заседанието започна със спор между прокуратура и защита. Според адвокатите на Арабаджиев има съществена разлика в превода на документите, изпратени от испанския съд с преводите, поискани от защитата и тези, поискани от прокуратурата. Така например, в един от преводите пише, че Арабаджиев е разследан и за фалшиви пари, което не е вярно. Защитата на Ветко Арабаджиев поиска и отвод на председателя на съдебния състав.Съдът ще решава дали да остави в ареста бизнесмена Миню Стайков, който е обвинен в данъчни измами. От миналата седмица той получи и ново обвинение - за източване на евросредства по програми, контролирани от фонд \"Земеделие\" и тогавашния му директо Румен Порожанов.", "date": "2019.05.14", "title": "Специализираният съд решава дали Ветко Арабаджиев да остане в ареста"}
{"url": "https://www.novinite.bg/articles/175476/Okonchatelno-Vetko-Arabadjiev-ostava-v-aresta", "text": "Окончателно бизнесменът Ветко Арабаджиев остава в ареста след няколкочасово заседание, по време на което адвокатът на Арабаджиев и членовете на съдебния състав си размениха остри реплики, предаде БНР.Спецапелативните съдии потвърдиха най-тежката мярка за неотклонение, която постанови Специализираният наказателен съд, след като Арабаджиев беше екстрадиран от Испания.Според съда има опасност на свобода той да се укрие или да извърши друго престъпление, както заради финансовия ресурс, с който разполага, така и заради факта, че беше издирван от българските служби повече от половин година.В момента Специализираният апелативен съд гледа мярката за неотклонение на друг бизнесмен - собственикът на \"Винпром\"- Карнобат Миню Стайков, когото наскоро прокуратурата обвини в злоупотреба със средства от европейски програми.Според неофициална информация заради продължителното си задържане Стайков е обявил гладна стачка.", "date": "2019.05.14", "title": "Окончателно: Ветко Арабаджиев остава в ареста"}
{"url": "https://www.novinite.bg/articles/175464/Specsadat-publikuvaha-motivite-za-prisadata-na-Desislava-Ivancheva", "text": "Специализираният наказателен съд публикува мотивите си за присъдата от 20 години на бившата кметица на Младост Десислава Иванчева. Според спецсъда Иванчева утвърдила модел, при който съсредоточила в свое лице едновременно законодателни и изпълнителни правомощия.Това са само малка част от мотивите на съдия Иво Хинов, който на над 260 страници обосновава 20-годишната присъда на Иванчева. Тя беше осъдена заради това, че поискала подкуп от строителния предприемач Александър Ваклин, на 20 години затвор, 10 хиляди лева глоба и лишаване от право да заема държавна длъжност. Заместничката й Биляна Петрова беше призната за виновна, че е улеснила Иванчева да взема подкупа и получи 15 години затвор и 15 000 лева глоба. Третият подсъдим по делото Петко Дюлгеров получи 12 години затвор и 12 000 лева глоба за това, че уговорил срещата и участвал в уговарянето на подкупа. Той беше лишен и от право 12 години да заема ръководна длъжност.Според Хинов Иванчева установява нов и различен, алтернативен модел на упражняване на държавната власт - еднолично и самостоятелно взимане на решение по тези въпроси, при игнориране на общата законова рамка. Действията на Иванчева са в несъмнено противоречие с правовия ред в страната, те създават прецедент - еднолично определя допълнителни фискални вземания, под формата на принудителни финансови претенции (наименовани дарения), които изисква от определена категория лица (най-вече строителни предприемачи); заплащането им е превърнато в условие за изпълнение на съответните задължения по административното обслужване на районната администрация.От друга страна обаче, презумпцията за невинност на Иванчева е била нарушена в деня на ареста, за който съдът цитира трайна практика на ЕСПЧ. Така пред медиите бившата кметица вече е била представена като виновна.", "date": "2019.05.14", "title": "Спецсъдът публикуваха мотивите за присъдата на Десислава Иванчева"}
{"url": "https://www.novinite.bg/articles/175457/EK-sprya-proekt-na-Sofiya-za-157-miliona-evro", "text": "Европейската комисия е спряла проекта на Столична община за финансиране на строежа на завод за изгаряне на RDF. Причината е объркана пътека, по която Столична община кандидатства за финансирането. Спирането на проекта означава, че цялата процедура трябва да започне съвсем отначало. Проблемът е, че през следващата година приключва настоящият програмен период, в който е налична въпросната Оперативна програма околна среда (ОПОС) и по която България може да кандидатства за финансиране на подобен проект. Тоест, дори и да бъде започнато от начало кандидатстването за финансиране, то едва ли ще бъде завършено, защото няма достатъчно време за това.Както е известно, изграждането на завода за изгаряне на остатъчния отпадък, преработен в RDF гориво, е третият, завършващ етап от интегрирания проект за завода за боклук, който се намира край село Яна. Инсталацията щеше да струва на София 157 милиона евро. От тях 67 милиона трябваше да бъдат осигурени от Столична община. Тя планираше да изтегли заем, който да бъде изплащан от изправеното пред фалит общинското дружество \"Топлофикация - София\". Това решение предизвика бурни реакции от различни страни. Общинските съветници от \"Група 5\", част от Реформаторски блок в лицето на Марта Георгиева от ДСБ и Иво Божков от Демократична България, Воислав Тодоров от Нормална държава, както и съветниците от БСП, поискаха да бъде проведен местен референдум с три въпроса, свързани с изграждането на инсталация за горене на RDF-отпадъци на територията на ТЕЦ \"София\". Първият от тях беше - Съгласни ли сте Столична община да изразходва 157 милиона евро, от които 67 милиона евро заем за изграждане на инсталация за изгаряне на RDF/изгаряне на отпадъци? Вторият - Съгласни ли сте инсталацията за изгаряне на RDF/изгаряне на отпадъци да се построи в центъра на София, район Сердика, бул. “История Славянобългарска”, на територията на ТЕЦ \"София\"? И третият - Съгласни ли сте инсталацията за изгаряне на RDF/изгаряне на отпадъци да се построи до Завода за механично и биологично третиране на отпадъци, в местността \"Садината\" до село Яна.Искането на 15-те общински съветници за провеждане на местен референдум не беше допуснато от управляващите в Столична община с аргументите, че въпросите са незаконосъобразни и нецелесъобразни. В резултат на този отказ, съветниците подадоха жалба до Административния съд. А на първото заседание, на което беше даден ход на делото, стана ясно, че докладите на датския консултант \"Рамбол\", въз основа на които е избрана технологията \"скарно изгаряне на RDF\", са засекретени от общинската администрация. Заместник-председателят на СОС Милка Христова, която е адвокат, поиска разсекретяването им, тъй като се решава въпрос, който е на стойност над 157 млн. евро и има пряко значение за качеството на живота на софиянци за десетки години напред. Делото беше отложено за 7-и юни 2019 г.", "date": "2019.05.14", "title": "ЕК спря проект на София за 157 милиона евро"}
{"url": "https://www.novinite.bg/articles/175454/Eto-go-palniya-cenorazpis-na-novite-globi-na-KAT", "text": "За всички, които се интересуват какви точно ще бъдат новите глоби, които влизат в сила от 21 януари, публикуваме пълен ценоразпис на завишените санкции за нарушенията на шофьорите. В населени места за превишаване с:10 км/ч - глоба 20 лв.;от 11 до 20 км/ч - глоба 50 лв.;от 21 до 30 км/ч - глоба 100 лв и отнемане на 2 контролни точки;от 31 до 40 км/ч - глоба 400 лв и 6 точки;над 40 км/ч - глоба 600 лв и 12 точки;над 50 км/ч - глоба 700 лв, за всеки следващи 5 км/ч превишаване над 50 км/ч глобата се увеличава с 50 лв и три месеца без книжка и 16 точки.Извън населено място за превишаване с:10 км/ч - глоба 20 лв.;от 11 до 20 км/ч - глоба 50 лв.;от 21 до 30 км/ч - глоба 100 лв, и отнемане на 2 контролни точки;от 31 до 40 км/ч - глоба 300 лв и 6 точки;от 41 до 50 км/ч - глоба 400 лв и 12 точки;над 50 км/ч - глоба 600 лв, за всеки следващи 5 км/ч превишаване над 50 км/ч глобата се увеличава с 50 лв и 16 точки.Паркиране на място за инвалиди, без водачът да има това право - глоба 200 лв.Паркиране в паркове, градини, детски площадки, площи, предназначени само за пешеходци, и на тротоари - глоба от 50 до 200 лв.Паркиране в зоната на пешеходна пътека - глоба 50 лева и 3 контролни точки.Престоява или паркира като втори ред в активна лента за движение - глоба 50 лева и 4 точки.Паркиране на спирка - глоба от 20 до 150 лева и 3 контролни точки.Неправилно паркиране - 20 лева.Лек автомобил - 300 лева.Превозно средство за превоз на пътници с 8 места, без мястото на водача - 600 лв.Превозно средство, предназначено за превоз на пътници с повече от 8 места за сядане, камиони с допустима максимална маса 12 или повече тона - 1500 лв.Камион с две и повече оси с технически допустима максимална маса 12 или повече тона - 3000 лв.Маневри и разположение на пътното платноНеправилно престояване - глоба 20 лева.Нарушение на правилата за разположение на превозно средство върху платното за движение - глоба 20 лева.Нарушава правилата за движение назад - глоба 20 лева.Неправилно престояване - глоба 50 лева.Движение в BUS лента - глоба 50 лева.Каране по релси и нарушаване на правилата за преминаване през железопътен прелез - глоба от 20 до 150 лв и 4 контролни точки.Необозначено спряло на платното превозно средство - глоба 150 лв и 6 точки.Неосигуряване на преминаване на превозно средство със специален режим на движение - глоба 150 лева и 6 контролни точки.Каране в насрещното по автомагистрала и скоростен път - без книжка за срок от три месеца и глоба 1000 лв. При повторно нарушение половин години без книжка и глоба 4000 лв.Не спира на знак STOP - глоба 20 лева и глоба 7 точки.Неправилно включване в движението, неправилно престрояване, неправилно изпреварване, не спазване на предимството - глоба 20 лева.Навлиза след знак, забраняващ влизането на съответното пътно превозно средство, или се движи в забранената посока на еднопосочен път - глоба 30 лева.Неправилно изпреварване без опасност за движението - глоба 30 лева и 4 точки.Не спазване светлинните сигнали на пътните светофари и сигналите на регулировчика - глоба 50 лева и 4 точки.Неспазване на пътни знаци, пътната маркировка и другите средства за сигнализиране, правилата за предимство, за разминаване, за изпреварване или за заобикаляне, ако от това е създадена непосредствена опасност за движението - глоба 150 лева и 6 контролни точки.Преминаване на червен сигнал на светофара - 100 лева и 10 контролни точки. При повторно нарушение глобата е 200 лева и книжката се взима за месец.Не осигурява предимство, когато преминава през пешеходна пътека - глоба 100 лева. При повторно нарушение глобата е 200 лева и книжката се взима за месец.Катастрофа заради движение с несъобразена скорост и неспазване на дистанция - глоба до 200 лв и 3 точки.Глоба 50 лева се налага за управление на моторно превозно средство с износени или разкъсани гуми и 6 контролни точки.В периода от 15 ноември до 1 март колите трябва да са с предназначени за зимни условия гуми, или с гуми с дълбочина на протектора не по-малка или равна на 4 мм.Не носи свидетелство за управление, контролен талон и талон на превозното средство - глоба 10 лева.Не носи документ за сключена задължителна застраховка \"Гражданска отговорност\" - глоба 10 лева.При отказ да се предадат документите за проверка - отнемане на книжката за срок от 1 до 6 месеца и с глоба от 50 до 200 лв.Управление на моторно превозно средство при отнета книжка - глоба от 100 до 300 лв.Управление на моторно превозно средство без книжка - глоба от 100 до 300 лева.Осуетяване на извършването на проверка от органите за контрол - отнемане на книжката за срок от 1 до 6 месеца и с глоба от 50 до 200 лв.Отказ да се изпълни нареждане на органите за контрол и регулиране на движението - отнемане на книжката за срок от 1 до 6 месеца и с глоба от 50 до 200 лв.При концентрация над 0.5 до 0.8 промила включително - 6 месеца без книжка и глоба 500 лв, отнемат се и 10 контролни точки.При концентрация над 0.8 до 1.2 промила включително - година без книжка и глоба 1000 лв.При повторно нарушение книжката се отнема за една до три години и се налага глоба от 1000 до 2000 лв.При отказ за проверка за алкохол и/или наркотици - отнемане на книжката за до две години, глоба 2000 лв и отнемане на 12 точки.Предоставяне на моторно превозно средство на лице, което не притежава съответното свидетелство за управление, употребило е алкохол и/или наркотични вещества или техни аналози - глоба от 100 до 300 лева.Водач, който организира или участва в нерегламентирани състезания по пътищата, отворени за обществено ползване, или ги ползва за други цели, освен в съответствие с тяхното предназначение се наказва с лишаване от право да управлява моторно превозно средство за срок 12 месеца и глоба 3000 лв.За повторно нарушение санкцията е без книжка за срок от три години и глоба 5000 лв.Неправилно използване на звуков сигнал в населено място - глоба 10 лева.Изхвърля от превозно средство предмети или вещества, които замърсяват пътя - глоба 30 лева и 5 контролни точки.Закъснение за технически преглед - глоба до 50 лв.Управление на моторно превозно средство с емисии на вредни вещества над нормите или с неизправно шумозаглушително устройство - глоба до 50 леваИзползване на антирадар - глоба до 50 леваПоставен на неправилно място номер - отнемане на книжката за срок от 1 до 6 месеца и с глоба от 50 до 200 лв.Управление на превозно средство, което не е регистрирано по надлежния ред или е без номера - без книжка от 6 до 12 месеца и с глоба от 200 до 500 лв.Използване на сигнали, предвидени за автомобил със специален режим на движение - отнемане на книжката за срок от 1 до 6 месеца и с глоба от 50 до 200 лв.Използване на мобилен телефон по време на управление на превозно средство - глоба 50 лева и 6 контролни точкиНепоставен предпазен колан - глоба 50 лева и 10 контролни точки.Превоз на деца в нарушение на изискванията - глоба 50 леваУправление на превозно средство с нечетлив или закрит регистрационен номер - глоба 50 лева.Глоби за велосипедисти, пешеходци и пътнициУправление на велосипед без светлоотразителна жилетка - глоба 10 лева.Преминаване от пешеходец през огражденията от парапети или вериги - глоба 50 лева. Всички други нарушения на пешеходците се санкционират с глоба от 20 лева", "date": "2019.05.14", "title": "Ето го пълния ценоразпис на новите глоби на КАТ"}
{"url": "https://www.novinite.bg/articles/175437/Lunata-se-smalyava", "text": "Луната се смалява, което предизвиква гънки на повърхността и трусове под нея, съобщи БГНЕС.Данните са от космическия апарат на НАСА Лунар Риконъсънс Орбитър (ЛРО), който лети по елипсовидна траектория между 20 и 160 км над повърхността на Луната и прави снимки и други измервания. Проучване на повече от 12 000 снимки сочи, че един от басейните край Северния полюс на Луната, считан за геологично мъртъв, всъщност се пропуква и се мести.За разлика от Земята, Луната няма тектонични плочи и единствената активност се забелязва поради бавната загуба на горещина, откакто се е формирала преди 4,5 милиарда години.Това кара повърхността на Луната да се набръчква, подобно на зърно грозде, което се превръща в стафида.В резултат на тези процеси, Луната е станала по-малка с около 150 метра в последните няколкостотин милиона години.", "date": "2019.05.14", "title": "Луната се смалява"}
{"url": "https://www.novinite.bg/articles/175430/Prepitvat-chetvartoklasnicite-po-Chovekat-i-obshtestvoto", "text": "С изпит по „Човекът и обществото” продължава националното външно оценяване на четвъртокласниците. Тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами. На всеки от изпитите четвъртокласниците имат на разположение един учебен час за работа, а продължителността за децата със специални образователни потребности е два учебни часа. Последният изпит от Националното външно оценяване на четвъртокласниците е по „Човекът и природата“ и ще се проведе на 16 май. Тази година учениците в 4-ти клас са около 60 000, уточниха от образователното министерство.", "date": "2019.05.14", "title": "Препитват четвъртокласниците по „Човекът и обществото“"}
{"url": "https://www.novinite.bg/articles/175468/Oshte-44-000-prestapleniya-ostanaha-nenakazani-zavinagi", "text": "Само за 1 година още близо 44 000 разследвани престъпления останаха ненаказани завинаги. Това става ясно от Доклада за дейността на прокуратурата и на разследващите органи през 2018 г., който вчера главният прокурор Сотир Цацаров внесе във Висшия съдебен съвет, пише \"Сега\". Прекратените по давност дела са 43 950, като доминиращата част от тях са водени срещу неизвестен извършител (над 99%). По този начин прокуратурата за пореден път директно прехвърля отговорността на МВР, което по закон трябва да открие извършителите на престъпления.Прокуратурата отчита и че други 46 667 досъдебни производства са спрени през 2018 г. Основната причина отново е неоткрит извършител – 91.6% (при 90.9% за 2017 г.).Проблемът с прекратяването на делата заради изтекла абсолютна давност е от десетилетия, но за първи път бе показан от предишното ръководство на прокуратурата начело с Борис Велчев. Тогава стана ясно, че стотици хиляди дела за кражби, изнасилвания, грабежи, убийства, измами и др. остават ненаказани, защото не е открит извършител. През 2007 г. например по давност бяха прекратени 274 122 производства. Постепенно броят започна да намалява, като достигна нива от около 40 000 на година. Сега обаче прокуратурата отчита увеличение на прекратените дела, включително и на тези заради давност. Според доклада броят им се е увеличил с 12.5% спрямо 2017 г. и с 20% спрямо 2016 г.  Държавното обвинение отчита, че прокурорите в страната са работили общо по 275 979 преписки и по 213 109 досъдебни производства (ДП). Те са участвали в 155 989 съдебни заседания по наказателни, административни и граждански дела. Запазва се трайно висок делът на решените преписки спрямо наблюдаваните – 95.6%. С образуване на ДП са решени общо 45 746 преписки, а с отказ – 122 575. Прокуратурата обяснява тази иначе драстична разлика с факта, че е ангажирана в значителен брой случаи с въпроси извън нейната компетентност - гражданско-правни спорове, битови и междуличностни проблеми, административни нарушения. Прокурорите са се самосезирали в 1248 случая, като само по 110 от тях са образували досъдебни производства.Прокуратурата критикува индиректно контролната система. Констатира се спад на наблюдаваните преписки, започнали по сигнали на контролни органи – 2499, като образуваните по тях дела съставляват едва 1.7% от всички образувани ДП. Нисък е делът на образуваните преписки по сигнали на Дирекцията за национален строителен контрол, Сметната палата, Агенцията за държавна финансова инспекция. Няма образувани преписки по сигнали на Агенцията за приватизация и следприватизационен контрол, пише държавното обвинение в доклада си.Прокуратурата се хвали, че се запазва \"тенденцията делът на оправданите лица за последните три години да е под 3%, като за отчетната година той е 2.7%\", и натъртва, че това било \"показателно за качеството на работата на прокурорите\". Отчита се, че за миналата година в съда са внесени 30 499 прокурорски акта - 15 299 са обвинителни актове, 10 712 са споразумения и 4488 са постановленията с предложение за освобождаване от наказателна отговорност и налагане на административно наказание. На съд са били предадени общо 33 318 лица, като 31 205 от тях са осъдени. Прокуратурата се хвали и с намаляване на върнатите от съда дела.Прокуратурата твърди, че има ръст на делата, образувани за престъпления от особен обществен интерес, които вече били 24 677. Констатира се обаче, че броят на внесените в съда прокурорски актове и обвиняемите лица по тези дела намаляват.", "date": "2019.05.14", "title": "Още 44 000 престъпления останаха ненаказани завинаги"}
{"url": "https://www.novinite.bg/articles/175433/Dneven-horoskop-za-vtornik", "text": "Работата днес няма да ви предложи интригуващи предизвикателства, но пък в офиса ви очаква желаният от вас човек, пък бил той и колега или колежка. Закачката ще ви се отрази освежаващо. Не пропускайте случая да се разтоварите от напрежението.Денят е напрегнат, но безпокойството ви е напразно. Към края на деня ще се чувствате много по-добре и дори ще имате повод за усмивки и мили. Запознанство, породено от взаимен интерес, може би ще се превърне в по-сериозна връзкаМоментът може да бъде малко труден за вас. Бъдете с близките си хора, от тях имате нужда на този етап от живота си. Не забравяйте, че каквото и да правите, най-важното нещо, което имате е семейството и най-близките ви хора. Те винаги трябва да са на първо място. Вижте повече на: ", "date": "2019.05.14", "title": "Дневен хороскоп за вторник"}
{"url": "https://www.novinite.bg/articles/175470/Peti-den-izdirvat-zapodozreniya-za-ubijstvoto-v-Kostenec", "text": "Пети ден издирват заподозрения за убийството в Костенец.43-годишният Стоян Зайков е в неизвестност от петък. Тогава беше открито тялото на 38-годишната Милена Шишкова.Заподозреният е бивш партньор на убитата жена. Той e криминално проявен за кражби и увреждане на чужда собственост.Полицейското присъствие в Костенец продължава да е засилено. Използва се цялата наличната техника на полицията.", "date": "2019.05.14", "title": "Пети ден издирват заподозрения за убийството в Костенец"}
{"url": "https://www.novinite.bg/articles/175420/Dnes-oblachnostta-shte-e-znachitelna-s-prevalyavaniya-ot-dajd", "text": "Днес облачността ще е значителна с превалявания от дъжд. След обяд в много райони ще се развива и купесто-дъждовна облачност и на места, главно в Западна България, валежите ще са временно интензивни и с гръмотевици. Ще духа умерен, в Източна България временно силен вятър от изток-югоизток. Максималните температури ще са между 18° и 23°, по-ниски по Черноморието 15-18°.Над планините ще е предимно облачно. Ще има валежи от дъжд, на места в следобедните часове ще са интензивни и с гръмотевици. Над 2000-2200 метра валежът ще е от сняг. Ще духа умерен до силен юг-югоизточен вятър. Максимална температура на височина 1200 метра около 11°, на 2000 метра - около 4°.По Черноморието ще има разкъсана предимно значителна облачност. Ще духа умерен до временно силен вятър от изток-югоизток. Максимални температури на въздуха: 15°-18°. Температурата на морската вода е 13-15°. Вълнението на морето ще бъде 2-3 бала.", "date": "2019.05.14", "title": "Днес облачността ще е значителна с превалявания от дъжд"}
{"url": "https://www.novinite.bg/articles/175424/Zapochva-filmoviyat-festival-v-Kan", "text": "От 14 до 25 май френското курортно градче Кан се превръща в световна столица на киното. С прожекция на филма \"Мъртвите не говорят\" на американския режисьор Джим Джармуш започва седемдесет и второто издание на прочутия филмов фестивал.Председател на журито е мексиканският режисьор Алехандро Гонсалес Иняриту, а водещ на церемонията по откриването ще бъде френският актьор Едуар Баер. В основната конкурсна програма са включени 21 филма. С почетната награда ще бъде удостоен легендарният Ален Делон.Огромен интерес предизвиква и очакваната поява на Куентин Тарантино, който се завръща в Кан след дълго прекъсване.Червеният килим изглежда много добре тази година. Започваме с \"Мъртвите не говорят\" на Джим Джармуш и ще бъде пълно със звезди като Бил Мъри, Адам Драйвър, Тилда Суинтън, Иги Поп. Другата седмица най-впечатляващият червен килим ще бъде за „Имало едно време в Холивуд“ на Куентин Тарантино с прочути актьори като Брад Пит, Леонардо ди Каприо, Марго Роби”, каза журналистът от „Холивуд рипортър“ Скот Роксбъро,„Присъствието на Куентин Тарантино тук е важно, защото той е един от най-големите в киното от своето поколение, на нашата ера. Той е важен режисьор и по отношение на историята на фестивала в Кан”, заяви директорът на кинофестивала в Кан Тиери Фремо.", "date": "2019.05.14", "title": "Започва филмовият фестивал в Кан"}
{"url": "https://www.novinite.bg/articles/175429/Gospodarka-na-zloto-2-s-plenitelen-parvi-trejlar", "text": "Имало едно време зла вещица и принцеса, прокълната да спи завинаги. Това е въведението в първия трейлър на Господарка на злото 2, който ще развихри въображението на зрителите в безброй посоки и ще държи в напрежение до самата премиера. В продължението на приключенското фентъзи обаче историята е друга и поднася изключително величие, подплатено с уникалното присъствие на Анджелина Джоли, вдъхновящите послания на сюжета и брилянтната актьорска игра, която те пренася в друга реалност.Дори в първите кадри на Господарка на злото 2 зрителите виждат неочаквани сцени и драматични обрати, подкрепени от емоционално въздействащ саундтрак, който допълнително обогатява картината. Още по-уверената Злодеида ще се сблъска с нови противници и ще се впусне в нови съюзи, които обаче ще донесат много повратни моменти по пътя й. Изгубена в мрака и обладана от чувство за отмъщение, тя ще усложни взаимоотношенията си с бъдещата кралица в търсене на справедливост за всички мистични същества по техните земи.Освен невероятната Анджелина Джоли, която се завръща като Злодеида, в Господарка на злото 2 влиза и носителката на „Златен глобус“, номинираната за награда „Еми“ и трикратно номинираната за „Оскар“ Мишел Пфайфър (Убийство в Ориент Експрес, Ант-Мен и Осата). Във филма участие ще вземат и номинираният за „Златен глобус“ Чиуетел Еджиофор (Доктор Стрейндж, 12 години робство), Ед Скрейн (Дедпул, Игра на тронове) и Робърт Линдзи (Уимбълдън). Към втората част на Господарка на злото се присъединява и Харис Дикинсън (Тъмна дарба, Богатство) в ролята на принц Филип. А Ел Фанинг също се завръща като прелестната принцеса Аурора.Режисьор на филма е Йоахим Рьонинг (Карибски пирати:Отмъщението на Салазар), по сценарий на Линда Уулвърхет (Алиса в страната на чудесата, Красавицата и звяра), Мика Фицърман-Блу и Ноа Харпстър (Transparent). Продуценти на продължението на Господарка на злото са Джо Рот (Алиса в Огледалния свят, Оз: Великият и могъщият, Господарка на злото) и самата Анджелина Джоли. След главоломния успех на първия филм от 2014 година, който буквално взриви българския и световния бокс офис, и се превърна в най-касовия дебют за Анджелина Джоли, дойде време историята да се разгърне до още по-необятни мащаби и да даде на зрителите още по-дълбок поглед върху мистериозната съдба на Злодеида. Дали злото наистина ще властва завинаги или Злодеида ще преодолее вътрешните си противоречия? Колко по-впечатляваща ще бъде продукцията и каква развръзка ни очаква, ще разберем на 18 октомври заедно с Господарка на злото 2 на 3D и IMAX 3D в дублирана и субтитрирана версия.", "date": "2019.05.14", "title": "\"Господарка на злото 2\" с пленителен първи трейлър"}
{"url": "https://www.novinite.bg/articles/175440/SDVR-shte-proveryava-shtatelno-posetitelite-na-turnira-Kupata-na-Balgariya", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с футболния финал от турнира \"Купата на България\" между отборите на \"Ботев\" Пд и \"Локомотив 1926\" Пд, в сряда от 19.00 часа на Национален стадион \"Васил Левски\", съобщиха от МВР.За да бъде избегнато струпване, зрителите се приканват да се възползват от по-ранното отваряне на входовете на стадиона. Вратите за посетители ще бъдат отворени в 16.30 часа. В деня на футболния мач билети на касите на Национален стадион \"Васил Левски\" няма да се продават.Съвместно със Столична община са координирани действия за осигуряване на места за паркиране на организирано пристигащите в София фенове на двата отбора. За феновете на \"Ботев\" Пд е предвидено да имат възможност да паркират на ул.\"Кирил Видински\", а за привържениците на \"Локомотив 1926\" Пд - на площада пред Храм-паметник \"Св.Александър Невски\".Преди, по време и след спортната среща, полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мачПредприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет, допълват още от СДВР.Униформените ще следят и за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.Във връзка със спортното мероприятие, в следобедните часове е възможно е да възникне временно затруднение в движението в централната градска част, предупреждават от СДВР.", "date": "2019.05.14", "title": "СДВР ще проверява щателно посетителите на турнира „Купата на България“"}
{"url": "https://www.novinite.bg/articles/175447/Mladen-Marinov-Prodaljava-rabotata-po-izdirvaneto-na-zapodozreniya-za-ubijstvoto-v-Kostenec", "text": "Продължава работата по издирването на заподозрения за убийството в Костенец. Това заяви пред журналисти министърът на вътрешните работи Младен Маринов във връзка с продължаващата операция по издирването на 43-годишния Стоян Зайков, който е заподозрян за убийството на 38-годишна жена в Костенец.\"Голяма част от колегите са били на терен, работим и по изясняване на сигнали, които получаваме на откритата линия. На този етап нямаме резултат, но в последните няколко часа има активиране на телефонната линия за подаване на сигнали, които проверяваме веднага. Надявам се, колегите да го намерят, тъй като три-четири дни това е във фокуса\", каза още той.\"Теренът там е горист, а и има много необитаеми къщи и бараки - все възможности човек да се укрива. Правим всичко възможно първо да вземем мерки по отношение на евентуално застрашени лица, които имаме в случая и второ - да не допуснем да се получи някъде друг подобен случай от извършителя\", допълни министър Маринов.", "date": "2019.05.14", "title": "Младен Маринов: Продължава работата по издирването на заподозрения за убийството в Костенец"}
{"url": "https://www.novinite.bg/articles/175434/Darjavata-e-namerila-rabota-na-blizo-dvesta-i-trideset-hilyadi-dushi-prez-2018-g", "text": "През изминалата година 229 089 регистрирани безработни лица са започнали работа, от които 16,1%, или 36 936, са продължително безработни,  съобщи Министерството на труда и социалната политика. Средномесечният брой на безработните лица, регистрирани в дирекции „Бюро по труда\" за 2018 г., е 202 994. От тях продължително безработни, т.е. с регистрация над 12 месеца в поделенията на Агенцията по заетостта, са 65 072 души, или 32,1%.През годината, по програми и мерки за заетост, финансирани от държавния бюджет и схеми на Оперативна програма „Развитие на човешките ресурси\", е осигурена субсидирана заетост на 32 272 безработни, от които 10 819 (33,5%) са продължително безработни.За същия период от регистрация като безработни в бюрата по труда са отпаднали общо 73 002 лица поради неизпълнение на задълженията им; отказали са предложената им подходяща работа, вкл. по програми и мерки за заетост и обучение за възрастни или, са прекратили участието си в обучения; както и тези, които не са декларирали в определения срок промяна или са декларирали неверни данни относно статуса си на безработни лица.В 14-годишния период на работа на Националната програма „От социални помощи към заетост\" са участвали общо 811 144 лица. Програмата стартира през 2002 г. с осигуряването на заетост на 55 293 лица; през 2004 г. достига до 125 609 лица, след което броят на наетите по Програмата намалява постепенно до 33 388 лица през 2014 г., и изпълнението й приключва през 2015 г. с осигурената заетост на 5 980 безработни лица. ", "date": "2019.05.14", "title": "Държавата е намерила работа на близо двеста и тридесет хиляди души през 2018 г."}
{"url": "https://www.novinite.bg/articles/175458/SOLAR-s-Paul-Kalkbrenner-i-Richie-Hawtin-na-letishte-Sofiya", "text": "отново успява да зарадва феновете си с новина за предстоящо извънклубно събитие - . В разгара на лятото за първи път в България ще видимартиста с неподражаемо техно звучене – единственияи неповторим, .Слeд осем студийни албума на върха на класациите, милиони фенове по света и участия на редица големи фестивали, дойде време да посрещнем супер звездата и у нас. Той идва за SOLAR в парка на летище София на заедно с една друга техно легенда - .Paul е само на 12 години, когато пада Берлинската стена. Това е и времето, в което техно музиката се превръща в символ на германското обединение и начин на изразяване за мнозина. Това важи и за Paul, който започва да гостува в малки клубове през 1992 година, след като първата вълна на електронната музика се е разляла по дансингите на Берлин, по-късно познати като легендарните клубове Tresor и Planet. Първите му издадени парчета са мелодични и наситени с топло, дълбоко усещане, за разлика от тъмните, монотонни звуци, които характеризираха техното по онова време. Малко след издаването на първия му албум “Superimpose” през 2000 година, той издава и втори - “Zeit”, а след това и трети албум “Self” през 2004 година. По същото време, продуктивният Paul влиза в ролята на актьор с едно нестандартно, но изключително изпълнение на Ickarus – главната роля във филма “Berlin Calling” (историята на берлинския техно DJ и продуцент ), който се превръща в абсолютен хит. Kalkbrenner е и създател на саундтрака към филма „Sky and Sand“, който се задържа в класациите за рекордните 121 последователни седмици. Следват множество успехи за германеца, от създаването на собствения му лейбъл “, през разпродадени турнета, до създаването на следващите му студийни албуми и изявата му пред 400 000 души, празнуващи 25 годишнината от падането на Берлинската стена. През 2018 година излиза последният му албум “Parts of Life”, а през 2019-та, графикът му продължава да бъде запълнен с участия на топ локации, включително и тази на летище София.Легендарният германец няма да бъде сам на сцената на SOLAR, защото заедно с него ще видим и човекът, който непрекъснато разбива всички концептуални граници, а именно - Richie Hawtin. Създателят на лейбълите Plus8и Minus е един от най-влиятелните артисти на световната сцена, подхранващ множество таланти като Speedy J през 90-те и по-късно успешния Gaiser. И разбира се, той е Plastikman и най-вече отличен музикант, който се придържа към авангардната електроника чрез шестте си албума и две компилации. Toй успя да създаде едно уникално техно звучене, което се превърна в синоним на Детройт и това е силно танцувалния му електро хаус. Създател на PLAY Differently, както и на изключителните партита ENTER, Hawtin е носител и на безброй награди за принос към света на музикалните технологии. Трудно може да предвидим какво му предстои в бъдеще, но едно е сигурно – възможността да видим негово изпълнение на живо не е за изпускане.Партито на 6 юли няма да остане и без българско участие в лицето на резидента на YALTA CLUB и създател на Takeover, Liubo Ursiny. ", "date": "2019.05.14", "title": "SOLAR с Paul Kalkbrenner и Richie Hawtin на летище София"}
{"url": "https://www.novinite.bg/articles/175426/MVnR-oblekchava-konsulskite-uslugi-za-balgarite-v-chujbina", "text": "МВнР облекчава консулските услуги за българите в чужбина, съобщава БГНЕС. Продължава инсталирането на ПОС терминали в консулските служби, през които българите в чужбина могат да плащат директно по банков път таксите за извършените услуги. По този начин консулските длъжностни лица имат достъп до електроните регистри на национална база данни „Население\" и до националния регистър за актовете по гражданско състояние. Така, удостоверенията за гражданско състояние на български граждани, родени след 2000 г. след първоначална регистрация и ЕГН вече се получават директно от консулското лице за броени минути, което спестява месеци чакане.Промени има и в издаването на електронните свидетелства за съдимост, за получаването на които гражданите трябваше да чакат с месеци. Сега документът става готов за няколко дни. Намалени са и таксите за заявление и за издаване на временен паспорт, което намали общата цена на услугата със 17 евро. Издаването на такъв временен документ /пасаван/ е една от най-търсените консулски услуги.Консулските услуги вече се обработват с нова електронна система, която отговаря на стандартите на Шенгенската информационна система и на последните стандарти в консулското обслужване. В момента тече процес на подмяна на хардуер и софтуер в използвания от консулските служби по света модул за обработка на заявления за документи за самоличност, консулски заверки и визи, включително и този на мобилните станции, използвани при провеждането на изнесените консулски дни. Този процес не е завършил за българските консулските служби в Испания. Очаква се до три месеца консулските служби в Испания да могат да използват модернизираните мобилни станции. ", "date": "2019.05.14", "title": "МВнР облекчава консулските услуги за българите в чужбина"}
{"url": "https://www.novinite.bg/articles/175442/Cigarite-poskapvat", "text": "Част от цигарите в България вече имат по-високи цени. Справка в публичния регистър на цените на тютюневите изделия сочи че, доста от марките цигари са по-скъпи с 20 и повече стотинки за кутия. Пред bTV от бранша обяснили поскъпването с ценовата политика на фирмите, а не с промени при акциза.С увеличението разходите на пушачите скачат, като месечният им бюджет става средно от 150 лв. на над 160 лв. Но пък търговците твърдят, че новите цени не преориентират пушачите към по-евтини марки.От Института за пазарна икономика отчитат, че и без поскъпването, цигарите у нас са по-недостъпни, отколкото в останалата част от ЕС. С разполагаемия дневен доход на човек от населението, в България може да бъдат купени 5,8 кутии, докато в други държави от Евросъюза количеството е значително по-голямо.Поскъпването на цигарите може да промени нагласите на така наречената рискова група пушачи. Това са около 250 000 души, които при скок в цените и при наличност, биха си купили незаконни цигари. Последните анализи на пазара показаха, че в него делът на нелегалните цигари е около 4,4%.", "date": "2019.05.14", "title": "Цигарите  поскъпват"}
{"url": "https://www.novinite.bg/articles/175432/Promenyat-organizaciyata-na-dvijenieto-v-tunela-Topli-dol", "text": "От 9:30 до 15:30 часа движението в тунела \"Топли дол\" на магистрала \"Хемус\", в посока Варна, ще се осъществява само в изпреварващата лента, съобщиха от Агенцията \"Пътна инфраструктура\".Временната организация е за ремонтни дейности.Необходимо е шофьорите да карат с повишено внимание и съобразена скорост, спазвайки пътната сигнализация, отбелязват от АПИ.", "date": "2019.05.14", "title": "Променят организацията на движението в тунела \"Топли дол\""}
{"url": "https://www.novinite.bg/articles/175444/Eksperti-Policiyata-ni-e-nekompetentna", "text": "Фактът, че полицията вече пети ден не може да залови убиеца от Костенец, говори за некомпетентност от страна на органите на реда. Това е мнението на експертите по сигурност проф. Николай Радулов и Николай Марков, които бяха гости в телевизия \"България он Еър\". Според бившия главен секретар на МВР Радулов, хората са загубили вяра в полицията и затова, дори и да забележат престъпник, не подават сигнал. Той допълни, че официалната статистика за намаляваща престъпност у нас е манипулирана. \"Според МВР лицето е много опасно. Въпросът е дали полицията има компетенцията да го залови. Това, което виждаме през последните години е, че ако този, който бяга, не влезе в конфликт с други хора и не започне да стреля, може и да не бъде открит. Никой не позна Пелов в Ботевград. Хората не желаят да подават сигнал до МВР, тъй като не вярват на полицията. Статистически престъпността намалява, но не е така. Статистиката се манипулира. Над 740 души с влезли в сила присъди се издирват, но някой търси ли ги?\", заяви Радулов. 43-годишният Стоян Зайков бе обявен за национално издирване, тъй като е заподозрян за убийството на 38-годишната си съпруга Милена Шишкова. Тялото на жената бе открито в петък около 8.30 ч. на метри от дома ѝ в Костенец. Милена е била застреляна в главата с малокалибрен пистолет, като първо е била пребита, а ръцете ѝ са били вързани. Трупът ѝ е намерен, след като сестра ѝ, майка ѝ и 15-годишният ѝ син дошли в къщата и видели кървави следи. Те сигнализирали в полицията и пристигналите криминалисти са намерили тялото на отсрещната поляна От пет дни жандармерия, полиция, горски служители и спецчасти претърсват Костенец и гората край него, но от Зайков няма и следа. Използван е дори дрон за оглед на местността. Издирването се затруднява и от факта, че Зайков няма мобилен телефон. Според местните, убиецът е изтеглил спестяванията си преди да изчезне. Неговият близък приятел и бивш полицай Иван Джоров пък заяви пред bTV, че Зайков трудно ще бъде открит и може да се укрива с месеци. Николай Марков на свой ред подчерта, че полицията трябва да внушава спокойствие и сигурност, а не страхове, обяснявайки на гражданите колко опасен е даден престъпник. \"Когато има некомпетентност от страна на полицията, тя внушава на хората, че престъпникът е много опасен. Това е един обикновен човек, който никога не е бил в специална служба. Той не може да е по-подготвен от хората, които искат да го заловят. Ако полицията не може да хване един аматьор, какво ще правим, ако тук дойдат терористи. Полицията трябва да внушава спокойствие и сигурност, а не страхове. България е единствената държава в ЕС, в която няма наказателни производства за нападение срещу личността. Всеки е длъжен да се защити. Ние сме лишени от тази законова възможност, а това е позор. Поставили сме гражданите в среда, в която да оцеляват, а не да живеят\", разясни Марков. ", "date": "2019.05.14", "title": "Експерти: Полицията ни е некомпетентна"}
{"url": "https://www.novinite.bg/articles/175436/Jiteli-na-Bolyarino-iskat-svoboda-za-kiparskiya-biznesmen", "text": "Искаме кипърският бизнесмен да бъде освободен незабавно. Браво на човека. Много добре е направил. Това заявиха жители на село Болярино, които коментираха инцидента, при който кипърския бизнесмен Димитакис Пирилис прегази крадец в нивата си.\"В Болярино не остана къща, която да не е окрадена. Писна ни. Искаме постоянно полицейско присъствие. Не спряха да ни ограбват, изнасилват. Човекът е много работлив. Изкарва си хляба честно, идва някой и го краде. В родината си той е бил полицай и в началото много се чудеше как може да има толкова много кражби тук. Настояваме незабавно да го освободят\", призоваха жителите на село Болярино пред Нова телевизия.", "date": "2019.05.14", "title": "Жители на Болярино искат свобода за кипърския бизнесмен"}
{"url": "https://www.novinite.bg/articles/175453/Prevozvachi-s-pismo-do-premiera-zaradi-tol-sistemata-gotovi-sa-i-na-protest", "text": "Браншовите сдружения в сектор „Транспорт“ и „Спедиция“ са подготвили писмо до премиера Бойко Борисов, с което искат от него съдействие по най-проблемните моменти около предстоящото въвеждане на тол системата в България.„Подкрепяме въвеждането на тол системата в България, но искаме това да стане при реални правила и стриктно обосновани цени“, заяви на специална пресконференция Йордан Арабаджиев от Съюза на международните превозвачи. Представители на браншовите сдружения на превозвачите проведоха среща с медиите на тема „Транспортният бизнес за социално справедливи и прозрачни тол такси“, а причината за нея станаха предстоящите тестове на тол системата, които МРРБ ще стартира на 15 май. Към средата на август пък се очаква системата да заработи изцяло.„Досега никой от МРРБ не даде яснота по какъв начин ще бъде изградена и как ще функционира точно тази система“, подчерта още Йордан Арабаджиев.За да онагледят своите притеснения, от бранша бяха поканили IT специалиста Мартин Димитров, който е и специалист в областта на тол системите. Пред всички присъстващи той обясни, че българската система ще бъде базирана на GPS позициониране, което я прави една от най-модерните в света. Има обаче и една уловка. За да функционира тя, трябва да бъдат изградени 420 броя портални рамки на определени места в страната. За целта е предвидено да бъдат изградени 100 нови, а съществуващите 320 преброителни пункта на АПИ да бъдат преоборудвани.„Те заснемат регистрационния номер на превозното средство и определят размера и теглото на превозното средство. Ако няма такива рамки обаче, всеки ползвател на пътната мрежа може да реши дали да заплати или не, а българската държава няма да има начин, по който да го глоби“, обясни Мартин Димитров.Според превозвачите обаче все още такива рамки няма, а те изразяват опасение, че това може да доведе до реален риск от настъпване на хаос при работата на системата.„Настояваме да бъде налична цялата инфраструктура, тогава тестово да се стартира системата. Искаме още предоставяне на пътна карта за тези рамки, за да е ясно на транспортния и спедиторския бизнес къде ще са ситуирани те и по какъв начин ще се извършва контролът“, подчерта още Йордан Арабаджиев.От бранша отправиха и други искания. Те настояват тол системата у нас да обхваща само магистралите и първокласните пътища, които са част от европейските транспортни коридори, при осигурени и алтернативни безплатни маршрути. Към момента се предвижда тя да заема 55% от пътната мрежа у нас. Превозвачите настояват още и за пълна прозрачност на разходите за поддръжка, за събирането и разходване на сумите от тол таксите, а размерът на таксите да бъде съобразен с БВП на страната ни.Сред исканията им фигурира още възможност за приемане на облекчения за опериращите на вътрешния пазар, които превозват стоки от първа необходимост – храни и горива за населението.Превозвачите са категорични в едно – не искат формата им на общуването с правителството и управляващите да бъде чрез протести, но все пак са готови и на такива.", "date": "2019.05.14", "title": "Превозвачи с писмо до премиера заради тол системата, готови са и на протест"}
{"url": "https://www.novinite.bg/articles/175438/Nad-sto-pchelni-semejstva-sa-unishtojeni-okolo-yazovir-Stojkovci-nad-Blagoevgrad", "text": "Над сто пчелни семейства са унищожени в района на язовир „Стойковци“ над Благоевград. Съмнението е, че са отровени с препарати за растителна защита, предаде БНР. Собственикът, който твърди, че в 110 кошера са измрели почти всичките му пчели, е подал сигнал в полицията и в областната дирекция на Агенцията по храните. Разпоредена е проверка на място, която трябва да установи дали в близките дни е имало пръскане на земеделските площи, потвърди областният директор д-р Михаил Бащавелов. Ако се окаже, че третирането с препарати е причина за измирането на пчелите, ще започне разследване, тъй като нито в областната дирекция по храните, нито кметът на село Логодаж са били уведомени за това. Изискването е поне пет дни преди пръскане земеделците да информират институциите, както и собствениците на пчелини, ако в близост има такива.Трима крупни арендатори обработват над 2500 декара земеделски земи в района около язовир „Стойковци“.", "date": "2019.05.14", "title": "Над сто пчелни семейства са унищожени около язовир \"Стойковци\" над Благоевград"}
{"url": "https://www.novinite.bg/articles/175456/Pravitelstvoto-predloji-Desislava-Taneva-za-zemedelski-ministar", "text": "\r\nДесислава Танева може би ще бъде новият министър на земеделието храните и горите, пише БГНЕС.\r\n\r\n\r\n\r\n\r\n", "date": "2019.05.14", "title": "Правителството предложи Десислава Танева за земеделски министър"}
{"url": "https://www.novinite.bg/articles/175445/KZP-Darjavata-zapochva-novo-prouchvane-za-dvojniya-standart-pri-hranite", "text": "Държавата започва ново проучване за двойния стандарт при храните в Европа, като за първи път ще бъдат изследвани и спиртни напитки. Обект на проучването ще са още макаронени изделия, млечни продукти, сладкиши, подправки и консерви, съобщи председателят на Комисията за защита на потребителите Димитър Маргаритов.Сред конкретните видове спиртни напитки, съставът, на които ще се изследва, са уиски, водка и джин. От комисията припомниха резултати от последните си три проучвания, които доказват освен разлика в качеството на храните у нас, и съществена разлика в цените.15 от 30 изследвани храни при едно от вече направените проучвания се оказват по-евтини в страните от Западна Европа, отколкото в България. Друго изследване на шоколадови изделия, безалкохолни напитки, млечни и месни храни показва съществени различия в състава на стоките в страни като Германия и Австрия от една страна, и нашата - от друга.", "date": "2019.05.14", "title": "КЗП: Държавата започва ново проучване за двойния стандарт при храните"}
{"url": "https://www.novinite.bg/articles/175441/Treti-protest-na-Pediatriyata-v-Sofiya", "text": "Трети пореден протест за бъдещето на единствената детска болница у нас се проведе във вторник сутрин. Недоволните лекари, медицински сестри, санитари и подкрепящите ги родители блокираха движението по булеварда пред болницата. Въпреки че наскоро здравните власти обявиха, че няма да има ограничения за приема в Педиатрията, протестиращите не са доволни. Настояват за по-високи възнаграждения. Но засега няма изгледи друго от основните им искания да бъде изпълнено - лечебното заведение да е със статут на \"национална\" болница. ", "date": "2019.05.14", "title": "Трети протест на Педиатрията в София"}
{"url": "https://www.novinite.bg/articles/175460/Emil-Radev-v-Tutrakan-Evroprogramite-uskoriha-razvitieto-na-balgarskite-obshtini", "text": "Европейските програми ускориха развитието на българските общини, затова с очакваните 4 млрд. лв. повече за новия програмен период се осигуряват повече пари за обновяване на инфраструктурата, за подобряване на инвестиционния климат и за развитието на по-конкурентоспособен бизнес. Това е начинът да се вдигнат заплатите на работещите, а когато има силна икономика, ще се осигурят и повече средства за пенсии, заяви кандидатът за евродепутат от листата на ГЕРБ и СДС Емил Радев при посещението с в Тутракан.В провелата се среща с граждани взеха участие и народният представител Алтимир Адамов, областният ръководител на Жени - ГЕРБ Денка Михайлова и общинският ръководител на структурата в Тутракан и зам.-кмет Петя Князева. „Благодаря Ви за топлото посрещане и подкрепата. Сред Вас се чувствам като у дома си”, обърна се Емил Радев към присъстващите в залата членове и симпатизанти на ГЕРБ. „Традиционно евроизборите протичат при ниска избирателна активност, но това съвсем не ги прави маловажни, защото всички виждате чрез реализираните европроекти колко голяма е ролята на европейската солидарност за средата, в която живеем. Виждате колко е важно България да запази силния си глас в Европа и да продължи да се ползва с авторитет сред нашите партньори”, категоричен бе Радев. Той отчете постигнатото през изминалия мандат в Европейския парламент, като постави акцент върху битката, която поведе срещу двойния стандарт при храните, извоюваната подкрепа за охраната на българските граници, прокараните текстове в европейското законодателство, така че да сложим край на „вечните длъжници” у нас.Интерес предизвика и темата за зоополицията, за създаването на която Емил Радев бе инициатор. „България е едва втората държава в ЕС, която има механизъм за разследване на престъпления, свързани с животни. Необходимо е време, за да се развие добре това звено, но вече има резултати. Имаме реални примери на разбити нелегални развъдници на домашни любимци. Имаме и случаи, при които се противодейства адекватно на насилието над животни. Статистиката доказва, че този, който упражнява насилие над животни, рано или късно проявява агресия и към хората, така че проблемът е общественозначим и не бива да се подценява”, категоричен бе Радев в Тутракан.", "date": "2019.05.14", "title": "Eмил Радев в Тутракан: Европрограмите ускориха развитието  на българските общини"}
{"url": "https://www.novinite.bg/articles/175462/Politolog-Ostavkata-na-Porojanov-mojeshe-da-dojde-mnogo-po-rano", "text": "Политологът Страхил Делийски коментира пред Izbori.bg подадената днес оставка на министър Румен Порожанов.По думите му оставката е в резултат на пропукването между ГЕРБ и ДПС. Той напомни, че отношенията между партиите, разбира се, не са формални. \"При всички положения обаче оставката на Порожанов можеше да дойде много по-рано\", заяви Делийски.Той каза още, че тази оставка може да е знак за раздвижване на отношенията след евроизборите. „Има проблем в управлението на европроектите и това не може да бъде скрито вече“, коментира още той.Делийски коментира и дебатът по Нова телевизия между водачите на евролистите на ГЕРБ и БСП Мария Габриел и Елена Йончева. По думите му, двете жени са говорили на собствената си публика. „В дебата, ако въобще може да се нарече дебат, двете участнички държаха на своите тези и не влязоха в кой знае какъв спор. Едва ли те успяха да спечелят на своя страна допълнителни избиратели. Така че от гледна точка на полезността, този дебат показа основните стратегии на двете политически сили - БСП да концентрира разговорът на терена на националната политика, а ГЕРБ да концентрира разговорът на терена на европейската политика. Тези два терена не са тотално паралелнни, нищо че имат връзка един с друг“, заяви Делийски.„Дебатът днес сутринта беше предназначен за тези избиратели, които вече са решили за кого ще гласуват“, каза политологът. Той е категоричен, че няма да има промени в резултата на евроизборите заради днешният сблъсък между Габриел и Йончева.", "date": "2019.05.14", "title": "Политолог: Оставката на Порожанов можеше да дойде много по-рано"}
{"url": "https://www.novinite.bg/articles/175451/Blizo-3-mln-lv-shte-otpusne-pravitelstvoto-za-podobryavane-na-detskoto-zdraveopazvane", "text": "„Утре ще внеса в Министерския съвет проект на Постановление, с което на Министерството на здравеопазването ще бъде предоставен допълнителен финансов ресурс в размер на близо 3 млн. лв. От тези средства на държавните и общинските болници ще бъдат предоставени 500 хил. лв. за закупуването на 15 апарата за дихателна реанимация и 750 хил. лв. за осигуряването на 50 кувьоза. Отделно 1,7 млн. лв. са средствата, с които ще бъде финансирана педиатричната болница по Програмата „Майчино и детско здравеопазване“ по реда на Наредба №3 за медицинските дейности извън обхвата на задължителното здравно осигуряване. Този ресурс ще бъде изразходван както за подобряване качеството на лечението на децата, така и за увеличаване възнагражденията на работещите“, заяви министърът на здравеопазването Кирил Ананиев след среща с премиера Бойко Борисов, педиатри, неонатолози и директори на акушеро-гинекологични лечебни заведения.На срещата са обсъдени състоянието на детското здравеопазване и мерките, които трябва да се предприемат за подобряване качеството на лечението и организацията на работа в педиатричната болница „Проф. д-р Иван Митов“ и в детските отделения в страната.Министър Ананиев подчерта, че детското здравеопазване е устойчив приоритет на правителството, доказателство за което са и действията на МЗ. Той припомни, че до края на този месец ще бъде обявена обществената поръчка за инженеринг на новата детска болница, като очакванията са в началото на месец септември да започне реалното ѝ строителство. Вече стартираха и преговорите с Българския лекарски съюз за преостойностяване на някои клинични пътеки, така че цените да бъдат завишени и да отговарят на реалните разходи. Приоритетно ще бъдат разгледани пътеките в педиатрията, стана ясно още от думите на Ананиев. По отношение на кадровия ресурс в детското здравеопазване здравният министър заяви, че мярка ще бъде предприета с промените в Наредба №1 за специализациите. В нея приоритет ще бъдат неонатолозите, чийто брой в момента е твърде малък и не отговаря на реалните потребности на лечебните заведения.„На този етап ние сме удовлетворени. Днешната среща дава решение на проблемите пред детската болница. С парите, които ще се влеят в болницата, ще можем да задържим, а и, надявам се, да увеличим персонала си, за да можем да вършим задълженията си така, както подобава“. Това заяви началникът на Клиниката по неврология в СБАЛДБ проф. Литвиненко на брифинга след срещата.", "date": "2019.05.14", "title": "Близо 3 млн. лв. ще отпусне правителството за подобряване на детското здравеопазване"}
{"url": "https://www.novinite.bg/articles/175466/Karakachanov-Pregovorite-sas-SASht-za-zakupuvane-na-novi-iztrebiteli-prodaljavat", "text": "\r\nПреговорите между България и Съединените американски щати за закупуване на нови изтребители Ф-16 все още продължават, съобщи пред БНР вицепремиерът и министър на отбраната Красимир Каракачанов.\r\n\r\n\r\n\r\n\r\n", "date": "2019.05.14", "title": "Каракачанов: Преговорите със САЩ за закупуване на нови изтребители продължават"}
{"url": "https://www.novinite.bg/articles/175461/Korneliya-Ninova-Korupciyata-e-v-osnovata-na-provala-na-tova-pravitelstvo", "text": "Днес още един министър от кабинета подаде своята оставка. Мотивите, с които е освободен Румен Порожанов, на практика слагат край на новия стандарт за морал. Той си тръгва, защото не е уволнил чиновник, т.е. има двойни стандарти при уволняването на министри, тъй като едни си отиват при съмнения, а други при явни факти. Това заяви на извънредна пресконференция председателят на БСП Корнелия Нинова в централата на партията по повод подадената оставка на земеделския министър Румен Порожанов.,,Това правителство управлява около две години вече, през което време са подадени 9 оставки, от които 7 са приети, а 2 ту се приемат, ту се връщат, което само по себе си е знак за провал на политиките на премиера Борисов'', посочи Нинова и допълни, че \"едните министри са назначени от Борисов, другите му са подадени от други хора, вероятно от Делян Пеевски\".,,От тези 9 оставки 7 са заради корупцията, което означава, че корупцията е в основата на провала на това правителство. Но тези оставки не променят нищо, защото нещата си продължават по същия начин. Това е модел на управление, изграден и управляван еднолично от един човек. Нашата цел е не просто ГЕРБ да бъдат свалени от власт, а да се спре с този модел на управление. Това искаме ние и това заявяваме, че можем да направим'', коментира още лидерът на социалистите.,,Продължаваме да настояваме за оставката на това правителство и свикване на предсрочни избори. Все пак е хубаво и г-н Борисов да поеме лична отговорност'', заяви Нинова и добави, че след приключване на европейските избори в партията ще обсъдят дали да се върнат в парламента.", "date": "2019.05.14", "title": "Корнелия Нинова: Корупцията е в основата на провала на това правителство"}
{"url": "https://www.novinite.bg/articles/175463/Karakachanov-30-godini-finansirame-marginalnata-rajdaemost-v-getata", "text": "Вицепремиерът и министър на отбраната Красимир Каракачанов е научил от медиите за оставката на земеделския министър Румен Порожанов, тъй като никой от кабинета не е коментирал темата с него. Това заяви самият Каракачанов.\"Този въпрос го решава министър-председателят Бойко Борисов. Вероятно г-н Порожанов е решил, че трябва да подаде оставка. В крайна сметка той е от друга квота в кабинета\", допълни вицепремиерът, цитиран от БНР.Красимир Каракачанов не е съгласен, че държавните институции не правят нищо, за да разкриват злоупотребите: \"Просто медиите са по-активни, а преди избори някои от тях стават особено активни\".По повод евентуални санкции от ЕК за къщите за гости министър Каракачанов подчерта, че за съжаление в подобни ситуации винаги обществото плаща сметката: \"Дори и в поредица нелепи политически решения, взети в различни сфери. Още от преговорите. Всички тези сметки ги плаща обществото. Всеки облечен с власт, който не решава проблеми, след това плаща обществото\".Красимир Каракачанов не се ангажира с мнение дали могат да се очакват нови оставки на членове на кабинета.По повод преговорите в САЩ за купуване на нови изтребители Ф-16 военният министър подчерта, че те още не са приключили, въпреки, че част от екипа вече се завърна в България.\"Представителите на ВВС останаха във Вашингтон да продължат разговорите. Част от предложенията в ценово отношение не са задоволителни, затова преговорите продължават. Трябва да се съобразим с цената, с пакета услуги и сроковете за плащане. Всичко е въпрос на пазарлък, на преговори. Ако цената не ни удовлетворява, ще кажем не. Няма да приемем всяка цена, която би ни била предложена. Не е коректно да назовавам конкретни параметри. Ако тук не се получи нещо, може да поискаме от НС разрешение да започнем разговори с другите страни - Швеция или Италия\", уточни той.\"Дипломатическа практика е да се привика за обяснения чужд дипломат, когато наруши Женевската конвенция за дипломатическата служба\", подчерта Красимир Каракачанов и каза още: \"Така е и в случая с турския посланик Хасан Улусой, който препоръча правителството да стимулира изучаването на турски език в училище, за да има повече турски инвестиции. Както България не се бърка във вътрешните работи на Турция, така е неприемливо чужд посланик да се произнася по подобни въпроси\".Стратегията за интеграция на ромите ще влезе в МС след изборите, за да не се използва в кампанията, се разбра още от думите на министър Каракачанов. Според него много помощи влизат в циганските семейства и тези хора са се научили, че могат само да получават без да дават.\"30 години финансираме маргиналната раждаемост в гетата, а не грамотната. Това е сбъркан модел на интеграция на циганите в обществото\", категоричен бе Каракачанов.", "date": "2019.05.14", "title": "Каракачанов: 30 години финансираме маргиналната раждаемост в гетата"}
{"url": "https://www.novinite.bg/articles/175475/Ninova-Ostavkite-v-kabineta-Borisov-sa-priznanie-za-proval", "text": "\"Мотивите, с които е освободен земеделският министър Румен Порожанов, по думите на премиера слагат край на уж новия стандарт за морал, налаган от ГЕРБ в политиката. За г-н Порожанов отдавна тегнат съмнения за злоупотреба с власт, корупция с европейски средства, но той не си тръгва заради това, а защото не е уволнил чиновник\". Това каза лидерът на БСП Корнелия Нинова по време на пресконференция и добави, че има двоен стандарт при освобождаването на министри.„Едни си тръгват само при съмнения, други при явни факти си отиват заради чиновнически решения“, уточни Нинова, цитирана от БГНЕС.Тя отчете, че това правителство управлява две години и 10 месеца и за това време са подадени девет оставки от министри, от които седем са приети, а две ту се приемат, ту се връщат. Нинова уточни, че за половин мандат половината Министерски съвет е сменен.„Това е признание за провал в политиката на правителството на Борисов“, заяви тя и добави, че оставките са в ключови сектори от живота на всеки българин – здравеопазване, транспорт, регионална политика, вътрешни работи, икономика и демография, правосъдие, земеделие, енергетика и социална политика.Нинова посочи, че седем от деветте оставки в кабинета са за съмнения за корупция, която е в основата за провала на това правителството и според нея тя се е превърнала в емблема на това управление.„Защо едни си тръгват, други идват, но нещата остават така? Защото това е модел на управление, изграден и управляван еднолично от един човек. Решението е в смяната на този модел, а не просто в смяната на един или друг министър“, каза тя и подчерта, че оставките не са решение. Според нея едните министри са назначени лично от Борисов, а другите са му подадени от други хора и затова няма контрол върху тях. Нинова каза, че не изключва възможността Румен Порожанов да има обвързаност с Делян Пеевски.Според лидера на БСП, ГЕРБ трябва да бъдат свалени от власт, не за да управлява БСП, а за да се премахне моделът на управление на ГЕРБ. Нинова добави, че Бойко Борисов също би следвало да си подаде оставката, тъй като той винаги е заявявал, че носи отговорност. Едва след това може да се започне работа по възстановяване на държавата. Нинова увери, че те могат и знаят как това да бъде постигнато.„За европейските пари и кражбите на европейски пари решението е европейска прокуратура с Лаура Кьовеши. Припомням на тези, които не знаят, че ние трябва да имаме двама делегирани европейски прокурори в България. На КСНС призовах да изработим критерии, по които да ги избираме. Пълно мълчание. Управляващите не реагираха. Защо? Защото отново тихомълком нечие задкулисие трябва да излъчи тези двама души, които да прикриват злоупотреби. Ние искаме прозрачност и критерии и ги предлагаме. Двата органа или институции в държавата, които не ползват европейски пари са Народно събрание и президентската институция. Предлагаме единият от тях да се избира от Народното събрание, а другия от президентската институция“, обясни Нинова.Според нея втората стъпка е нов Закон за борба с корупцията и поясни, че КОНПИ не върши работата, за която беше създаден, а напротив – той прикриваше престъпленията им.„Предстои избор на главен прокурор. Предлагаме разговор за промяна в правомощията му в посока на съдебен контрол върху актовете му, прозрачност при избора. Говоря институционално, а не за един или друг персонално човек“, допълни Нинова и посочи, че БСП се е запознала с много практики в Европа за прозрачност и контрол върху работата на прокуратурата.Нинова поясни, че това не е панацея на всички проблеми, нито че са избрали най-доброто, но са единствените, които не просто констатират, а дават предложения за решения.", "date": "2019.05.14", "title": "Нинова: Оставките в кабинета \"Борисов\" са признание за провал"}
{"url": "https://www.novinite.bg/articles/175469/Angelkova-SASht-sa-sred-generirashtite-pazari-za-turizam-na-Balgariya-postignahme-mnogo-no-potencialat-e-ogromen", "text": "САЩ са сред 20-те водещи пазара за входящ туризъм на България. Страната ни е дестинация, позната на американските потребители предимно за културен, природен, еко- и орнитоложки туризъм. Възможностите, които ние предлагаме, обаче са много повече и има огромен потенциал и отлични перспективи да увеличим туристите от двете страни. Това заяви министърът на туризма Николина Ангелкова при откриването на първия Българо-американски туристически форум в София с участието на посланика на САЩ у нас Н. Пр. Ерик Рубин и представители на бизнеса и браншови организации от двете държави.Разполагаме с огромен потенциал да засилим двустранния туристопоток и съм убедена, че на днешния форум ще очертаем инициативи, които да заложим в Националната програма за туристическа реклама на България, и заедно ще я изпълняваме, посочи министър Ангелкова. Тя припомни успешната рекламна кампания за България в 6 града в САЩ. Макар и скромна по мащаб за огромната държава, кампанията постигна много добри резултати и през 2018 г. отчетохме близо 97 хил. посещения на граждани на САЩ у нас с над 10 на сто ръст спрямо 2017 г. Вярвам, че това е правилният подход за затвърждаване на ключовите целеви пазари, сред които е и американският. Необходими са общи усилия на бизнеса и местните власти за привличане на американски туристи не само към големите ни курорти, но и към вътрешността на страната, каза още тя.Министър Ангелкова благодари на премиера Борисов и на колегите си от правителството за подкрепата за сектора, който бе издигнат в национален приоритет в икономиката. Тя изказа задоволството си и от активната помощ на посолството на САЩ по проектите им в сферата на българската култура. Един от основните акценти в работата ни е насърчаването именно на културно-историческия туризъм, защото България разполага с уникално материално и духовно наследство, акцентира министър Ангелкова, като допълни, че почти 70 процента от туристите избират Европа заради културата и историята й. Българският министър отбеляза рекордните резултати в сектора, постигнати съвместно с бизнеса и общините през последните години след създаването на самостоятелното Министерство на туризма. Чуждестранните туристически посещения през миналата година за първи път надхвърлиха границата от 9 млн. и бяха над 9,2 млн. В страната бяха реализирани 27 млн. нощувки в местата за настаняване с поне 10 легла и тя зае позиция сред топ 5 в общността по ръст на нощувките според Евростат.Приходите надхвърлиха общо 8,4 млрд. лв. Това показва колко е важен туризмът за нашата икономика и сме готови да обменяме повече добри практики, които да утвърдят България като дестинация с високо качество на услугите и гостоприемност, акцентира министърът. Според нея настоящият форум ще помогне да се насочат тематични инициативи и събития и е възможно подобни кръгли маси да се правят два- три пъти годишно.На тях могат да се дискутират възможностите за разширяване на двустранните отношения в различни видове туризъм – особено културно-исторически, балнео- и СПА, гурме, винен и др., за които министерството създаде профилирани дестинации за територията на страната. Министър Ангелкова обърна специално внимание върху ролята на инвестициите за устойчивото развитие на отрасъла и покани присъстващите да се включат в организираната от министерството в края на този месец Международната конференция за устойчиви инвестиции в туризма в Слънчев бряг. Тя ще привлече близо 300 представители на бизнеса. На форума ще участва Талеб Рифай, бивш генерален секретар на Световната организация по туризъм към ООН. Ще присъстват мениджъри от големи туроператори и инвеститори, водещи хедж фондове, финансови институции, маркетолози и др., включително ръководители и експерти от световни американски вериги като „Мариот“, „Орбис“, „Хаят“ и др. На форума ще бъде акцентирано върху възможностите на българските курорти за конгресен туризъм, така че да се ползва богатата им материална база за провеждане на събития през цялата година. Министър Ангелкова и посланик Рубин изразиха убедеността си да работят съвместно за развитието на круизния туризъм в Черно море, който би бил тласък за увеличаване на туристите от САЩ.Двустранният форум продължи с презентации от българска и американска страна, експертите обсъдиха идеи и механизми за увеличаване на интереса на туристите от двете държави. В срещата участваха представители на Българо-американската комисия за образователен обмен, зам.-кметът на София д-р Тодор Чобанов, кметове от страната, ръководствата и представители на Националния борд по туризъм, Българската стопанска камара, АИКБ, БУБСПА, Националната асоциация за СПА и уелнес туризъм, АБТТА, Сдружение туризъм, НБУ и др.", "date": "2019.05.14", "title": "Ангелкова: САЩ са сред генериращите пазари за туризъм на България, постигнахме много, но потенциалът е огромен"}
{"url": "https://www.novinite.bg/articles/175467/Darjavniyat-glava-na-sreshta-s-predsedatelya-na-VKS", "text": "Започна срещата на президента Румен Радев с председателя на Върховния касационен съд Лозан Панов. Тя е част от консултациите, които държавният глава води около процедурата за избор на следващ главен прокурор. Вчера на \"Дондуков\" 2 беше и настоящият обвинител номер едно Сотир Цацаров.", "date": "2019.05.14", "title": "Държавният глава на среща с председателя на ВКС"}
{"url": "https://www.novinite.bg/articles/175474/Lozan-Panov-Konsultaciite-za-izbor-na-nov-glaven-prokuror-sa-navremenni", "text": "Председателят на Върховния касационен съд Лозан Панов нарече \"навременни\" президентските консултации около процедурата за избор на нов главен прокурор. По време на разговора си с президента на \"Дондуков\" 2 съдия номер 1 за пореден път е поставил въпроса за промени в Конституцията, които да ограничат правомощията на обвинител номер 1.Срещата на президента Румен Радев с председателя на Върховния касационен съд Лозан Панов е част от консултациите, които държавният глава води около процедурата за избор на следващ главен прокурор.В понеделник на \"Дондуков\" 2 беше и настоящият обвинител номер 1 Сотир Цацаров, който обаче окачестви консултациите като прибързани.", "date": "2019.05.14", "title": "Лозан Панов: Консултациите за избор на нов главен прокурор са навременни"}
{"url": "https://www.novinite.bg/articles/175423/Novo-izsledvane-za-dvojniya-standart-pri-hranite-v-ES", "text": "Държавата започва ново изследване за двойния стандарт при храните в ЕС. За първи път ще се изпитват и спиртни напитки. Вероятно сред основните храни, които ще бъдат проверявани за двоен стандарт, ще бъдат макаронените изделия, млечните продукти, консерви, зехтин, както и бира, вино и спиртни напитки. Изследването ще продължи 18 месеца.", "date": "2019.05.14", "title": "Ново изследване за двойния стандарт при храните в ЕС"}
