{"url": "https://www.novinite.bg/articles/175887/Ministar-Petkov-Nad-50-700-dushi-poluchavat-celogodishno-topal-obyad", "text": "Над 50 700 души в 211 общини получават целогодишно топъл обяд по оперативната програма за храни и материално подпомагане на най-нуждаещите се. Това каза министърът на труда и социалната политика Бисер Петков пред журналисти по време на посещение в Банско, където заедно с кмета на общината Георги Икономов откри реновирана обществена кухня към Домашния социален патронаж в града. Трапезарията осигурява топъл обяд за над 250 души в региона. В церемонията участваха още народните представители Даниела Савеклиева и Александър Мацурев.Обновяването на социалната кухня е реализирано с финансовата помощ на два проекта към Министерството на труда и социалната политика. Санирането и предприетите енергоспестяващи мерки са извършени по проект „Красива България“. Фонд „Социална закрила“ е финансирал закупуването на уредите за трапезарията. Инициативата и реализацията, както и осигуряването на съфинансиране по проекта, са заслуга на Община Банско, което я превръща в отличен партньор в социалната политика на държавата, каза министър Петков.На територията на общината се предлагат 17 социални услуги, които продължават да се развиват и надграждат, за да отговарят на потребностите на нуждаещите се. 14 от тях са държавно делегирани дейности, а 3 се финансират от общината, отбеляза министър Петков. Банско бе и сред първите 15 общини, които подписаха договори с Управляващия орган на Оперативна програма „Развитие на човешките ресурси“ за предоставяне на патронажна грижа за хора с увреждания и възрастни хора с невъзможност за самообслужване.Министър Петков припомни, че от 1 юли всички пенсии, отпуснати до края на 2018 г., ще бъдат увеличени с 5,7%. По този начин средната пенсия през 2019 г. ще стигне 386 лв., което е с около 24 лв. повече в сравнение с миналата година. От 1 юли ще се повиши и минималната пенсия за осигурителен стаж и възраст, която ще стане близо 220 лв. Увеличава се и максималният размер на получаваните пенсии от 910 на 1200 лв. Предстои правителството да приеме решение, с което ще се увеличи социалната пенсия за старост също с 5,7 на сто, което ще повиши размера на всички нетрудови пенсии, които зависят от нейната стойност.По-рано през деня министър Петков посети дневни центрове за деца и възрастни с увреждания и две от защитените жилища за пълнолетни с умствена изостаналост. Той се запозна и с работата на социално предприятие за производство на хартиени пликове, което е създадено със финансиране по оперативна програма „Развитие на човешките ресурси“ и осигурява заетост на трудов договор за хора с увреждания.", "date": "2019.05.23", "title": "Министър Петков: Над 50 700 души получават целогодишно топъл обяд"}
{"url": "https://www.novinite.bg/articles/175859/Parvi-variant-se-padna-na-zrelostnicite-za-vtorata-matura", "text": "Днес се провежда втората задължителна матура по предмет по избор. Репортерът на БНТ Елиана Димитрова изтегли тази сутрин вариант 1. Над 41 хиляди зрелостници се явяват на втора матура, предаде БГНЕС.Вторият задължителен държавен изпит се провежда по 13 предмета. Най-много зрелостници – 14 612, са избрали да се явят на изпит по английски език. Вторият най-желан предмет е биология, като матура по него са избрали да положат 11 076 ученици. По география тази година се очаква да се явят малко под 6000 зрелостници. Изпит по философия ще държат 4287, а по математика – над 2200. Тест по история и немски език ще положат повече от 1000 дванадесетокласници.9500 квестора ще следят за реда и за това зрелостниците да не преписват. Квесторите ще осигуряват пропускателния режим на входа на училището. Учениците трябва да носят лична карта и служебна бележка за допускане. В класните стаи се осигуряват двама квестори, като в коридорите също ще има дежурни квестори. Учениците ще сядат на точно определените за тях места в залите. За матурата са предвидени 3861 зали в 608 училища, а за изпитите по желание залите са 174 в 61 училища. Министерството на образованието и науката е предприело необходимите мерки за безпроблемното провеждане на всички изпити, като освен квестори за нормалното протичане на изпитния ден, във всички зали, в които ще се провеждат изпити и ще се размножават изпитните материали, е осигурено и видеонаблюдение, за да няма опити за преписване и нарушаване на правилата за изпитния ден. На зрелостните изпити се ползва химикалка с черен цвят.Изпитите продължават 4 астрономически часа.Матурата по чужд език и всички обществени науки се състоят от 3 модула. Времето за работа по първия модул е 60 минути. Вторият също е 60 минути, а третият – 120. Учениците със специални образователни потребности работят в отделни зали и имат два допълнителни часа за работа.За математика и природни науки модулите са 2. Първият е от 90 минути, а вторият – 150 минути.Зрелостникът няма право да си тръгне до 60 минути след началото на първия модул. Веднъж напуснал, не може да се връща.Изпитът започва в 8:00 ч.Резултатите от матурите ще бъдат обявени до 13 юни 2019 година. ", "date": "2019.05.23", "title": "Първи вариант се падна на зрелостниците за втората матура"}
{"url": "https://www.novinite.bg/articles/175868/Izdirvat-vazrasten-maj-s-demenciya-ot-selo-Drumevo", "text": "ОДМВР- Шумен издирва по молба на близките  му Исмаил Исмаилов Чаушев на 86 години от село Друмево. Мъжът за последно е видян  в дома си около 23 часа на 21.05.2019 г. Висок е около 170 сантиметра, с кафяви очи. Облечен е бил със синя куртка, син панталон, обут с черни гумени галоши, носел е камуфлажна шапка. Страда от старческа деменция.От шуменската полиция молят всички, които имат информация и данни за местонахождението му  да се обадят на телефон 112 или да подадат сигнал  в близкото полицейско управление. ", "date": "2019.05.23", "title": "Издирват възрастен мъж с деменция от село Друмево"}
{"url": "https://www.novinite.bg/articles/175888/Rastna-jelaeshtite-da-glasuvat-3-dni-predi-evrovota", "text": "Няколко дни преди изборите за Европейски парламент „Барометър България“ проведе финално експресно телефонно проучване за нагласите на българските избиратели. С наближаването на изборния ден намерението на гласоподавателите твърдо да отидат до урните леко се е повишило - от 33,8% на 37,5%, но и на твърдо решилите да не гласуват - от 29,7% на 33,6%, за сметка на колебаещите се - от 36,7% на 28,9%, като основните тенденции в предпочитанията им за кого да дадат вота си се запазват с превес на ГЕРБ над основния им опонент БСП и затвърждаване на подкрепата за ВМРО.По всяка вероятност избирателната активност ще остане относително ниска - 37,5%, като делът на колебаещите се намалява на 28,9%. Делът на тези, които вече заемат твърда позиция спрямо предишното изследване на „Барометър България“ се разпределя относително равномерно между изявилите желание да гласуват и тези, които със сигурност няма да го направят в неделя – 33,6%.Тенденцията за превес на ГЕРБ пред БСП се запазва, въпреки продължаващата размяна на предизборни остри реплики между лидерите им. Това не носи особена полза за никоя от двете формации, като по-скоро започва да отблъсква избирателите им. Твърдо желание да гласуват за ГЕРБ заявяват 30,9% от анкетираните, а столетницата подкрепят 27,2%. Това би гарантирало 6 сигурни евродепутата за ГЕРБ и 5 за БСП, с възможност да нарастнат с още един в зависимост от финалната избирателна активност в неделя.ДПС също ще имат сигурно представителство в Европарламента със заявена подкрепа от 10,5% от участниците в проучването. Движението по всяка вероятност ще излъчи 2-3 евродепутата, като трябва да се има предвид че социологическите прогнози и проучвания сред традиционния им електорат са трудни поради спецификата му – географска разпокъсаност в малки населени места.ВМРО с водач на листата Ангел Джамбазки продължава да привлича симпатизанти и подкрепа им нараства до 8,3% от анкетираните, което също осигурява представителство в Европарламента. Това донякъде отговаря и на общоевропейската тенденция за повишена подкрепа към патриотични организации и ако ВМРО съумее да запази и дори увеличи одобрението си до неделя, може да си осигури и втори евродепутат.Прави впечатление в хода на изследването, че значителен дял от избирателите не знаят дори датата на провеждане на изборите за Европейски парламент и отговарят с „не се интересувам“ – факт, който може да се обясни както с възприятието на евроизборите като нещо ирелевантно към ежедневието на българите, така и с провеждането на изборите по време на слетите почивни дни около неработния 24 май.Изследването на „Барометър България“ е осъществено между 20 и 22 май т.г. по методологията Количествено проучване. В него са взели участие 706 пълнолетни български граждани с право на глас. Интервютата са проведени по телефона. Проучването е осъществено със собствени средства на „Барометър България“. ", "date": "2019.05.23", "title": "Ръст на желаещите да гласуват 3 дни преди евровота"}
{"url": "https://www.novinite.bg/articles/175883/Zoran-Zaev-zapochna-politicheska-chistka-v-partiyata-si", "text": "Македонският премиер и лидер на управляващия Социалдемократически съюз /СДСМ/ Зоран Заев уволни всички 78 общински ръководители на партията, предаде БГНЕС.Това става само две седмици след приключването на президентските избори в страната. “Снощи взех решение и днес го споделям с Вас. Решението е едно: всички общински председатели на СДСМ са уволнени. Благодаря им за работата. Призовавам ги отново да се кандидатират”, каза още Зоран Заев.Министър-председателят отново повтори, че през първата половина на месец юни ще има промени в публичния сектор, държавните предприятия, правителството, министерствата, както и в други държавни институции.", "date": "2019.05.23", "title": "Зоран Заев започна политическа чистка в партията си"}
{"url": "https://www.novinite.bg/articles/175858/Karayancheva-vodi-nasha-delegaciya-v-Rim-za-24-maj", "text": "Председателят на Народното събрание Цвета Караянчева започва официално тридневно посещение в Рим по случай честванията за 24 май, предаде БНТ. Водената от нея делегация ще се срещне днес с председателя на Сената в италианския парламент Мария Казелати. Караянчева и Казелати ще обсъдят парламентарното сътрудничество между двете държави и теми от взаимен интерес.Утре, в Деня на българската просвета и култура и на славянската писменост, Караянчева и водената от нея делегация ще бъдат приети във Ватикана от папа Франциск. Молебен за здраве и успехи на българския народ ще бъде отслужен в предоставения на българската църковна общност в Рим храм \"Свети Павел Ала Регула\".Официалната българска делегация ще се поклони пред гроба на Свети Константин-Кирил Философ в базиликата \"Сан Клементе\" и ще поднесе венци и цветя на паметника на Иван Вазов.На 24 май ще се проведе и традиционният официален прием в българското посолство в Рим по случай празника на духовността.  ", "date": "2019.05.23", "title": "Караянчева води наша делегация в Рим за 24 май"}
{"url": "https://www.novinite.bg/articles/175862/Borisov-Zamenki-nyamam-az-byah-chovekat-kojto-gi-sprya", "text": "Заменки нямам, офшорни компании нямам и сметки нямам, заяви премиерът и лидер на ГЕРБ Бойко Борисов в ефира на Нова телевизия, предаде БГНЕС.Той опроверга всички обвинения срещу него, свързани с имота му в Банкя, където живее. „Човекът, който спря заменките в София, се казва Бойко Борисов“, заяви лидерът на ГЕРБ и показа в ефир данъчната си декларацията, за да се види, че няма нищо незаконно. „Това е един и същи имот, където съм се родил, където живея, където ще умра“, каза още Борисов и обвини опозицията за това, че вместо да се фокусира върху предстоящите европейски избори се занимава единствено с компромати.На традиционните блиц въпроси в началото на интервюто премиерът заяви, че най-доброто място за живеене е Европа, а за свой любим политик, извън неговата партия, неочаквано посочи водачът на листата на ВМРО Ангел Джамбазки. За свой порок пък Борисов посочи тютюнопушенето, а на въпроса кой е негов най-добър приятел, отговори: „Нямам!”.„Срамувам се с това, което стана през последните месеци. Тежко ни урониха престижа. Извадили сме си поуките“, заяви Борисов по повод да имотните скандали, разразили се през последните месеци и довели до няколко оставки в редиците на управляващите. „Не съм знаел. Никога не съм ходил на гости на тези хора“, каза още Борисов.„Парите никога не стигат в цял свят”, каза премиерът, запитан за това колко трябва да е минималната работна заплата. „Давахме за пример Франция, а жълтите жилетки протестират”, добави той.Във връзка с политическата съдба на заместник-председателя на ГЕРБ Цветан Цветанов, чието има също се замеси в „Апартаментгейт“, Борисов коментира: „Аз го изтеглих назад, за да може той да усети, че е сгрешил. Фразата, която изтърва, „мен няма кой да ме накаже”, вбеси хората”.Според Борисов във всяка една сфера държавата е по-добре от времето на управлението на Станишев.„По време на управлението на БСП Европейската комисия спря „Южен поток“ за съмнения в злоупотреби в обществената поръчка. Ние си говорим за навеса в Банкя“, ядоса се лидерът на ГЕРБ заради медийните публикации от последните дни.Като постижение в управлението на ГЕРБ Борисов посочи ръстът на средната работна заплата за страната и заяви: „Когато БСП управлява, бюджетите са дефицит. Нашите бюджети са на излишък“. Според него като заслуга на сегашното правителство може да се посочи увеличението на заплатите на военните, учителите и надзирателите в затворите, както и завишените средства в бюджета, предназначени за хората с увреждания, както и за образование.Борисов посочи още, че за него най-важно за европейските избори е страната ни да изпрати там най-добрите хора, които да могат да защитават нейните интереси.Според него, ако партията получи слаб резултат на предстоящия евровот, вината ще е предимно негова, защото е неин лидер.Във връзка с предстоящия избор на нов главен прокурор, чийто мандат вече изтича, лидерът на ГЕРБ коментира: „БСП винаги са избирали главния прокурор. Аз не съм избирал никой. БСП прокурорът ги брани през цялото време“.Борисов определи още като „исторически ден“ началото на строежа на газовия интерконектор с Гърция, за чиято първа копка вчера у нас дойде и гръцкият премиер Алексис Ципрас, защото с него се дава възможност за истинска диверсификация. На въпроса обаче защо гръцката икономика реализира много по-голям брутен вътрешен продукт от България, въпреки че допреди няколко години страната се намираше в тежка криза, Борисов отговори шеговито: „Гръцката икономика не е имала комунизъм. Гръцката икономика не е правила Кремиковци, Цанков камък“.  ", "date": "2019.05.23", "title": "Борисов: Заменки нямам, аз бях човекът, който ги спря"}
{"url": "https://www.novinite.bg/articles/175884/Britanskiyat-parlament-pak-otlaga-glasuvaneto-za-Brekzit", "text": "Британското правителство ще отложи критичния вот за Брекзит, който бе предвиден да започне на 3 юни, заради протеста на твърдите привърженици на излизането от ЕС заради отстъпките, които Тереза Мей е направила, предаде БГНЕС.„Ние ще известим парламента за промените и публикуването на споразумението за оттегляне от ЕС, след като се върнем от Педесятница”, заяви говорителят на правителството Марк Спенсър, цитиран от Би Би Си.Правителството планира да направи обществено достояние сделката в първата седмица на юни.„Надяваме се да имаме второ четене на 7 юни”, уточни Спенсър. „Към момента не сме постигнали споразумение по обичайните канали. Разбира се ще уведомим парламента, когато се върнем от празника”, добави той.", "date": "2019.05.23", "title": "Британският парламент пак отлага гласуването за Брекзит"}
{"url": "https://www.novinite.bg/articles/175873/Alfa-Risarch-4-partii-izprashtat-evrodeputati-no-shans-ima-i-pred-oshte-dve", "text": "Националното представително проучване на Алфа Рисърч в навечерието на изборите за Европейски парламент (проведено в периода 19-22 май), очертава следната динамика в хода на предизборната кампания:Леко активизиране на избирателите; решилите да гласуват се възвръщат до 35-36%. Запазва се обаче тенденцията към по-ниска избирателна активност на Евроизборите в сравнение с националните. Ако тази картина не се промени до 26-ти май, можем да очакваме до урните да отидат малко над 2.1 млн. души.Сериозно влияние на кампанията върху крайното решение на избирателите за кого да гласуват. Фактори като „апартаментгейт”, разочарованието от политиката, по-слабия интерес към европейските теми увеличават тежестта на \"последното впечатление\". Партиите с масирана и агресивна медийна кампания привличат обществено внимание и вот от доскоро неориентираните избиратели. Общо 58% са тези, които са лоялни на партията, на която традиционно симпатизират и са взели решение още преди началото на кампанията. Почти всеки втори анкетиран обаче прави  избора си през кампанията: 15% в последните 2-3 седмици, а още (27%) заявяват, че последните няколко дни преди вота ще бъдат определящи за техния избор. Което означава, че изненади не са изключени до последния момент. За последните дни са отложили решението си предимно най-младите избиратели и жителите на големите градски центрове. Финалните дни ще са решаващи за извънпарламентарната десница и за национал-популистките формации, чиито симпатизанти се колебаят до последно. Трудно могат да бъдат отчетени и ефектите от евентуален корпоративен вот, който бива активизиран в последните дни преди изборите.Проучването на финала на кампанията показва възвръщане на електоралната преднина на ГЕРБ при намаляване на относителната тежест на БСП. През последните седмици, залагайки на кампания на успехите и на анти-БСП мобилизацията, ГЕРБ успява да неутрализира в електорален план щетите от имотните скандали. Той си възвръща част от по-близката периферия и завършва кампанията с аванс от 4.5 пункта пред БСП. Дни преди вота управляващите се ползват с подкрепата на 31.1% от решилите да гласуват срещу 26.6% за БСП.Относителната тежест на вота за социалистите намалява и към момента за това могат да бъдат откроени няколко причини. Първо, те не успяха да развият и наложат в кампанията нови теми, извън тази за предсрочните избори. Макар и да има своите привърженици, особено на фона на изхабяването на властта, тя не е достатъчна да осигури прилив на доверие, извън кръга на силно мобилизираните още преди старта на кампанията  твърди симпатизанти. Второ, остриетата, на които заложи Корнелия Нинова, не успяха да се превърнат в рейтингови политици, способни да издърпат листата, особено след личното включване на Борисов в кампанията. И трето, проучването, проведено с аналог на интегралната бюлетина, установява една своеобразна  „технологична загуба\" на няколко процента от БСП, които отиват към \"Коалиция за България\". Сформираната около АБВ коалиция приключва кампанията с 3.2% сред решилите да гласуват, 80% от които са бивши избиратели на БСП.ДПС очаквано и традиционно мобилизира привържениците си в последните дни преди вота и завършва кампанията като трета политическа сила с подкрепата на 13.9% от решилите да гласуват.Така, през последните седмици е налице консолидация на привържениците на водещите партии – ГЕРБ, БСП, ДПС, която води до значителна динамика в съотношението на силите помежду им в сравнение с месец по-рано (когато ГЕРБ и БСП стартираха надпреварата с паритет).Въпреки, че симпатизантите на национал-популистките формации са сред все още най-разколебаните как да постъпят в изборния ден, кампанията като цяло им носи позитиви. ВМРО запазва позициите си от преди месец и с 6.0% от твърдо решилите заема четвъртата позиция. Сериозната конкуренция в тази ниша идва не толкова от НФСБ и Атака (и двете партии приключват кампанията с изравнени позиции от по 2.0%), а от Воля. Шумната и масирана кампания на Веселин Марешки събира не повече от половината от предишния му вот, но привлича вниманието на част от бившите избиратели на Обединените патриоти. В резултат, Воля бележи съществен ръст в кампанията. Финишира с подкрепа от 4.9% от твърдо решилите да гласуват и съществен дял потенциални симпатизанти, оставили решението си за последните дни.Сред колебаещите се до последно са и десните избиратели, които са основна електорална база на   „Демократична България\". В края на кампанията обединението между ДСБ, „Да, България\" и „Зелено движение\" получава 4.2% подкрепа сред решилите да гласуват. Така, наред с ВМРО и ВОЛЯ, Демократична България запазва шансове за мандат в Европейския парламент, ако успее да мотивира своите избиратели да отидат до урните.Картината, която регистрира проучването на Алфа Рисърч в края на кампанията, е резултат от промените в обществените нагласи през два условно разделени периода: началото й, което бе белязано от имотните скандали около хора във властта и вторият – активизирането на управляващите за минимизиране на нанесените щети. Макар все още да остава неясно доколко усилията на ГЕРБ и лично на Бойко Борисов успяват да възстановят доверието към правителството, те определено мобилизират част от електоралната им периферия и стопират регистрираната преди месец ерозия в подкрепата. Обратно, БСП не успява да разшири кръга си от привърженици и да се възползва от слабостта на ГЕРБ. Частичен пробив в привличането на разочаровани от управлението избиратели имат някои от по-малките партии, което приближава позициите им до прага за излъчване на евродепутати.Настоящото изследване е проведено в периода 19 – 22 май 2019г. от Алфа Рисърч, публикува се на сайта на агенцията и се реализира със собствени средства. Изследването е проведено сред 1016 пълнолетни граждани от цялата страна. Използвана е стратифицирана двустепенна извадка с квота по основните социално-демографски признаци. Информацията е събрана чрез пряко стандартизирано интервю по домовете на анкетираните лица.Алфа Рисърч носи отговорност за данните и интерпретацията, публикувани на нейния сайт, но не и за избирателно или манипулативно използване на тези данни. ", "date": "2019.05.23", "title": "Алфа Рисърч: 4 партии изпращат евродепутати, но шанс има и пред още две"}
{"url": "https://www.novinite.bg/articles/175865/Zapochva-stroejat-na-nova-otsechka-ot-magistralata-do-Kalotina", "text": "Министър-председателят Бойко Борисов инспектира началото на строителните дейности по модернизацията на 17 км от първокласния път I-8 Драгоман – Сливница. В участъка ще бъде изградено второ платно, а старото ще бъде реконструирано, с което отсечката ще стане с магистрален габарит. Той е част от автомагистрала „Европа“, която ще свързва София с ГКПП „Калотина“. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г., но премиерът Борисов призова изпълнителите да завършат отсечката до края на 2020 г. „За Нова година - догодина трябва ходят до Белград по магистрала. От Бургас като тръгнат - до Белград, Мюнхен не трябва да има светофар“, заяви министър-председателят.Премиерът Борисов посочи и че са предвидени средства за разширение на ГКПП „Калотина“ заради притока на инвестиции в страната. Той подчерта, че се очаква засилване на тежкотоварния трафик през пропускателния пункт, което налага и разширяването на му.Трасето на магистрала „Европа“ между ГКПП „Калотина“ и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път I-8 между Калотина и Сливница. Първият участък от ГКПП „Калотина“ до Драгоман е с дължина 14,5 км, ще бъде финансиран от Механизъма за свързана Европа и националния бюджет. В края на 2018 г. бе сключен договор с изпълнителя на техническия проект и строителство на обекта и предстои подписването на договора за строителен надзор. Строителните работа на средния участък от трасето между Драгоман и Сливница започва сега. Третият участък от Сливница до връзката със Северната скоростна тангента  е с дължина 16 км и ще преминава по ново трасе. В момента се изготвя техническият проект за отсечката. ", "date": "2019.05.23", "title": "Започва строежът на нова отсечка от магистралата до Калотина"}
{"url": "https://www.novinite.bg/articles/175860/Dneven-horoskop-za-chetvartak", "text": "Независимо от стереотипите, вие се чувствате напълно комфортно с промяната, както доказва днешното ви равнодушие. Всички около вас са много изнервени, а вие сте повече от спокойни. Нищо ново няма да се случи днес, дори ако сте подготвени за някакво действие, така че се наслаждавайте на това, което имате сега. Моментът е подходящ да се придържате към това, което знаете. Време е да започнете да се занимавате с нещо. Днес е най-подходящият момент да започнете нов проект. В края на деня ще се чувствате малко по-стресирани от необходимото, но с времето ще свикнете. Представителите на останалите зодии могат да намерят дневния си хороскоп ", "date": "2019.05.23", "title": "Дневен хороскоп за четвъртък"}
{"url": "https://www.novinite.bg/articles/175878/Sadbata-na-Boeing-737-MAX-v-racete-na-svetovnite-regulatori", "text": "Авиорегулатори от цял свят се събират, за да решат кога \"Боинг 737 МАХ\" ще се върне в небето, съобщава БГНЕС, предаде Нова ТВ. Срещата ще се води от американската Федерална авиационна администрация (ФАА) и на нея може да се определи график за това, кога самолетите от този модел може да се използват отново.Моделът бе заземен през март след две катастрофи за пет месеца, в които загинаха общо 346 души. \"Боинг\" завърши софтуерните си подобрения по самолетите, които ФАА трябва да одобри.Регулаторът заяви, че ще даде своят анализ за безопасността на делегати от 33 страни включително Великобритания, ЕС и Китай при срещата им в Тексас.Анализът на безопасността ще определи кога \"737 МАХ\" може да се върне отново в небето.От ФАА казаха, че „ще предоставят експерти по безопасност, които да отговорят на всички въпроси на участващите, свързани с техните решения, за да може самолетите да се използват отново”.Очаква се от американска администрация да извършат тестов полет за сертификация на модела в следващите седмици. ", "date": "2019.05.23", "title": "Съдбата на Boeing 737 MAX в ръцете на световните регулатори"}
{"url": "https://www.novinite.bg/articles/175861/Poredniyat-epizod-na-golyamoto-patuvane-zapochva-dnes", "text": "Очаква се засилен трафик по пътищата в страната. Стотици хиляди хора тръгват на път за трите почивни дни, предаде Нова телевизия. Затова ще бъде ограничено движението на тежкотоварните автомобили. От 14:00 до 20:00 часа в четвъртък се спира движението на камиони над 12 тона по автомагистралите и най-натоварените пътища.Същата забрана ще важи и в неделя, но от 9 до 12 часа. За да се улесни трафикът днес  в участъците с ремонт на магистралите \"Тракия\" и \"Хемус\" ще има по две ленти за Бургас и Варна и една за София. ", "date": "2019.05.23", "title": "Поредният епизод на голямото пътуване започва днес"}
{"url": "https://www.novinite.bg/articles/175875/Novi-patrulki-tragvat-i-iz-Pazardjik", "text": "Днес на кратка тържествена церемония в областната дирекция старши комисар Йордан Рогачев връчи ключовете на 13 нови патрулни автомобили “SKODA”. Те са предоставени от Министерството на вътрешните работи и са предназначени за служителите от звената „Охранителна полиция“. Колите са разпределени да обслужват основно райони с малки и отдалечени населени места, както и курортите зони в региона, където има приток на много туристи от страната и чужбина. По-голямата част от патрулните автомобили ще влязат в употреба незабавно.В обръщението си към служителите старши комисар Рогачев им пожела безаварийно пътуване, да използват автомобилите с грижа на добър стопанин, с тяхна помощ да улесняват своята отговорна работа, както и да повишават нейната ефективност.Празничен водосвет за здраве бе отслужен от представители на Пазарджишката духовна околия при Българската православна църква. ", "date": "2019.05.23", "title": "Нови патрулки тръгват и из Пазарджик"}
{"url": "https://www.novinite.bg/articles/175876/Alo-izmamnici-probvat-nova-shema", "text": "Жители на Шумен съобщили на полицейски служители, че са получили странни обаждания на мобилните си телефони. В единия от случаите жена получила обаждане от скрит номер. След като вдигнала, ѝ затворили. Третото обаждане било от номер, започващ с код 02. По време на разговора било съобщено, че се обаждат от “енергото” и че била засечена кражба на ток. Съобщили, че ще спрат тока на абоната, ако това не бъде преустановено. Жената питала за кой град и за какъв адрес става дума. Казали ѝ, че щом звънят на нея значи кражбата е от нейния електромер. Настоявали да си продиктува данни, за да бъде оформен протокол. Тя разбрала, че става въпрос за някаква измама и прекъснала разговора.От ОДМВР-Шумен напомнят отново на хората да не предоставят информация на непознати по телефона от къде са, къде живеят, как се казват, с кого живеят и с какви спестявания разполагат, за да не станат жертва на телефонни измамници. „Ако получите подобно обаждане задайте няколко контролни въпроса, и когато не могат ви дадат конкретни отговори затворете. Не говорете с непознати и не давайте никакви данни за вас и близките си, защото информацията, която дадете може да бъде ползвана в друг сценарий за телефонна измама. При нужда звънете на телефон 112“, съветват от полицията. ", "date": "2019.05.23", "title": "Ало измамници пробват нова схема"}
{"url": "https://www.novinite.bg/articles/175882/Dopalnitelni-patrulki-v-cyala-Sofijska-oblast-za-golyamoto-patuvane", "text": "Допълнителни екипи на ОДМВР-София имат готовност за подпомагане и контрол на трафика по основните артерии в областта. Полицията вече привежда в изпълнение създадената организация и планирани мерки за контрол, подпомагане и регулиране на движението във връзка с очаквания интензивен трафик преди, по време и след края на поредицата почивни дни.По трасетата са разположени допълнителни полицейски екипи, които следят за безопасността на движението и недопускане на автомобилни колони в участъците с въведена временна организация на движението поради ремонтни дейности, като имат готовност за регулирането му при необходимост.Служителите, работещи по контрол на пътното движение, ще бъдат ангажирани приоритетно към подпомагане и регулиране на движението, контрол на водачите с рисково поведение /неправилно изпреварване, неправилни маневри, отнемане на предимство/, както и на водачите с опасно и демонстративно управление без необходимата дистанция, които извършват рискови маневри, изпреварване или преминаване от една лента в друга, създавайки непосредствена опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и  от неправоспособни водачи. От ОДМВР-София обръщат внимание на водачите, че санкцията за движение в аварийната лента при първо нарушение е в размер на 1000 лева и 3 месеца лишаване от правоуправление спрямо водача. Също така санкцията за нарушаване на забраната за движение на МПС над 12 тона е в размер на 300 лева и 1 месец лишаване от правоуправление спрямо водача и спиране на МПС от движение за 1 месец спрямо собственика.", "date": "2019.05.23", "title": "Допълнителни патрулки в цяла Софийска област за голямото пътуване"}
{"url": "https://www.novinite.bg/articles/175871/Na-Yunker-mu-pisnalo-Brekzit-da-se-otlaga", "text": "Председателят на Европейската комисия Жан-Клод Юнкер заяви, пред телевизия Си Ен Ен, че губи търпение заради постоянните отлагания на срока за излизане на Великобритания от ЕС, предаде Нова ТВ, цитирайки ТАСС.\"Длъжен съм да кажа, че започва да ми омръзва, защото всички ние се движим от едно продължаване на срока към друго.Хората губят търпение\", - каза той и добави: \"Иска ми се да кажа \"да\" на провеждането на втори референдум, макар и да не съм уверен, че резултатът ще бъде много по-различен.\" Юнкер отбеляза, че на страните от ЕС не им остава друго, освен да наблюдават хода на дебатите за Brexit във Великобритания. Говорейки за наложилите заради тези отлагания избори за Европарламент на Острова, политикът изрази недоволство, защото \"всички знаят, че те напускат Европарламента, но при това ще имат значително влияние върху някои моментни решения, които той ще приема\".Юнкер отново изрази съжаление, че Еврокомисията не е могла да окаже противодействие на разгърналата се в Обединеното кралство кампания за излизане от ЕС през 2016 г. \"Разстроен съм, защото послушах британското правителство, (бившия премиер Дейвид) Камерън и не се намесихме. Защото единствената институция, единствените хора, които можеха да се опълчат срещу онези, които лъжат в британската кампания, бе Еврокомисията. Не бяхме прави, че не се намесихме в дискусията\", подчерта Юнкер. ", "date": "2019.05.23", "title": "На Юнкер му писнало Брекзит да се отлага"}
{"url": "https://www.novinite.bg/articles/175863/Liderite-na-NATO-na-sreshta-v-London-v-nachaloto-na-dekemvri", "text": "Следващата среща на НАТО на високо равнище ще се проведе в Лондон през декември, отбелязвайки 70-годишнината на съюза, заяви генералният секретар Йенс Столтенберг, предаде БГНЕС.“Следващата среща на лидерите на съюзниците ще се проведе на 3-4 декември 2019 г. в Лондон… Очаквам с нетърпение успешна среща на върха”, каза той, цитиран от АФП.Столтенберг заяви, че е обсъдил подготовката за срещата на върха на държавните и правителствените ръководители с британския премиер Тереза Мей по време на посещението в Лондон миналата седмица.Срещата на върха през декември ще бъде шанс “да се отговори на настоящите и спешните предизвикателства пред сигурността и как НАТО ще продължи да инвестира и да се адаптира, за да гарантира, че ще остане стълб на стабилността през идните години”, заяви Столтенберг в изявление.Той добави, че Лондон е подходящо място за отбелязване на 70-годишнината на трансатлантическо военно сътрудничество, тъй като той е бил дом на първото седалище на Алианса, след като Обединеното кралство стана един от 12-те основатели на НАТО през 1949 година.Днес държавите-членки са 29 и централата е в Брюксел.“Лондон е бил домът на първата ни централа, така че е подходящо място за държавните и правителствените ръководители на НАТО да планират бъдещето на Алианса”, каза Столтенберг.70-тата годишнина идва в деликатно време за НАТО. Напрежението с Русия е на високо ниво, което не се е наблюдавало след Студената война. Съществуват и опасения относно ангажимента на американския президент Доналд Тръмп към съюза и неговата готовност за изпълнение на пакта за взаимна защита.Срещите на НАТО обикновено приключват с официално, задължително изявление за целите и действията, договорени от всички съюзници – като споразумението от 2014 г. за опит да се изразходват два процента от БВП за отбрана.Все още не е потвърдено дали ще бъде направено изявление на заседанието през декември.Великобритания трябва да напусне Европейския съюз през октомври, а декемврийската среща ще се разглежда като сигнал за солидарност между НАТО и Великобритания – която е водещата военна сила на континента, заедно с Франция.Брекзит ще промени отношенията на Обединеното кралство с Европейския съюз, но няма да промени отношенията на Обединеното кралство с НАТО”, заяви Столтенберг през февруари.В сряда той се върна в Лондон за разговори с британския министър на отбраната Пени Мордаунт. В четвъртък той ще участва в конференция по киберсигурността в британската столица. ", "date": "2019.05.23", "title": "Лидерите на НАТО на среща в Лондон в началото на декември"}
{"url": "https://www.novinite.bg/articles/175872/Pusnaha-novata-otsechka-ot-Struma-trafikat-veche-nyama-da-minava-prez-Blagoevgrad", "text": "Премиерът Бойко Борисов инспектира завършения участък от лот 3.1 между Благоевград и отсечката преди бъдещия тунел „Железница“ на магистрала „Струма“. Целта е улеснение на трафика и повишаване безопасността на движение за пътуващите към и от Гърция при предстоящите три почивни дни около Деня на българската просвета и култура и на славянската писменост 24 май и преди началото на активния летен сезон.Премиерът Борисов благодари за разбирането от страна на археолозите за това, че археологическите находки, които бяха разкрити по трасето на магистралата край село Покровник, са преместени от трасето. „Ако не бяхме намерили общ език, това нямаше да стане. А сега за една минута минаваш отсечката“, каза Бойко Борисов. “Виждате колко много стени сме направили, за да се укрепят свлачищата. Не сме се отказали от магистралата, ние сме си дали проекта“, беше категоричен министър-председателят. Бойко Борисов припомни пред журналистите, че правителството продължава да работи за повишаването на доходите на българите, като са отпуснати средства за увеличаване на заплатите на учителите, военните, полицаите, медицинските сестри, за майките на деца с увреждания. „Тук българите трябва да си дадат сметка - дали да дадем няколко милиарда за 14 км. отсечка, или да има магистрала от Видин до Струма. Считам, че е разумно да седнат и еколози, и инженери да се разберат“, подчерта още премиерът Борисов.В 6,5-километровия участък от магистрала „Струма“ са построени два виадукта, два селскостопански подлеза, два моста - над реките Логодашка и Струма, и един надлез. Положени са 127 хиляди тона асфалт, 70 хиляди тона циментова стабилизация, 200 хиляди кв. м. облицовка на откоси и 26 км. мантинела. С пускането на движението се избягва влизането в Благоевград и създаването на тапи в градските кръстовища, което ще спести време на пътуващите и ще разтовари града от сериозен трафик.Археологическите находки, които бяха разкрити по трасето на магистралата край село Покровник, са преместени. Прогнозната стойност на извършваните дейности по преместване и теренна консервация на археологическите ценности, както и изграждането на подпорна стена за отделянето им от трасето на автомагистралата е над 1,2 млн. лв. На следващ етап, извън компетенциите на АПИ, ще бъде изработването на интегрирана консервация на археологическия парк и проект за цялостното му експониране и социализация.", "date": "2019.05.23", "title": "Пуснаха новата отсечка от „Струма“, трафикът вече няма да минава през Благоевград"}
{"url": "https://www.novinite.bg/articles/175877/Bez-kamioni-po-osnovnite-patishta-do-dovechera", "text": "От 14 ч. до 20 ч. днес, от 9 ч. до 12 ч. утре и от 12 ч. до 20 ч. в неделя, се спира движението на камионите над 12 тона по автомагистралите и най-натоваренитe пътища. За улеснение на трафика и повишаване безопасността на движение в участъците с ремонт на автомагистралите „Тракия“ и „Хемус“ ще има две ленти за Бургас или Варна и една за София. Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти.Eмоционалното шофиране не гарантира по-кратко пътуване, но застрашава живота и здравето на всички останали, които спазват правилата.В участъците с ремонт на АМ „Хемус“, в района на виадуктите при 19-ти км /виадукт „Потоп“/, при 36-ти и 37-ми км /виадукт „Коренишки дол“/ и при 51-ви километър, от 10 ч. днес - 23 май, до 10 ч. в събота - 25 май, ще има две ленти за Варна и една за София. От 10 ч. в събота - 25 май, до 10 ч. в понеделник - 27 май, когато много хора ще пътуват към столицата, в същите участъци ще има две ленти за София и една Варна.За улеснение на трафика през тунел „Витиня“ днес ще има две ленти за пътуващите към Варна. Пътуващите към София днес между 14 ч. и 20 ч. няма да преминават през тунела, а ще бъдат пренасочвани по път I-1 и след прохода Витиня ще продължават пътуването си по АМ „Хемус“. Целта е повишаване безопасността на движение в тунела.В пиковите часове при интензивен трафик е възможно по-бавно предвижване в участъците с ремонт на АМ „Хемус“ и поради това шофьорите е необходимо да предвидят повече време за пътуване и да не предприемат рискови изпреварвания. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това по-удобно и безопасно.На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър. Очаква се днес в следобедните часове да бъде премахната временната организация на движението при 89-ти км и трафикът да преминава без ограничения. Ремонтът на моста над река Елшишка завършва предсрочно и с това ще отпадне една от отсечките, които създаваха затруднения при интензивно движение. В участъците с ремонт от 10 ч. в четвъртък - 23 май, до 10 ч. в събота - 25 май, ще има две ленти за Бургас и една за София. От 10 ч. в събота - 25 май, до 10 ч. в понеделник - 27 май, в същите отсечки ще има по две ленти за София и една Бургас. На обектите се работи изключително интензивно, за да може ремонтните дейности на АМ „Тракия“ да приключат преди началото на активния туристически сезон.Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.За улеснение на трафика през Владая и повишаване на пътната безопасност на 26 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Движението на моторните превозни средства над 12 т се ограничава по най-натоварените пътни направления въз основа на съвместна заповед на АПИ, ГД „Национална полиция“ и ИА „Автомобилна администрация“. Предвижда се спиране на движението на 23 май /четвъртък/ от 14 ч. до 20 ч., на 24 май /петък/ от 9 ч. до 12 ч., и на 26 май /неделя/ от 12 ч. до 20 ч., по следните участъци:Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).Карта с временната организация на движението на МПС над 12 т по участъците от републиканската пътна мрежа в почивние дни около 24 май 2019 г. в приложения линк - Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. ", "date": "2019.05.23", "title": "Без камиони по основните пътища до довечера"}
{"url": "https://www.novinite.bg/articles/175867/Shampionka-po-borba-opita-da-sloji-kraj-na-jivota-si", "text": "Трикратната европейска шампионка по борба Биляна Дудова е опитала да се самоубие. 21-годишната спортистка е била открита във вторник вечерта от съотборничката си Сезан Белберова в стаята им в столичен хотел. Незабавно на мястото пристигнала линейка от Спешна помощ и полиция. Дудова е била откарана в болница УМБАЛ „Св. Иван Рилски“.Шампионката е без опасност за живота, предаде БНР.Новината потвърдиха от МВР и от лечебното заведение. Треньорът на Дудова - Петър Касабов, сподели, че за последно я видял в неделя усмихната.„Добре съм, вече се възстановявам вкъщи“, заяви Биляна Дудова пред сайта на Българската федерация по борба. Трикратната европейска шампионка е с прорезна рана на ръката, получена при самонараняване в момент на афект. Самата Биляна не разкрива конкретната причина за инцидента, а само допълва, че е лична и отказва да коментира подробности. Често шампионката преживява проблемите си вътрешно, без да споделя с близките си.Травмата е лека, а не както бе тиражирано, че е с „прерязани вени”. Възстановяването ѝ ще продължи около месец.Дудова ще пропусне държавния шампионат другата седмица във Враца (29-30 май).От Българската федерация по борба вече са ангажирали психолог да работи с шампионката.  ", "date": "2019.05.23", "title": "Шампионка по борба опита да сложи край на живота си"}
{"url": "https://www.novinite.bg/articles/175857/Slanchevo-do-obyad-posle-dajdove-gramotevici-gradushki-jalt-kod-za-10-oblasti", "text": "Днес преди обяд ще е предимно слънчево. Около обяд над Западна България, а до края на деня и над останалата част от страната ще се развива купеста и купесто-дъждовна облачност и на места ще превали и прегърми. Вятърът ще е слаб от северозапад, в Дунавската равнина – умерен от запад. Дневните температури ще достигнат 22-27 градуса. Вечерта и през нощта срещу петък явленията в Южна България ще са интензивни, ще има условия за обилни валежи, гръмотевични бури и градушки. Така синоптиците от НИМХ са обявили жълт предупредителен код за 10 области. Това са Благоевград, Пазарджик, Смолян, Пловдив, Кърджали, Хасково, Стара Загора, Габрово, Сливен и Ямбол.Атмосферното налягане е по-ниско от средното за месеца и още малко ще се понижи.Над планините ще се развива купеста и купесто-дъждовна облачност и на места ще превали и прегърми. Вечерта явленията ще са по-интензивни и в повече райони. Вятърът ще е слаб до умерен от северозапад, с временни усилвания преди и по време на гръмотевични бури. Максималната температура на височина 1200 метра ще е около 17 градуса, на 2000 метра – около 10.Над Черноморието ще преобладава слънчево време, с повече облаци в следобедните часове. Вечерта на отделни места ще превали и прегърми. Ще духа слаб до умерен запад-северозападен вятър. Максималните температури ще са между 23 и 27 градуса. Температурата на морската вода е 17-18. Вълнението на морето ще е около 2 бала.   ", "date": "2019.05.23", "title": "Слънчево до обяд, после дъждове, гръмотевици, градушки, жълт код за 10 области"}
{"url": "https://www.novinite.bg/articles/175881/Blizo-3000-zemedelci-poluchiha-nad-3-mln-lv-pomoshti-za-borba-s-vreditelite", "text": "ДФ „Земеделие“ преведе над 3 млн. лв. (3 031 795 лв.) по схемата “Помощ за компенсиране разходите на земеделски стопани, свързани с изпълнение на мерки по Националната програма за контрол на вредителите по трайните насаждения през зимния период“, прилагана през 2019 г. Субсидии получиха 2 959 производители, които отглеждат трайни овощни култури, ягоди и малини.Финансовата помощ е до 270 лв./ха с ДДС. Тя покрива направените разходи за зимните пръскания, които се прилагат в периода след преминаване на студовете до набъбване на плодните пъпки.Средствата се изплащат само за препарати, закупени от лицензиран представител или фирма. Другото изискване е те да са включени в публичния регистър на БАБХ за разрешените за употреба продукти за растителна защита. Бюджетът по схемата е увеличен с решение на УС на ДФЗ и за тази година са одобрени общо 5 500 000 лева. Неусвоеният ресурс ще бъде разпределен през есента. Схемата има за цел да ограничи максимално загубите на земеделските стопани от разпространението на вредители по трайните насаждения.", "date": "2019.05.23", "title": "Близо 3000 земеделци получиха над 3 млн. лв. помощи за борба с вредителите"}
{"url": "https://www.novinite.bg/articles/175870/Transportniyat-i-skladoviyat-biznes-rastat-prez-parvoto-trimesechie", "text": "По предварителни данни през първото тримесечие на 2019 г. общият индекс на оборота за сектор „Транспорт, складиране и пощи“, изчислен от сезонно изгладени данни, се увеличава с 6.3% спрямо четвъртото тримесечие на 2018 година. Най-значителен ръст се наблюдава при „Воден транспорт“ - с 12.3%, и „Складиране и обработка на товари, спомагателни дейности в транспорта“ - с 9.0%. Намаление е регистрирано само при „Пощенски и куриерски услуги“ - с 0.4%. Това сочи анализът на индексите на оборота в услугите обхващат дейностите, включени в секторите „Транспорт, складиране и пощи“, „Създаване и разпространение на информация и творчески продукти; Далекосъобщения“ и „Други бизнес услуги“, разпространен от националния статистически институт (НСИ).Общият индекс на оборота за сектор „Създаване и разпространение на информация и творчески продукти; Далекосъобщения“ нараства със 7.5% спрямо четвъртото тримесечие на 2018 година. Увеличение е регистрирано при повечето дейности, като то е най-голямо при „Дейности в областта на информационните технологии“ - с 12.6%. Понижение е отчетено при „Производство на филми и телевизионни предавания, звукозаписване и издаване на музика“ (2.9%) и „Издателска дейност“ (1.1%).При Други бизнес услуги най-съществен ръст спрямо предходното тримесечие се наблюдава при „Юридически дейности; Счетоводни и одиторски дейности, данъчни консултации; Консултантски дейности в областта на управлението“ - с 34.0%, и „Други професионални дейности“ - с 15.9%, докато при „Дейности по почистване“ е регистрирано намаление с 0.8%.През първото тримесечие на 2019 г. общият индекс на календарно изгладените данни на оборота в сектор „Транспорт, складиране и пощи“ нараства с 10.6% в сравнение със същото тримесечие на 2018 година. Най-значимо увеличение е отчетено при „Складиране и обработка на товари, спомагателни дейности в транспорта“ - с 16.9%. Намаление се наблюдава при „Воден транспорт“ (3.7%) и „Пощенски и куриерски услуги“ (2.4%).Общият индекс на оборота за сектор „Създаване и разпространение на информация и творчески продукти; Далекосъобщения“, изчислен от календарно изгладени данни, е с 15.2% по-висок през първото тримесечие на 2019 г. в сравнение със същото тримесечие на 2018 година. Най- голям е ръстът при „Дейности в областта на информационните технологии“ - с 20.6%. Понижение е регистрирано при „Издателска дейност“ (13.9%) и „Производство на филми и телевизионни предавания, звукозаписване и издаване на музика“ (9.7%).При Други бизнес услуги ръст спрямо първото тримесечие на 2018 г. е отчетен при повечето дейности, като той е най-голям при „Административни офис дейности и друго спомагателно обслужване на стопанската дейност“ - с 33.9%, и „Юридически дейности; Счетоводни и одиторски дейности, данъчни консултации; Консултантски дейности в областта на управлението“ - с 27.0%. При „Дейности по наемане и предоставяне на работна сила“ и „Дейности по почистване“ е регистрирано намаление, съответно с 4.5 и 3.4%. ", "date": "2019.05.23", "title": "Транспортният и складовият бизнес растат през първото тримесечие"}
{"url": "https://www.novinite.bg/articles/175879/KNSB-iska-evropejski-direktivi-za-kolektivnoto-dogovaryane-i-minimalnite-evropejski-zaplati", "text": "КНСБ ще се бори за европейски директиви, която да гарантират достойни заплати за българските работници. Това обяви пред конгреса на ЕКП президентът на КНСБ Пламен Димитров. Това не означава равни заплати между Източна Европа, а възнаграждения според покупателната способност в отделните държави, но отговарящи на вложения труд и печалбата на компаниите. Най-важната ни битка в момента е да разширим покритието на колективното договаряне и за това е нужна директива на Европейската комисия. В нея трябва да бъде записано, че това е единственият механизъм, който гарантира преодоляване на неравенствата и бедността на континента. Втора точка в тази директива трябва да бъдат конкретни параметри за нивото на КТД на национално ниво в отделните държави, които да се следят отблизо от Европейската комисия. Ако в Западна Европа това не работи, то в нашите държави управниците имат сериозна чуваемост на всичко, което идва от Брюксел и ще изпълнят всяка една препоръка, заяви Пламен Димитров.Във всички документи трябва да залегне един основен принцип - равно заплащане за еднаква работа, според покупателната способност, наблегна лидерът на КНСБ.В директивата трябва да залегне задължение за преговори по КТД в случай на подадено искане от работник и работодател, е едно от предложенията на българския синдикат. Трябва да стимулира държавите да ратифицират конвенция 154 на МОТ, която ясно описва механизмите на колективното договаряне в частния сектор. Имаме да извървим дълъг път до своите цели. Само 14 държави са ратифицирали конвенция 154 на МОТ за колективното договаряне в частния сектор и това трябва да се промени. Ратификацията на този документ би била най-добрата гаранция срещу възпрепятствуването на колективното договаряне в Европа, заяви Пламен Димитров. Изключително важно е в бъдещата нормативна база за колективното договаряне да бъдат включени и хората, които работят в онлайн пространството. Това ще гарантира, че защитата, която търсим, наистина пада върху всички работници, посочи лидерът на КНСБ. Предстои сериозна битка и за колективното договаряне на мултинационално ниво. Засега това е трудно, защото всяка държава и всеки континент имат своето национално законодателство. В същото време бизнесът на все повече компании става глобален и става все по-трудно да се бранят правата на работниците, които работят за тях, подчерта Пламен Димитров.Президентът на КНСБ обяви още, че България подкрепя рамкова директива на ЕС за минималните заплати и настоява за препоръка на Съвета на ЕС за сближаване на заплатите в Източна и Западна Европа.България е държавата в Европа с най-много жени в IT-бизнеса – 34 на сто или всеки трети служител в тази сфера е от женски пол. Това пък обяви пред конгреса на ЕКП Екатерина Йорданова, председател на Съюза на транспортните синдикати и член на женския комитет към ЕКП. Въпреки това общата тенденция е, че заетостта на жените в сектора на информационните комуникации и технологии (ИКТ) в Европа намалява и много от тях напускат в рамките на няколко години. Като цяло момчетата и момичетата са квалифицирани в това което правят: 93% за момчета, 92% за момичета. В същото време обаче младите мъже са много по-уверени в своите цифрови умения: 73% срещу 63% за момичетата, изтъкна Екатерина Йорданова.Една от причините да намаляват жените е, че те склонни на работни места, където вече има хора от техния пол. Поради недостиг на жени в сектора и въпреки високите заплати, все още интересът към тези работни места е нисък и намалява.", "date": "2019.05.23", "title": "КНСБ иска европейски директиви за колективното договаряне и минималните европейски заплати"}
{"url": "https://www.novinite.bg/articles/175874/Darjavata-pazi-ot-gradushki-edva-30-ot-nasajdeniyata", "text": "Противоградовата защита oбхваща нови 1.1 млн. дка обработваеми земеделки площи на територията на област Хасково. Това обяви министърът на земеделието, храните и горите Десислава Танева при откриване на команден пункт за борба с градушките в Хасково. Тя уточни, че през последните 3 години средствата за модернизацията на системата за противоградова защита възлизат на над 13 млн. лв. „Това са първите инвестиции след 1989 г. за увеличаване обхвата на защитаваните площи и за инвестиране в противоградова защита“, подчерта министърът на земеделието. Десислава Танева допълни, че до края на месец май предстои откриването на още един команден пункт в село Тъжа, с прилежащи към него 23 ракетни площадки. „Също така в експлоатация ще влязат и 13 нови площадки към вече съществуващите командни пунктове в страната”, каза още тя. По думите й, над 30% от обработваемите земеделски площи в страната попадат в обхвата на противоградовата защита.Общата стойност на командния пункт в Хасково и ракетните площадки е около 1 млн. лв. Министър Танева заяви, че от общо 1.5 млн. дка обработваеми площи в област Хасково, още от тази вечер ще бъдат опазвани от градушки 1.1 млн. дка. „В незащитаваната територия се предвижда градозащитата да се осъществява чрез самолетен способ, но това ще се реализира само при споделена финансова отговорност между държавата и земеделските производители“, категорична бе Танева.Десислава Танева съобщи, че 72 хил. дка са напълно пропадналите площи на територията на цялата страна от началото на годината, вследствие на падналите градушки. Тези данни са към днешна дата от обработените протоколи на обследваните площи. „В момента комисиите продължават с огледите. Експертите влизат в засегнатите земеделски площи, когато водата се оттекла и по земеделските култури може да се установи процента на пропадане“, уточни министър Танева. Тя припомни, че държавата прилага нотифицирана държавна помощ за компенсиране на разходите при 100% напълно пропаднали площи, която е в размер на 4 млн. лв. „По-високо обезщетение ще получат земеделските стопани, които имат застраховки, защото това е държана помощ, а не механизъм за застраховане“, поясни земеделският министър.На официалното откриване на командния пункт присъстваха инж. Ваньо Славеев, изпълнителен директор на Изпълнителна агенция за борба с градушките (ИАБГ) и Надежда Такиева, директор на Регионална дирекция за борда с градушките в Хасково.", "date": "2019.05.23", "title": "Държавата пази от градушки едва 30% от насажденията"}
{"url": "https://www.novinite.bg/articles/175880/Kofas-Zaradi-Tramp-i-promishleniya-cikal-svetovniyat-BVP-shte-bade-naj-nisak-za-poslednite-4-godini", "text": "Този месец Съединените щати вдигнаха тарифите на вноса от Китай на стойност 200 млрд. долара. Американският президент Доналд Тръмп също така заплаши, че скоро може да има още промени. Промени вече се случват на световно ниво, като например износът на Южна Корея, който е спаднал за последните седем месеца. Освен това, според Холандското бюро за анализ на икономическата политика (CPB), обемът на световната търговия е намалял с 1,1% през първото тримесечие на годината.Анализаторите на Кофас очакват световната търговия да спадне с -0.7% (средно годишно) тази година, въпреки очакваното възстановяване от второто до четвъртото тримесечие на 2019 г. (+0.2 до 0.3% за тримесечието; вж. зелените ленти на графиката). Съществуват множество причини за тези разочароващи за търговията данни. Пример за това е търговският протекционизъм, който непрекъснато нараства в много страни от 2009 г. насам. Според Global Trade Alert, през 2017 г. 73% от износа на страните от Г-20 са били изправени пред ограничителни търговски политики. По-слабият растеж на световния БВП също е един от тези фактори. Кофас очаква световният БВП да нарасне с 2,9% през тази година, което е с 0,3 пункта по-малко в сравнение с 2018 г. Това ще бъде най-ниското ниво, наблюдавано от 2016 г. насам.Това се отразява негативно на някой сектори като автомобилостроене, строителство, химикали, които са изложени на по-голям риск в този ранен етап на фазата на забавяне.Ситуацията след всички тези събития - в Китай се очаква мерките на САЩ да струват около 0,8% от БВП, но частично се компенсират от по-експанзивни фискални и парични политики. По-високите американски тарифи имат пряко въздействие върху Китай, но и косвени за нейните доставчици. С други думи, германските износители ще бъдат засегнати от американските тарифи за Китай, тъй като Германия е нейният водещ доставчик на авточасти. Според проучване на Кофас, увеличаването на американските тарифи с 1% за дадена страна води до 0,6% намаление на износа на добавена стойност на страна - партньор на държавата към която са насочени митата. Това непряко въздействие е особено голямо за сегменти като транспорта (включително автомобилния сектор), машините и оборудването и електрониката. В Съединените щати общата годишна загуба в резултат на решенията от 2018 г. е незначителна (0,04% от БВП). Новите тарифи малко вероятно ще променят ситуацията им, тъй като стоките, засегнати от увеличението на цените на вноса от Китай, представляват едва 1% от БВП.Прогнозата на Кофас не предполага значителни допълнителни протекционистични мерки, но има висок риск за последващи тарифи от около 300 милиарда щатски долара внос от Китай. „Другата търговска война“, или с други думи възможните по-високи американски тарифи за автомобилния внос от ЕС, остава като нерешен въпрос. Очаква се САЩ да обявят решението си този месец, но крайният срок може да бъде отложен. ", "date": "2019.05.23", "title": "Кофас: Заради Тръмп и промишления цикъл световният БВП ще бъде най-нисък за последните 4 години"}
{"url": "https://www.novinite.bg/articles/175869/Bezplatno-parkirane-v-centara-na-Sofiya-sledvashtite-3-dni", "text": "Безплатно паркиране в центъра на София през следващите три почивни дни. От Центъра за градска мобилност отбелязват, че за столичани и гостите на града е полезно да знаят, че в празничните 24 и 25 май синята и зелената зона за паркиране няма да работят. В почивния неделен ден - 26 май, пък зоните по правило са безплатни.", "date": "2019.05.23", "title": "Безплатно паркиране в центъра на София следващите 3 дни"}
{"url": "https://www.novinite.bg/articles/175864/Holandiya-i-Velikobritaniya-parvite-darjavi-koito-shte-izberat-novite-si-evrodeputati", "text": "Изборите за Европарламент стартират днес и ще продължат до 26 май. Имащи право на глас са 427 милиона души. Първият ден на изборите ще започне с гласуване във Великобритания и Холандия. Това са девети избори за Европейски парламент в двете страни, предаде БГНЕС.Преди няколко месеца никой не очакваше Великобритания да участва в изборите за Европейски парламент, тъй като се предполагаше, че страната ще е напуснала ЕС на 29 март.Британският парламент обаче не може да постигне съгласие с условията за излизане на страната от ЕС и така дата на Брекзит бе отложена до края на октомври.Бъркотията ще има ли, кога и какъв Брекзит се отрази и на евровота. Беше пресметнато, че сега ще бъдат избирани 705 евродепутати, тъй като – заради Брекзит, отпадат 46 от местата за британци, а останалите 27 от британските места се поделят между останалите 27 страни-членки. Но сметката излезе крива и броят на евродепутатите остава 751.Френският акцент на адвокат Софи Ларок във Великобритания е трудно да не се забележи. Кандидатката за евродепутат е един от няколкото европейски емигранти, които правят скока в политиката във Великобритания, подтикнати от противопоставянето им на Брекзит. Решена да се бори с Брекзит, през април тя основава Британската европейска партия.Джоан Понс, испанска медицинска сестра, която живее във Великобритания от 19 години е кандидат в Източен Мидландс от Групата за промяна на Великобритания, проевропейска партия, създадена едва тази година от депутати, които се отделиха от двете основни партии.Ян Ростовски е друг кандидат, който се стреми към привличане на гласовете на чужденци. За разлика от други кандидати той има опит в политиката.Той е работил като финансов министър в Полша и за кратко време е бил заместник министър-председател и в момента е кандидат на движението „Change UK“ в Лондон, където е роден и израснал.Новата Брекзит партия на Найджъл Фарадж излезе напред в изборите след официалното стартиране на кампанията.“Стремим се към мирна политическа революция в тази страна”, каза Фарадж на последния митинг на партията във вторник.Основните партии имат силни лидери като Даниел Ханан, Андрю Адонис и Сиед Камал, които се надяват да оформят последните етапи на отношенията на Великобритания с ЕС.Зелените търсят подкрепа из цяла Великобритания, докато регионални и национални партии като SNP, Plaid Cymru и Yorkshire Party ще се надяват да се възползват от местните чувства.Освен това има много независими, които се надяват да започнат политическа кариера в Европа.В Холандия, яркият популист Тиери Боде, класически скептик по отношение на климата, е на път да победи либералите на премиера Марк Рюте.Станал известен с голи Инстаграм селфита и спорни коментари за жени, Боде, 36-годишен, зашемети Европа през март, когато неговият Форум за демокрация стана най-голямата партия в холандския сенат.16 партии се състезават за 25-те холандски места.Сред кандидатите за председател на ЕК се откроява фигурата на Франсискус Корнелис Герардус Мария Тимерманс – политик от Партията на труда в Холандия и вече с подкрепата на повечето европейски социалдемократи, сред които и немските, за да бъде следващият “шпиценкандидат” на тази политическа група на изборите за Европейски парламент.Той е инициатор на прекратителните процедури срещу Унгария и Полша – страни, в които Европейската комисия смята, че е поставено в опасност върховенството на закона и че се нарушават правата на ЕС.Между доктрините, залегнали в кампанията му са създаване на безопасни, законни имиграционни маршрути за бежанците и предотвратяване на трафика на хора, въвеждане на европейски данък върху печалбата за големите технологични компании, въвеждане на данък върху CO2 за компаниите и такса за полети за насърчаване на пътуванията с влак, изравняване на трудовите права в Европа, за да се спре нелоялната конкуренция.  ", "date": "2019.05.23", "title": "Холандия и Великобритания – първите държави, които ще изберат новите си евродепутати"}
{"url": "https://www.novinite.bg/articles/175885/Nad-2500-nablyudateli-shte-sledyat-kak-shte-proteche-izborniyat-den-v-nedelya", "text": "Няма да се извършва контролно ръчно преброяване на хартиените разписки от машинното гласуване на изборите за европейски парламент на 26 май, предаде БГНЕС.„В края на изборния ден няма да се прави такова преброяване, но то може да бъде направено, когато се отнесат резултатите в Районната избирателна комисия. Ако има разминаване или съмнения в резултатите от машинното гласуване, тогава ще бъдат изброени разписките от машинното гласуване“, обясни Таня Цанева, един от говорителите на ЦИК.Тя подчерта, че комисията обмисля на следващите избори да се извършва проверка на случаен принцип за съответствие на разписките и финалния протокол, излязъл от машината за гласуване.Преди дни пък омбудсманът Мая Манолова изпрати писмо до ЦИК, с което алармира за опасения на граждани относно възможни проблеми при произвеждане на машинното гласуване и отчитането на резултатите от него.На днешната пресконференция от ЦИК припомниха и крайните срокове, които изтичат с наближаването на изборния ден. Днес изтича срокът, в който ръководителите на институции, в чиито помещения ще има избирателни секции, ще трябва да уведомят общинската администрация и да предадат списъците с хора, които имат право да гласуват. До 25 май пък партиите могат да регистрират в районните комисии своите застъпници.„До момента имаме регистрирани 2575 наблюдатели от 14 неправителствени организации. Имаме и един отказ до момента, тъй като заявление за регистрация беше подадено от фондация, а според изборния кодекс те не могат да бъдат регистрирани за изборния процес“, обясни още Таня Цанева.Началото на изборния ден ще бъде от 07.00 часа, а краят ще настъпи в 20.00 часа. Ако и след настъпването на крайния час пред секцията има чакащи избиратели, те ще могат да упражнят правото си на глас. Политическата агитация в деня за размисъл и в деня на изборите остава забранена. Остава забраната и за разпространение на резултатите от социологическите проучвания преди края на изборния ден.От ЦИК припомнят, че избирателите имат право да изберат как да гласуват – машинно или с хартиена бюлетина. Ако предпочетат гласуването с бюлетина те трябва да помнят, че тя се попълва със знак „V” или „X“, задължително със син химикал.Ако гласоподавател допусне грешка и отбележи една партия или коалиция, но две преференции, бюлетината ще бъде валидна, но само в частта си за съответната политическа сила.Секциите в чужбина ще бъдат 191, а до момента в ЦИК са постъпили общо 60 сигнала и 26 жалби. 6 партии, 6 коалиции и 6 независими кандидати, които не получават държавна субсидия, са се възползвали от възможността да ползват средства за медийни пакети. До този момент от комисията са одобрили 84 договора на стойност над половин милион лева. ", "date": "2019.05.23", "title": "Над 2500 наблюдатели ще следят как ще протече изборният ден в неделя"}
{"url": "https://www.novinite.bg/articles/175886/Kapsh-Varshim-samo-tova-koeto-ni-e-vazlojila-balgarskata-darjava", "text": "Във връзка с публикувани неверни твърдения в български медии относно изграждането на тол системата, оперирането на системата за електронни винетки и компаниите национални доставчици на услуги, Капш държи да уточни:“Капш е водещ световен доставчик на цялостни решения за таксуване на пътната инфраструктура с дейност на 5 континента. България е шестата европейска държава, в която на Капш е възложена отговорността за изграждане на национална система за таксуване на пътната инфрастуктура след Австрия, Швейцария, Полша, Чехия и Беларус. Наскоро компанията сключи договор за събиране на тол такси от леки автомобили в Германия.На Капш бе възложен договорът за изграждане на българската системата за електронни винетки за леки автомобили и тол система за камиони над 3.5 тона и след обществена поръчка, която в условията на силна конкуренция компанията спечели на база богатия си опитна 5 континента, реализирани проекти, екип от експерти, предложено най-добро техническо решение и най-ниска цена. Компанията доказа, че притежава необходимия опит за изпълнение на всички изисквания за избраната от Възложителя система за електронна винетка и тол система за таксуване на камиони.Капш изпълнява съгласувания времеви график за внедряване на тол системата, според посочените в договора крайни срокове (16 август 2019 г.) и в рамките на определения от държавата бюджет.Капш не е Национален доставчик на услуги (НДУ) в България и не продава електронни винетки. Капш не може да бъде държана отговорна за изискванията към НДУ и за процеса на подбор дефинирани от българските власти. Системата за електронна винетка бе доставена и е готова от декември 2018 година – два месеца преди предвидената в договора дата. Всяка частна фирма отговаряща на изискванията, заложени от АПИ, може да бъде свързана към системата й за електронна винетка. Следователно Капш не се конкурира с никого в областта на НДУ, така че всички твърдения са напълно неоснователни. Както в България, така и в останалите страни от ЕС се определят правила, изисквания и задължения към компаниите, които могат да бъдат включени в регистъра на националните доставчици на услуги за електронно събиране на пътни такси (НДУ). Тези правила включват мерки за качество, както и технически и търговски задължения. Всички фирми, способни и желаещи да ги изпълнят, биха могли да станат НДУ (да подпишат договор със съответния собственик на системата). Що се отнася до компанията Teletoll, Капш никога не е била в контакт с нея, нито по търговски, нито по технически въпроси.Като частна европейска компания, Капш спазва правилата, а не ги създава. Въпреки продължителната тръжна процедура, Капш остава фокусирана и спазва всички правила и изисквания на българските власти, както сме правили при успешното въвеждане в експлоатация на шестте проекта за тол системи в Европа и всички други реализирани от нас проекти.Капш е осигурила напълно работеща, тествана и одобрена система за електронна винетка, както е признато от властите в България и нейните консултанти. Системата е напълно функционална, ефикасна осигуряваща по-добри от заложените от държавата приходи и бе готова 2 месеца по-рано, от заложеното в тръжната процедура.Капш очаква да завърши втората част на проекта и да предостави тествана и работеща електронна тол система в България, според изискванията, сроковете и техническите спецификации, заложени в договора за изпълнение.” ", "date": "2019.05.23", "title": "Капш: Вършим само това, което ни е възложила българската държава"}
{"url": "https://www.novinite.bg/articles/175866/Golyam-vulkan-v-Meksiko-se-sabudi", "text": "Вулканът Попокатепетъл в Мексико изхвърли стълб от пепел на височина от 3,5 километра, съобщи националната служба за гражданска защита, цитирана от БГНЕС, предаде Нова ТВ.След изхвърлянето на пепел, вулканът продължил своята дейност, изхвърляйки газове на височина 800 метра. Властите предупреждават за опасност от приближаване до колоса.Попокатепетъл, чието име се превежда от ацтекски език като \"планина от дим\", се издига над морското равнище на 5,4 хиляди метра. Той отдавна е един от символите на Мексико.В момента активността и емисиите на пепел от вулкана представляват допълнителна опасност поради скорошното замърсяване на атмосферата, зафиксирано миналата седмица над цялата долина на Мексико Сити. ", "date": "2019.05.23", "title": "Голям вулкан в Мексико се „събуди“"}
