{"url": "https://www.novinite.bg/articles/180031/Ananiev-Neprekasnato-raboti-za-usavarshenstvane-prevenciyata-i-lechenieto-na-sardechno-sadovite-zabolyavaniya", "text": "„Сърдечно-съдовите заболявания са сред водещите причини за заболеваемост в световен мащаб, а преодоляването им е съвкупност от много фактори. Ето защо на национално ниво Министерството на здравеопазването непрекъснато работи, за да усъвършенства възможностите за превенция, профилактика и лечение на тези болести в България. За първи път въвеждаме правила за добра медицинска практика на нормативно ниво”.  Това заяви министърът на здравеопазването Кирил Ананиев по време на откриването на 29-ия конгрес на Световната асоциация по гръдна и сърдечносъдова хирургия.Премиерът Бойко Борисов също поздрави делегатите на 29-ия конгрес на Световната асоциация по гръдна и сърдечносъдова хирургия, като подчерта, че правителството отделя значителен финансов ресурс за сектор здравеопазване. Министър-председателят допълни, че изключително много средства правителството отпуска за образование, квалификация, стипендии за млади учени, както и за обновяване на сградния фонд и медицинското оборудване.Министърът на здравеопазването  подчерта, че участието на водещи хирурзи от повече от 40 държави е гаранция за високото професионално ниво и престижа на събитието. По думите му представянето и споделянето на най-новите достижения в кардиологията ще даде огромен тласък за прогреса на тази област на медицината. Кирил Ананиев поздрави и изпълнителният директор на УМБАЛ „Света Екатерина“ проф. д-р Генчо Начев, който встъпва в едногодишен мандат като президент на Световната асоциация по гръдна и сърдечносъдова хирургия.„Този избор е символ на заслуженото доверие на световната гилдия на кардиолозите и кардиохирурзите към Вас, както и за значителния Ви принос за развитието на тези специалности в международен мащаб. За нас като българи е гордост, че едно от светилата в тази област е наш сънародник“, допълни Ананиев.Министър Кирил Ананиев поздрави гостите и делегатите на конгреса за избора на дата за провеждането му– Денят на Съединението на България. „На този паметен ден през 1885 г. българският народ засвидетелства пред целия свят, че има волята, желанието и готовността да решава сам своята съдба в свободна и обединена България. Благодарение на този първи самостоятелен държавнически акт страната ни постла пътя си към извоюването на своето достойно място в Европа“, отбеляза той. ", "date": "2019.09.06", "title": "Ананиев: Непрекъснато работи за усъвършенстване превенцията и лечението на сърдечно-съдовите заболявания"}
{"url": "https://www.novinite.bg/articles/180034/MVF-promeni-ustava-si-za-da-moje-Kristalina-Georgieva-da-go-oglavi", "text": "Международният валутен фонд (МВФ)премахна последното препятствие пред кандидатурата на Кристалина Георгиев. Институцията прие промени в устава си, с които отпада възрастовото ограничение за поста управляващ директор, предаде БНТ.Международният валутен фонд промени правило, действащо от 1951 година, и така откри пътя пред Кристалина Георгиева да застане начело на организацията.Досега съществуваше забрана управляващият директор да е на възраст над 65 години, както и изискване той да не може да изпълнява функциите си след навършване на 70 години.Българката не отговаряше на първото условие, защото е на 66. МВФ обаче промени тези правила, а новите условия влизат в сила незабавно.Решението съвпада с края на процедурата по предлагане на кандидатури за нов шеф. Британският вестник \"Файненшъл Таймс\" коментира, че Кристалина Георгиева затвърди статута си на фаворит за ръководната позиция.Засега Георгиева е единственият известен кандидат. На 2 август тя беше номинирана от ЕС за поста управляващ директор на МВФ.", "date": "2019.09.06", "title": "МВФ промени устава си, за да може Кристалина Георгиева да го оглави"}
{"url": "https://www.novinite.bg/articles/180036/Apelativniyat-specsad-svali-obvineniyata-ot-Mito-Ochite", "text": "Специализираният апелативен наказателен съд прекрати делото срещу несебърския бос Димитър Желязков-Очите и още 12 души, сред които и дъщеря му Станислава, подсъдими за участие в организирана престъпна група и върна случая обратно в специализираната прокуратура за ново разследване и ревизия, предаде Нова ТВ, позовавайки се на DarikNews. Причината е отстраняване на съществени процесуални нарушения в 180-те страници обвинителен акт. До този развой се стигна, след като Специализираният наказателен съд намери множество пороци в обвинителния акт, част от които според защитата на подсъдимите, са неотстраними.Има разминавания в сумите, които изнудваните от бандата му са давали, в обстоятелствата за присъединяването към групата от общинския съветник от Несебър Пейко Янков и пр.Сега прокуратурата спешно трябва да изготви нов обвинителен акт по случая. Митьо Очите беше задържан в Истанбул през август 2018 г., а през февруари беше екстрадиран у нас.\"След броени дни изтича 8-месечният срок и по закон, ако до това време не бъде внесен годен обвинителен акт в съда, всички подсъдими с мярка за неотклонение „задържане под стража“, трябва да бъдат освободени\", коментира пред DarikNews адвокат Захари Кирилов, който е ангажиран със защитата на двама от подсъдимите.", "date": "2019.09.06", "title": "Апелативният спецсъд свали обвиненията от Митьо-Очите"}
{"url": "https://www.novinite.bg/articles/180027/Blizo-1200-v-aresta-pri-protestite-v-Hongkong", "text": "Броят на задържаните в Хонконг от началото на протестите достигна 1187 души, предаде БГНЕС, позовавайки се на агенция Синхуа. По-рано бе съобщено за 1117 задържани.Последните задържания станаха в сряда – четирима мъже на възраст от 22 до 44 години. Те са обвинени в незаконно събиране, нападение, нанасяне на телесни увреждания и сговор с цел нападениеВ сряда ръководителката на администрация на автономния Хонконг, който е част от Китай, обяви, че властите окончателно ще изтеглят проектозакона за екстрадиция, които породи продължителните масови протести, прераснали в ожесточени стълкновения по улиците на града.Това обаче е отстъпка само по едно от петте искания на протестиращите. Те настояват още да бъде отменено използването на термина “масови безредици спрямо протестите от 12 юни, да бъдат освободени всички арестувани по-рано демонстранти, да се проведе независимо разследване на действията на полицията по време на протестите от 12 юни, както и провеждане на всеобщи изболи за ръководител на администрацията и в Законодателното събрание на града. ", "date": "2019.09.06", "title": "Близо 1200 в ареста при протестите в Хонгконг"}
{"url": "https://www.novinite.bg/articles/180033/Angela-Merkel-na-dvudnevna-vizita-v-Pekin", "text": "Германският канцлер Ангела Меркел е на двудневно официално посещени в Китай, предаде БНТ.По време на официалната церемония по посрещането ѝ Меркел беше седнала и остана така, дори по време на химна на Германия.Това не е първият случай, при който канцлерът слуша седнала държавните химни. През лятото на няколко пъти тя имаше силно треперене по време на публични прояви.В Пекин Ангела Меркел е придружена от голяма бизнес делегация.", "date": "2019.09.06", "title": "Ангела Меркел на двудневна визита в Пекин"}
{"url": "https://www.novinite.bg/articles/180018/Slanchevo-s-temperaturi-do-31-gradusa", "text": "Днес ще бъде предимно слънчево с временни увеличения на облачността – преди обяд на места в низините с ниска, а след обяд с купеста облачност. Само на отделни места в планинските райони от Западна България ще превали краткотрайно. Ще духа слаб, в Източна България до умерен изток-североизточен вятър. Максималните температури ще са предимно между 26 и 31 градуса, в София - около 27, сочи прогнозата на НИМХ.Атмосферното налягане е малко по-високо от средното за месеца и през деня ще се задържи почти без промяна.Над планините ще бъде предимно слънчево. След обяд с купеста облачност и в масивите от Западна България ще превали краткотрайно. Ще духа умерен североизточен, по-високите и открити части – северен вятър. Максимална температура на височина 1200 метра – около 20 градуса, на 2000 метра – около 13.Над Черноморието ще е предимно слънчево. Ще духа до умерен североизточен вятър. Максимални температури на въздуха: 26-27 градуса. Температурата на морската вода е 25-26. Вълнението на морето ще бъде 2-3 бала.", "date": "2019.09.06", "title": "Слънчево с температури до 31 градуса"}
{"url": "https://www.novinite.bg/articles/180040/Vuchich-Iskame-kompromis-za-da-priznaem-Kosovo", "text": "Сръбският президент Александър Вучич заяви днес, че страната му не може да признае независимостта на Косово, ако не бъде постигнато компромисно решение, като добави, че позицията на Белград по въпроса не е лесна, предадоха БГНЕС и БНТ.„Позицията ни изобщо не е лесна... Албанците очакват да получат потвърждение за това, което смятат, че имат. И те не са ни най-малко готови да се съгласят, защото ще трябва да признаят, че държавата им никога няма да бъде консолидирана без Сърбия. Със сигурност най-големият натиск ще бъде върху Сърбия. Но Сърбия не може да признае независимостта, ако не бъде постигнато компромисно решение. И тук няма никаква философия. И може да тормози който си поиска“, каза Вучич на пресконференция.След разговорите с американските сенатори Рон Джонсън и Крис Мърфи в Белград, Вучич повтори, че Сърбия иска да постигне компромисно споразумение с Прищина, но че споразумението не може да изпълни напълно целите на едната страна, без сръбската страна да получи нещо. Вучич каза, че трябва да се постигне споразумение, в което и двете страни биха загубили или спечелили еднакво.„Възстановяването на отношенията между сърбите и албанците и постигането на траен мир между двете основни държави на Западните Балкани ще бъде от голяма полза не само за тези два народа, но и за всички останали народи, живеещи в региона“, каза Вучич.\"В интерес на Сърбия е да засили политическия диалог на високо равнище\", каза Вучич и добави, че отношенията между Сърбия и Съединените щати са партньорски и се подобряват, но все още има място за по-нататъшно подобрение.На срещата присъстваха и посланикът на САЩ в Сърбия Кайл Скот, както и външният министър Ивица Дачич. Преди два дни американските сенатори бяха в Прищина, заявявайки, че са необходими жертви и компромиси и от двете страни, за да бъде диалогът успешен, но че последствията ще бъдат положителни.", "date": "2019.09.06", "title": "Вучич: Искаме компромис, за да признаем Косово"}
{"url": "https://www.novinite.bg/articles/180029/Studenti-vse-poveche-predpochitat-obshtejitie-pred-kvartira", "text": "\"Нараства интересът към студентските общежития заради високите цени за наем на квартира\". Това каза пред БНР Яна Вангелова от Националното представителство на студентските съвети.\"Вече се знае, че ще има недостиг на стаи в общежитията на Софийския университет, на УНСС,тази година няма да стигнат стаите и на Националната спортна академия, защото започва ремонт на един от блоковете, за който вече е изтеглен нисколихвен кредит\", обясни Вангелова в предаването \"Преди всички\" по програма \"Хоризонт\" и уточни, че ще се водят преговори между тези учебни заведения и други, които имат свободни жилищни стаи, за да бъде решен проблемът с липсата на места в студентските общежития.Яна Вангелова разказа, че намерението на Министерството на образованието да бъдат отпуснати 29 млн. лева за ремонти на студентски общежития се е провалило, защото е било гласувано на първо четене в Народното събрание, но не и на второ.", "date": "2019.09.06", "title": "Студенти все повече предпочитат общежитие пред квартира"}
{"url": "https://www.novinite.bg/articles/180019/134-godini-ot-Saedinenieto", "text": "Днес отбелязваме 134-тата годишнина от Съединението на Княжество България и Източна Румелия, припомня БГНЕС.Съединението на България е актът на фактическо обединение на Княжество България и Източна Румелия през есента на 1885. То е координирано от Българския таен централен революционен комитет (БТЦРК).Съединението се извършва след бунтове в различни градове на Източна Румелия, последвани от военен преврат на 6 септември 1885, подкрепен от българския княз Александър Първи. 6 септември 1885 г. е забележителна дата в историята на България. Изстрадалият ни народ отхвърли една несправедливост, наложена от Великите сили през юни 1878 г. Берлинският диктат осакати извоюваната с толкова кръв и страдание свобода. Този абсурден и престъпен международен акт стана причина за всички катаклизми на Балканите. Сръбско-българската война, въстанията в Македония и Одринска Тракия, войните през 1912 и 1913 г., въвличането на балканските държави едни срещу други в Първата световна война маркират само големите конфликти, в чиято основа са решенията на Берлинския конгрес да разпокъса един народ с хилядолетна история и култура.Съединението определи съдбата на България за векове напред. То беше подготвено от редица важни събития преди него – от българското Възраждане, от десетилетната борба за независима българска църква, от вековната борба за съхранение на език, традиции и обичаи на българите, от борбата за национално освобождение, от десетки въстания и Априлското въстание, което предшестваше Руско-Турската освободителна война. Съединението беше в началото на други последвали исторически събития, като Илинденско – Преображенското въстание, обявяването на Независимостта на България на 22 септември 1908 г. и Балканската война от 1912-1913 г. Всички тези събития бяха насочени към обединението на българите, към тяхното присъединяване към майка България. Съединението даде урок на великите сили, на държавите, които със своето влияние, със своята военна и икономическа мощ определят хода на историческото развитие. И този урок се състои в това, че колкото и да са силни тези велики сили, те трябва да се съобразяват с малките народи, които искат своята свобода, независимост и обединение.Защото несправедливият Берлински договор с решенията си предопредели такова развитие в нашия регион, което създаваше конфликти и се пораждаха войни. Вследствие на неговите политически неадекватни решения беше разединена България, а в нашия регион последваха три войни – Сръбско-Българската от 1885, Балканската и Междусъюзническата война от 1913 г. Но най-важното е, че в резултат на Съединението България стана по-силна политически, икономически и духовно. Гласът на България стана по-силен и нарасна влиянието й при решаването на съдбата на Европа. България укрепна и с това, че тя привличаше нашите сънародници, останали под чуждо робство, имаше възможност да съдейства за тяхното освобождение. Друг е въпросът, че ние нямахме историческия шанс да реализираме тази възможност. Но със Съединението България възмогна икономически, културно и стана сериозен фактор на нашия континент.Уроците на Съединението са актуални и днес. Съединението стана, защото българският народ го искаше, защото българският народ наложи на политиците да работят за това Съединение. И неслучайно дядо Вазов, който по най-точен начин чувстваше пулса на своя народ, каза, че Съединението е една от най-лесните революции, защото то беше победило вече в душите на хората. Един от големите уроци на Съединението е, че политиците и държавниците по онова време бяха на висотата на своя народ. Някои от тях имаха различни убеждения. Но неоспоримото им достойнство беше в това, че пренебрегнаха личните си вражди и разногласия в името на важната национална цел – обединението на България, съединението на двете разпокъсани части.", "date": "2019.09.06", "title": "134 години от Съединението"}
{"url": "https://www.novinite.bg/articles/180030/Policai-ot-Ispaniya-se-izpravyat-pred-sada-za-udari-sreshtu-demonstranti", "text": "Полицаи в Испания ще бъдат съдени за насилие срещу протестиращи. Става дума за удари, които 8 служители на реда нанесли на демонстранти по време на опита за референдум в Каталуния през 2017 г., предаде Нова ТВ.Кадрите как полицаите бият граждани обиколиха света. Това хвърли сянка върху имиджа на Испания, която твърдеше, че действа в защита на закона. Полицаите, чиито длъжности не се съобщават, са получили призовки да се явят в съда в Барселона.", "date": "2019.09.06", "title": "Полицаи от Испания се изправят пред съда за удари срещу демонстранти"}
{"url": "https://www.novinite.bg/articles/180022/Bojko-Borisov-Saedinenieto-na-Knyajestvo-Balgariya-s-Iztochna-Rumeliya-e-golyama-i-spravedliva-pobeda", "text": "Поздравявам всички българи за днешния голям празник! Съединението на Княжество България с Източна Румелия е една голяма и справедлива победа за нас. Благодарение на нея и на всички герои, борили се за българските национални идеали, днес живеем в една свободна страна, равна на другите европейски държави, чието мнение е значимо и важно.Това написа премиерът Бойко Борисов в профила си във Facebook по повод днешния празник.И допълни:Честито и на пловдивчани за празника на техния древен, вечен, развиващ се и модерен град!", "date": "2019.09.06", "title": "Бойко Борисов: Съединението на Княжество България с Източна Румелия е голяма и справедлива победа"}
{"url": "https://www.novinite.bg/articles/180045/Shtatska-prokuratura-zapochva-razsledvane-za-monopol-sreshtu-Facebook", "text": "Главният прокурор на Ню Йорк Летисия Джеймс обяви в петък, че ще започне антимонополно разследване на \"Фейсбук\" (Facebook) с цел да установи дали социалният медиен гигант злоупотребява с доминираща роля в индустрията и излага на риск личните данни на потребителите.\"Дори най-голямата платформа за социални медии в света трябва да спазва закона и да уважава потребителите\", се казва в официално изявление на генералният прокурор. \"Горда съм, че ръководя двупартийна коалиция от прокурори, която да разследва дали \"Фейсбук\" задушава конкуренцията и излага потребителите на риск“, добави г-жа Джеймс.Генералните прокурори на Колорадо, Флорида, Айова, Небраска, Северна Каролина, Охайо, Тенеси и на Окръг Колумбия също обявиха, че ще се присъединят към ръководният екип, разследващ \"Фейсбук\".След новината за стартиращото разследване акциите на Facebook Inc. се понижават с 2% в началото на днешната търговия на Уолстрийт.", "date": "2019.09.06", "title": "Щатска прокуратура започва разследване за монопол срещу Facebook"}
{"url": "https://www.novinite.bg/articles/180044/Moskva-obvini-Sofiya-che-prenapisva-istoriyata", "text": "България пренаписва история, обявява репресии, за които твърди, че са дошли с Червената армия – това е опасна тенденция. Това подчерта официалният представител на руското външно министерство Мария Захарова в интервю за ТАСС в кулоарите на Източния икономически форум (ИИФ), предаде БГНЕС.„Във вторник българското външно министерство излезе с официално изявление във връзка с руския културно-информационен център, провеждащ изложба, посветена на 75-годишнината от освобождението на Източна Европа от нацизма, в което по-конкретно беше посочено, че „щитовете на Съветската армия са донесли на народите от Централна и Източна Европа половин век репресии, задушаващи гражданската съвест, деформирано икономическо развитие и изолация от динамиката на процесите, протичащи в развитите европейски държави”, цитира ТАСС.“Ние добре разбираме, че всяка страна има свои политически предпочитания и тенденции”, каза тя, коментирайки изявлението на българското външно министерство. “Вземайки предвид, че това изявление е направено по официална линия, нашето посолството реагира. Обявяваме се открито за недопустимостта от изкривяване на историята”, каза Захарова. “Това е абсолютно ясен показател, че България пренаписва история”, посочи тяа. “Това е опасна тенденция, защото е противозаконна“.Малко след това агенцията излезе със статия, в която пише, че българските обществени организации са възмутени от изявлението на външното си министерство за руската изложба.„Координационният съвет България-Русия нарече позицията на София конщунство над паметта на 27 милиона загинали съветски хора и хиляди българи, участвали в последната фаза на Втората световна война“, пише медията.Координационният съвет България-Русия, в който членуват представители на 17 авторитетни обществени организации, изрази дълбоко възмущение от изявлението на българското външно министерство относно изложбата, посветена на 75-годишнината от освобождението на Източна Европа от нацизма.“Вашата позиция и назидателният тон към руското посолство са кощунство над паметта на 27 милиона загинали съветски хора и хиляди българи, участвали в последната фаза на Втората световна война”, пише в писмо до вицепремиера и ръководител на българското външно министерство Екатерина Захариева.“Българският народ добре познава историята си, уважава истината. Той няма да приеме опити за пренаписване и изкривяване на историческата истина. Срамното изказване на Министерството на външните работи е опит за реабилитиране на фашизма и неговите престъпни действия в Източна Европа. Честните и достойни хора никога няма да приемат това, те знаят, че СССР и Червената армия спасиха човечеството от чумата и вбесоха най-голям принос за Победата в най-кървавата война на ХХ век“, подчертава документът, цитиран от ТАСС.Руското посолство в България изрази недоумение във връзка с изявлението на българското външно министерство, пише още руската медия.Официалното откриване на изложбата, която руското посолство в България кани всички да посетят, ще се проведе в Руския културно-информационен център в София на 9 септември.", "date": "2019.09.06", "title": "Москва обвини София, че пренаписва историята"}
{"url": "https://www.novinite.bg/articles/180021/Dneven-horoskop-za-petak", "text": "Чувствате се уморени, но не чак толкова, че да не можете да се справите с възникналия днес проблем. Ще ви отнеме малко усилия, но не е нещо чак толкова необикновено.Някой се опитва да си вре носа в личния ви живот. А това е едно от нещата, които най-много мразите. Не избухвайте и не правете сцени, просто се отдръпнете от него.Днес сте стабилни и се чувствате готови за всичко, което може да ви предложи живота. Възползвайте се от малките неща, които са навсякъде около вас.Представителите на останалите зодии могат да намерят дневния си хороскоп ", "date": "2019.09.06", "title": "Дневен хороскоп за петък"}
{"url": "https://www.novinite.bg/articles/180039/Borbata-s-oganya-na-ostrov-Zakintos-prodaljava", "text": "Със 17 пожарникари, 8 превозни средства, 3 самолета и един хеликоптер гръцката противопожарна служба се опитва да овладее пожара, който избухна тази сутрин в района на Лагадакия на централния гръцки остров Закинтос, съобщи агенция МИА, предадоха БГНЕС и БНТ.Командирът на противопожарната служба на Йонийските острови Андреас Ризос каза на гръцката информационна агенция АНА-МПА, че се полагат нечовешки усилия, за да се постави под контрол пожара.В същото време гръцките пожарникари се борят с пожари на още две места в Гърция.Единият пожар е в горска зона в района на Домокос в централна Гърция, в която работят 33 пожарникари с 11 превозни средства, две пехотни части с 13 пожарникари и 2 самолета. Другата е в южната част на Пелопонес, в района на Лакония, където има 25 пожарникари с 9 превозни средства, едно пехотно звено с 6 пожарникари и 4 самолета.Нито един от трите активни пожара в Гърция все още не е овладян.", "date": "2019.09.06", "title": "Борбата с огъня на остров Закинтос продължава"}
{"url": "https://www.novinite.bg/articles/180042/Pametnik-na-general-Sava-Mutkurov-be-otkrit-vav-Veliko-Tarnovo-navrah-Saedinenieto", "text": "Паметник на първия български генерал – Сава Муткуров, бе открит в неговия роден град Велико Търново навръх 134-годишнината от Съединението на България. Монументът е поставен до централната алея в парк „Марно поле“, а негов автор е известният италиански скулптор Винченцо Йераче. Бюстът е на 125 години и е дарен от преките наследници на генерал Муткуров – Александър Киркорв /правнук/ и неговатасъпруга. Инициативата за паметника е на комитет от общественици и веднага бе подкрепена от кмета на Велико Търново Даниел Панов.Даниел Панов, Александър Кирков и съпругата му, както и председателят на Инициативния комитет проф. Георги Камарашев участваха в церемонията по откриването. Проф. Камарашев припомни, че Сава Муткуров е сред българските герои с особен принос за успеха на Съединението на Княжество България с Източна Румелия. Александър Кирков сподели, че е трогнат от инициативата, случила се във Велико Търново.Кметът Даниел Панов благодари специално на семейство Киркови – както за дарението на бюста, така и за грижата, която са полагали цели 60 години за опазването и съхраняването му. Панов благодари на обществениците от инициативния комитет – проф. Георги Камарашев, проф. Милко Палангурски, проф. Михаил Харалампиев, Венелин Иванов, Николай Илчев, проф. Марко Златев, на всички великотърновци, подкрепили родолюбивата идея, както и на скулптора Денислав Сираков за реставрацията и подготовката на паметника.„Паметни събития като Съединението и делата на бележити българи като ген. Сава Муткуров са сред многобройните извори на национална гордост. Точно в този дух трябва да възпитаваме децата и младите хора“, подчерта Даниел Панов.Сава Муткуров е роден на 16 декември 1852 г. в Търново. Участва като доброволец в Сръбско-турската война от 1876 г. През Освободителната война от 1877-1878 г. е командир на рота в 54-и пехотен Мински полк. Особено активна е ролята му в Сръбско-българката война, както и в подготовката на Съединението. Генерал Муткуров е регент и военен министър в правителството на Стефан Стамболов. Той получава три ордена за изключителни заслуги – “За храброст” – първа степен и четвърта степен, “Свети Александър” - първа степен без мечове и втора степенс мечове, “За заслуга” – сребърен.Монументът бе осветен от великотърновския митрополит Григорий.", "date": "2019.09.06", "title": "Паметник на генерал Сава Муткуров бе открит във Велико Търново навръх Съединението"}
{"url": "https://www.novinite.bg/articles/180038/Viceprezidentat-Bez-doverie-nyama-kak-da-gradim-edinstvo", "text": "„Когато сме рамо до рамо, когато не се делим, само тогава успяваме. Това е най-големият урок от българската история, който трябва да препрочитаме. Много по-важен е от красивите думи, които ще чуем на днешния ден.“ Това заяви вицепрезидентът Илияна Йотова в град Неделино, където заедно с неговите жители и гости отбеляза Деня на Съединението.Вицепрезидентът посочи, че политическата конфронтация измести разговора за бъдещето развитие на България и апатията на хората към институциите и политиците е най-голямата криза в момента. „Без доверие няма как да градим единство“, отбеляза вицепрезидентът Йотова. „Няма как да успяваме, когато тежките думи на омразата и конфронтация заместват енергията да създаваме перспективата за България. В единението на народа е силата и мощта на една държава“, заяви вицепрезидентът.„Малко са примерите в българската история за такова могъщество на един народ. Преди 134 години нямаше значение кой е княз, кой комита, кой политик, кой общественик, кой обикновен човек. Всички застанаха като един, изправиха се срещу политически кроежи и интереси на Великите сили, за да защитят и отстоят обединението на българския народ“, подчерта в приветствието си Илияна Йотова.Вицепрезидентът изтъкна голямата роля на водачите, които успяха да вдъхнат вяра и самочувствие на българския народ, че може да се бори за своето единение, потъпкано от Берлинския конгрес. „Ако един договор може да разкъса територии, то няма сила, която да разкъса душите и волята на българите да бъдат заедно“, отбеляза Илияна Йотова.„Често пъти чуваме, че днес нямаме големи каузи. На тези хора аз казвам: Каква по-голяма кауза от тази да имаме модерна, просперираща и стабилна България, дом за всички българи. България, която подарява мечти на децата си и им дава шанс за развитие в родината“, заяви вицепрезидентът Йотова.Вицепрезидентът поздрави жителите на Неделино по повод 45 години от обявяването му за град. Илияна Йотова изтъкна родолюбивия дух на родопчани. „Вие сте добрият пример за всички българи за единство“, посочи вицепрезидентът.Държавата трябва да се върне в малките общини, с по-голяма грижа и внимание, за да има работа за младите хора, а не да заминават на гурбет, призова Илияна Йотова и подчерта, че Смолянският регион е най-бързо обезлюдяващият.Вицепрезидентът Йотова пожела успех на XVIII Национален фолклорен фестивал за двугласно пеене и народна песен с международно участие. „Родопите са непресъхващ извор на самородни таланти, които покоряват сърцата на хора от цял свят“, посочи Илияна Йотова. Вицепрезидентът определи неделинския двуглас, който извира от душите на неделинци, като живия символ на България.Кметът на община Неделино Боян Кехайов подари на Илияна Йотова кукла с традиционна неделинска носия, изработена от самодейците на Неделино.", "date": "2019.09.06", "title": "Вицепрезидентът: Без доверие няма как да градим единство"}
{"url": "https://www.novinite.bg/articles/180032/Manolova-Otdavna-kazah-che-kmetskata-nadprevara-za-Sofiya-shte-e-mrasna", "text": "Денят на Съединението е ключов и знаков за България. Този акт е плод на една романтична мечта и идеал на българите, едно доказателство, че когато сме заедно, когато сме обединени, успяваме. Мисля, че в нашето съвремие, във времето, в което живеем още повече трябва да се борим за свободата и трябва да го правим заедно.Това каза кандидатът за кмет на София Мая Манолова преди да внесе документи за регистрация в Общинската избирателна комисия (ОИК) заедно с представители на Инициативния ѝ комитет, предаде репортер на БГНЕС.„Ще приемаме дарения, малки дарения от граждани. Отказваме се да се възползваме от възможността за подкрепа от корпорации и от фирми, ще приемаме единствено и само дарения от граждани, тъй като зад мен като граждански кандидат стоят гражданите, а не олигарси или фирми, ще разчитам на гражданите”, заяви Манолова.Тя посочи, че отдавна е предупредила, че кампанията е мръсна. „Но днес искам да поздравя всички българи с празника. Показали сме, че когато сме заедно независимо кой стои срещу нас, че можем да го победим”, посочи Манолова и все пак изрази надежда за обединение на българските граждани, на столичани и на една феър плей битка за София.Мая Манолова съобщи, че в събота в Южен парк ще очаква всички, които искат да се включат в кампанията ѝ за кандидат кмет. Подписите ще се събират от 12:00 часа, а по-късно днес, тя ще обяви на сайта на Инициативния комитет и банковата сметка, чрез която ще се набират дарения.", "date": "2019.09.06", "title": "Манолова: Отдавна казах, че кметската надпревара за София ще е мръсна"}
{"url": "https://www.novinite.bg/articles/180041/Vicepremierat-Nikolova-Stokoobmenat-mejdu-Balgariya-i-Ungariya-nadhvarlya-1608-mlrd", "text": "„Унгария е важен икономически партньор на България и е сред водещите чуждестранни инвеститори у нас. Съществува потенциал за развитие на търговията, както и за общи проекти, насочени към трети пазари”, заяви заместник министър-председателят по икономическата и демографската политика Марияна Николова на съвместна пресконференция в Будапеща с министъра на външните работи и търговията на Унгария Петер Сиярто. Тя отбеляза, че за 2018 г. двустранният стокообмен има ръст от 5.3%, като е достигнал 1,608 млрд. евро.Вицепремиерът Николова сподели, че диалогът между двете страни се базира на конструктивно взаимодействие. „Имаме сходни позиции по важни теми от дневния ред на ЕС като кохезионната политика и общата селскостопанска политика“, допълни тя.На свой ред министър Сиярто изтъкна, че по време на срещата с вицепремиера Николова са се обединили около редица двустранни и европейски теми и изрази увереност в бъдещото сътрудничество на двете страни. Сиярто подчерта важността на защита на външните граници на Европейския съюз и приветства усилията на България в тази посока.Заместник министър-председателят Марияна Николова е на двудневно посещение в Унгария, в рамките на което участва в среща на високо равнище за демографската политика.", "date": "2019.09.06", "title": "Вицепремиерът Николова: Стокообменът между България и Унгария надхвърля €1,608 млрд."}
{"url": "https://www.novinite.bg/articles/180043/Desislava-Ivancheva-shte-se-kandidatira-za-kmet-na-Sofiya", "text": "Десислава Иванчева поиска да бъде кмет на София. Бившата районна кметица на район “Младост” е подкрепена от Християндемократическа партия на България, предаде Нова ТВ.Иванчева, която беше осъдена на 20 години затвор на първа инстанция, е получила разрешения от съда за срещи с граждани, събиране на подписи и участие в митинги.", "date": "2019.09.06", "title": "Десислава Иванчева ще се кандидатира за кмет на София"}
{"url": "https://www.novinite.bg/articles/180020/Otnovo-chastichni-ogranicheniya-za-dvijenie-na-TIR-ove-po-nyakoi-patishta", "text": "В празничния ден ще е ограничено движението на превозни средства над 12 тона по магистрала \"Тракия\" в посока от София до Пловдив между 18:00 и 20:00 ч. Между 17:00 и 20:00 ч. камионите няма да могат да преминават още между Ребърково и Ботевград, Русе и Велико Търново, Варна и Бургас, Бургас и Царево, както и между Благоевград и Кулата, предаде БНР. До 70 километра в час е ограничено движението по магистрала Тракия между 13 и 21 километър в посока Бургас заради ремонти. Остават ограниченията на магистрала \"Струма\" заради щетите от пожара в депо за отпадъци при виадукта на 62-ри километър. Остава затоврено платното в посока Кулата, като движението се пренасочва в насрещнато платно. Превозните средства над 12 тона и автобусите се отбиват по обходен маршрут между Долна Диканя и Бобошево.", "date": "2019.09.06", "title": "Отново частични ограничения за движение на ТИР-ове по някои пътища"}
{"url": "https://www.novinite.bg/articles/180025/Sled-Dorian-na-Bahamite-30-zaginali-hilyadi-v-neizvestnost", "text": "Броят на жертвите на урагана Дориан на Бахамските острови достигна 30 души, съобщи пред Си Ен Ен бахамският премиер Хюберт Минис, предаде БНР.По думите му \"стотици, дори хиляди хора са изчезнали\" след бедствието, преминало през архипелага със скорост на вятъра от 295 километра в час и нанесло огромни материални щети. По данни на Международната федерация на организациите на Червения кръст и Червения полумесец около 13 хиляди къщи на Бахамите са разрушени или повредени заради бурята, която в момента вилнее покрай източното крайбрежие на САЩ . ", "date": "2019.09.06", "title": "След „Дориан“ на Бахамите: 30 загинали, хиляди в неизвестност"}
{"url": "https://www.novinite.bg/articles/180037/Evrostat-Nej-evtiniyat-v-ES-alkohol-se-prodava-v-Balgariya", "text": "Най-евтиният алкохол от страна в Европейския съюз може да бъде закупен в България или в съседна Румъния, показва анализ на Европейската статистическа агенция, предаде БГНЕС.Службата сравни цената на алкохолните напитки в страните от ЕС, като установи, че пристрастяването към алкохола е най-скъпо във Финландия, а най-евтино в Румъния и България. „При сравнение на равнището на цените в страните от ЕС със среден ценови индекс (100), резултатите показват, че цените на алкохолните напитки (спиртни напитки, вино и бира) са най-високи във Финландия (с ценови индекс 182), следвани от Ирландия (177 ) и Швеция (152)“, се казва в изявление на агенцията, която анализира цените за 2018 г.Петте най-скъпи държави в тази категория също включват и Гърция, и Великобритания.В същото време цените са най-ниски в България и Румъния (и двете с индекс на равнище на цените 74).Под средния европейски ценови индекс също са Франция, Литва, Германия, Полша, Испания, Чехия и Унгария. ", "date": "2019.09.06", "title": "Евростат: Ней-евтиният в ЕС алкохол се продава в България"}
{"url": "https://www.novinite.bg/articles/180024/I-dnes-zasilen-trafik-i-policejsko-prisastvie-po-patishtata", "text": "Голямото пътуване за празника продължава и днес. Трафикът в цялата страна ще бъде натоварен заради по-дългия уикенд. Засилено ще бъде и полицейското присъствие, съобщава Нова телевизия.Близо 150 мобилни, 25 стационарни и 30 камери тип тринога ще следят дали се спазват ограниченията на скоростта.От Гранична полиция са осигурили повече екипи на граничните пунктове и обещават да работят бързо, за да не се образуват големи тапи.На пункт „Маказа” има опашка от автомобили, но се минава бързо.„Предприели сме всички организационни мерки. Проведена е среща с гръцките гранични власти, с осигуряване непрекъсната работа на всички трасета. Целта е да се избегне безпричинното изчакване и да се извършват по-бързи проверки ”, заяви Росен Терзиев, зам.-началник на ГПУ-Момчилград.БДЖ пуска допълнителни 6 600 места във влаковете. Ще бъдат увеличени с допълнителни вагони съставите на някои композиции, които пътуват по основните направления в страната. ", "date": "2019.09.06", "title": "И днес засилен трафик и полицейско присъствие по пътищата"}
{"url": "https://www.novinite.bg/articles/180028/Natovareno-dvijenie-prez-povecheto-ni-granichni-punktove", "text": "За интензивен трафик по повечето ни гранични пунктове съобщават от Гранична полиция. Към 10:00 ч. днес на границата със Сърбия на ГКПП Калотина трафикът е интензивен на изход за леки автомобили. Също така на границата с Гърция на ГКПП Кулата и ГКПП Маказа трафикът е интензивен отново на изход за леки автомобили.Предвид очакваното увеличение на пътникопотока през ГКПП Кулата и ГКПП Маказа, от Гранична плиция препоръчват на пътуващите да използват обходните маршрути през ГКПП Илинден, ГКПП Златоград и ГКПП Ивайловград.На границата с Турция на ГКПП Капитан Андреево и на ГКПП Лесово има изключително интензивен трафикна изход за товарни автомобили.На границата с Румъния трафикът също е интензивен на изход за товарни автомобили на ГКПП Дунав мост- Русе.Единствено с Република Северна Македония трафикът е нормален на всички гранични контролно-пропускателни пунктове. ", "date": "2019.09.06", "title": "Натоварено движение през повечето ни гранични пунктове"}
{"url": "https://www.novinite.bg/articles/180023/Obezvrediha-moshtna-neizbuhnala-bomba-ot-Vtorata-svetovna-vojna", "text": "500-килограмова британска бомба от Втората световна война беше открита по време на строителни работи в Сараево, предаде БНР. Бомбата е била пусната от британските военновъздушни сили и според експерти притежава голяма разрушителна сила.Малко след като е била открита, тя е била обезвредена. Тази нощ ще бъде транспортирана до безопасно място и през следващите дни ще бъде унищожена. С тази мярка се предотврати евакуацията на между 15 и 20 хиляди души, намиращи се в зоната на потенциален удар. Фахрудин Солак, директор на гражданската защита в Босна и Херцеговина, допълни:\"Тя е била пусната между 7 и 10 ноември 1944 г. По това време британците са се целили в германски сили, разположени тук. От този период е. Беше открита на дълбочина пет-шест метра. Това е 56-ата подобна бомба, която от гражданска защита са обезвредили за последните десет години.\"", "date": "2019.09.06", "title": "Обезвредиха мощна неизбухнала бомба от Втората световна война"}
{"url": "https://www.novinite.bg/articles/180026/Borisov-Otdelyame-nad-8-ot-BVP-za-zdraveopazvane", "text": "Години наред българското правителство отделя милиарди за здравеопазване. Над 8% от БВП. Това каза министър-председателят Бойко Борисов, който участва в откриването на 29-ия Конгрес на Световната асоциация по гръдна и сърдечносъдова хирургия, предаде БГНЕС.Инвестирахме много в образование, квалификация, стипендии на млади учени, в сграден фонд и оборудване, което може да се съревновава с най-добрите в света, каза Борисов.Той заяви, че България разполага с медицинската техника на световно ниво. За радост машините има и кой да ги управлява, посочи премиерът.Благодарение на вашия професионализъм, не само че оцеляват хората в този страшен бич, тези заболявания, но и максимално бързо ги връщате в тяхната семейна среда, а и на работа, което е изключително важно да продължаваме да държим високия ръст на БВП, който произвежда България, обърна се още премиерът към медиците.Той използва случая още веднъж да отправи и поздравление по повод днешния празник – Съединението на България. На тази дата сме доказали на великите сили, че българският народ може да се обедини и сам да решава своята съдба, посочи премиерът. ", "date": "2019.09.06", "title": "Борисов: Отделяме над 8% от БВП за здравеопазване"}
{"url": "https://www.novinite.bg/articles/180035/Evrosayuzat-zabavya-ikonomicheskiya-si-rastej-Balgariya-sred-naj-dobrite-tri-darjavi", "text": "Икономическият растеж в еврозоната и в целия Европейски съюз се забави рязко през второто тримесечие след по-добро представяне в началото на годината, показва окончателни неревизирана оценка на Евростат, предаде БНР.Според европейската статистика комбинираният брутен вътрешен продукт на 19-те страни - членки на еврозоната се увеличи с 0,2% през второто тримесечие, което е наполовина от растежа с 0,4% отчетен в началото на годината. По този начин икономическата експанзия в региона на единната валута се върна към анемичните нива на растеж от последните две тримесечие на 2018-а година.Основна причина за слабата експанзия през второто тримесечие е свиването на германската икономика с 0,1% спрямо началото на годината.Домакинските разходи в еврозоната се увеличиха през периода април - юни с 0,2% след растеж с 0,4% в началото на годината, допринасяйки с 0,1 процентни пункта към БВП, докато бруто образуване на основен капитал нарасна с 0,5% след повишение с 0,2% през първото тримесечие, също допринасяйки с 0,1 процентни пункта към икономическия растеж.Износът от еврозоната остана на нивото от първите три месеца на годината, когато нарасна с 0,9%, докато вносът в региона на единната валута се повиши с 0,2% след растеж с 0,4% през периода януари - март, като негативният търговски баланс отне от растежа на БВП.Спрямо година по-рано БВП в еврозоната нарасна през трите месеца до края на юни с 1,2% (слаба възходяща ревизия от предишна оценка за растеж с 1,1%) след повишение с 1,3% през първото тримесечие на 2019-а година.Евростат представи също така данни, показващи рязко забавяне на икономическия растеж и в целия Европейския съюз. Според окончателната оценка на европейската статистика, БВП на ЕС нарасна през второто тримесечие също с едва 0,2% спрямо първите три месеца на годината, когато се повиши с 0,5 на сто, докато растежът на годишна база се забави до 1,4% от 1,6% в началото на годината и при предходна оценка за още по-рязко забавян е до 1,3 на сто.С растеж на БВП на тримесечна база от 0,8%, България се нарежда на трета позиция в целия ЕС заедно с Дания, Гърция, Кипър, Литва и Полша. Най-силен икономически растеж от 1,1% е отчетен в Унгария, следвана от Румъния с растеж на тримесечна база от 1,05%.На другия полюс е Великобритания със свиване на БВП с 0,2% спрямо първото тримесечие, следвана от Германия (спад с 0,1%), Швеция (също с 0,1%) и икономическа стагнация в Италия (0,0%).С годишен растеж на БВП от 3,5% на годишна база България е изпреварена единствено от Унгария (скок на БВП с 5,2%), Румъния (с 4,6%), Унгария (с 4,2%), Литва (с 3,9%) и Естония (с 3,8%).Европейската статистика представи и данни за европейската трудовата заетост през второто тримесечие. Броят на заетите лица в еврозоната нарасна през април - юни с 0,2% на тримесечна месеца и с 0,3% в целия ЕС. На годишна база трудовата заетост в еврозоната нарасна с 1,2%, докато в рамките на целия ЕС тя се увеличи с 1,0%.Броят на заетите лица в ЕС достигна през второто тримесечие 241,4 милиона, от които 160,0 милиона в еврозоната, като това са рекордни нива и за двата региона, отбеляза Евростат.Според европейската статистика трудовата заетост в България остана през второто тримесечие на нивото от началото на годината, когато се увеличи с 0,3% и нарасна с 0,2% спрямо второто тримесечие на 2018-а след повишение на годишна база с едва 0,1% през периода януари - март.", "date": "2019.09.06", "title": "Евросъюзът забавя икономическия си растеж, България сред най-добрите три държави"}
