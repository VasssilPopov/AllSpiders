{"url": "http://www.novinite.bg/articles/157243/Promeni-v-dvijenieto-zaradi-chestvaniyata-na-Shipka", "text": "За тържествата на връх Шипка от 20.00 часа на 2 март до 18 часа на днес е ограничено двупосочното транзитно преминаване на превозни средства през Шипченския проход по път I-5 (Е-85) Габрово - Шипка - Казанлък, съобщиха от пресцентъра на Агенция \"Пътна инфраструктура\". Транзитният трафик се насочва по път II-55 през Прохода на Републиката по следния маршрут: Русе - Велико Търново - Дебелец - Проход на Републиката - Гурково - Казанлък и обратно. Шофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно. За област Стара Загора движението ще преминава към Прохода на Републиката по маршрута: път I-6 Калофер - Казанлък - път II-55 - Гурково – Проход на Републиката - Велико Търново и обратно, като пренасочването ще става при пътен възел „Мъглиж“ (път I-5 с път I-6).Ограничението в движението през Шипченския проход не важи за организирания междуградски автобусен транспорт.Временно движението по път I-8 София – Калотина при град Драгоман е ограничено двупосочно поради изтегляне на аварирал тежкотоварен автомобил. Водачите изчакват на място. Временно движението по път I-5 Русе – Бяла в района преди разклона за село Пиргово се осъществява в една лента поради аварирал тежкотоварен автомобил. Движението се регулира от пътна полиция. От снощи е възстановено движението на тежкотоварни автомобили над 12 т в областите Враца и Монтана по път I-1 (Е-79) Монтана – Враца. В област Видин остава ограничено движението на МПС над 12 т по път I-1 Видин – Монтана, като е възстановено движението по обходния маршрут: път II-11 Дунавци – Арчар, път III-112 Добри дол – Тополовец, път III-114 Тополовец – Ружинци. Възстановено е движението на МПС-та над 12 т по магистрала \"Хемус\" в направленията Варна и Видин на територията на област София.", "date": "2018.03.03", "title": "Промени в движението заради честванията на Шипка"}
{"url": "http://www.novinite.bg/articles/157249/Na-Shipka-pochitat-pametta-na-zaginalite-za-balgarskoto-Osvobojdenie", "text": "Двама патриарси, президент, председател на парламент и министър на отбраната, както и всичките 15 митрополити на духовни епархии на Българската православна църква в страната почитат паметта на загиналите за българското Освобождение воини и опълченци, по време на тазгодишните юбилейни чествания, посветени на 140 годишнина от освобождението на България от турско робство. Домакин на националните чествания е Община Казанлък. Събрали сме се на този чутовен връх да се преклоним пред героите на българската свобода и да почетем нашето общо минало. Под снега на св. Никола, Околчица, Орлово гнездо, лежат костите на героите, след 140 години трудно някой ще каже кои са български и кои са руски, но с тези кости е съградено скелето на българската и руската бойна слава. Това заяви президентът Румен Радев, цитиран от БГНЕС, в словото си на връх Шипка. Шипка е капитал от исторически достойнства, който няколко хиляди доблестни мъже завещаха на всички нас – потомците и който ние не бива да подменяме. През годините на августовските жеги и мартенските виелици вие бяхте тук, защото вие знаехте, че с вашето присъствие с вашата почит, ние скрепяваме историческата истина, защото вие млади и стари, сте опълченците на историческата правда, които не допуснахте тя да бъде поругана, заяви Радев. Благодаря на Негово Светейшество Неофит - патриарх на България и митрополит Софийски и на Негово Светейшество Кирил, патриарх на Москва и на цяла Русия за съслужението, за мъдрите думи, за признателността и благодарността и за християнския дух, който помни, който възвисява човека. Християнският дух, в който саможертвата е път към свободата. Да живее България!, завърши словото си президентът. Българският патриарх Неофит и руският патриарх Кирил отслужиха заупокойна молитва за героите на Шипченската епопея на връх Шипка.Да бъде вечна и светла тяхната памет! Моля се за това духовната връзка между нашите народи да остане нерушима за вечни времена. Да запазим християнските ценности и православните традиции на нашите отци. Сърдечно ви приветствам и за прекрасния паметник. Това е един празник за българския и руския народ. Амин, каза още руският патриарх. Този храм, от иконостаса и стените, на които ни гледат образите на светите братя Кирил и Методий, на владетелите покръстители Борис I и Владимир и още много български и руски светци, остава и до днес един от най-ярките символи и паметници на вековната българо-руска дружба, на нашата взаимна Христа любов и православното християнско единство. Това каза патриарх Неофит в тържественото си слово. \"Нека в този тържествен велик и паметен за всички нас ден да възкликнем и ние заедно с освобожденеца и да кажем: Тоя ден е Господ сътворил, да се зарадваме и да се развеселим в него\", заяви патриарх Неофит. Той призова, в памет на всички герои във всички дни от живота, да съгряваме сърцата си с онази божествена любов, която по думите на Апостола е свръзка със съвършенството.", "date": "2018.03.03", "title": "На Шипка почитат паметта на загиналите за българското Освобождение"}
{"url": "http://www.novinite.bg/articles/157260/Karadaja-3-mart-e-simvol-na-nashata-vyarnost-kam-darjavnostta-i-demokraciyata", "text": "3 март е символ на Свободата и обединението, на героизма и саможертвата. Символ на една силна нация, която заема достойно място в европейската и световната политика. Това заявява председателят на ДПС Мустафа Карадайъ.3 март е символ на нашата вярност към държавността и демокрацията, европейските и общочовешки ценности. Днес, повече от всякога, България има нужда всички заедно да укрепваме държавността, правата и свободите на всички български граждани. Достойнството на един народ се измерва с отношението му към историята и поуките от нея. Те ни задължават да бъдем заедно днес и да реализираме идеала на Левски за българската държава, каза още Мустафа Карадайъ, цитиран от БГНЕС.", "date": "2018.03.03", "title": "Карадайъ: 3 март е символ на нашата вярност към държавността и демокрацията"}
{"url": "http://www.novinite.bg/articles/157245/Pregovorite-mejdu-ChEZ-i-Inerkom-zapochvat-drugata-sedmica-v-Praga", "text": "Преговорите между \"Чез груп\" и \"Инерком България\" относно възможността българската държава да добие дялове от електроразпределителното дружество ще се състоят другата седмица в Прага.Веднага след приключването им ще получите информация за хода на разговорите и взетите решения, съобщават от \"Инерком\" в прессъобщение. На 1 март премиерът Бойко Борисов изрази намерение държавата да поеме контрола над електроразпределителното дружество. Това стана ясно след срещата му с Гинка Върбакова - собственик на \"Инерком\", и министъра на финансите Владислав Горанов. Тогава от ЧЕЗ обявиха, че чакат предложение от компанията на Върбакова, а дотогава процедурата по продажбата продължава.", "date": "2018.03.03", "title": "Преговорите между ЧЕЗ и Инерком започват другата седмица в Прага"}
{"url": "http://www.novinite.bg/articles/157255/Do-2022-g-patyat-Botevgrad-Vidin-moje-da-e-izcyalo-zavarshen", "text": "До 2022 г. пътят Ботевград - Видин може да е изцяло завършен, като до края на 2020 г. ще бъде направено всичко възможно да бъдат построени най-тежките участъците, които са Ботевград - Мездра и Видин - Ружинци. До началото на 2021 г. може да направи и разширение на пътя до Монтана. За това информира министърът на регионалното развитие и благоустройството Николай Нанков вчера след среща при премиера Бойко Борисов с граждани от Видин, Монтана и Берковица, които протестират с искане за изграждане на автомагистрала Видин - София. В сряда правителството ще приеме решение за изграждането на пътя от Ботевград до Видин, по протежение на трасето E-79, и тунела под Петрохан. В него трябва да бъдат станат ясни и конкретните срокове. \"Те ще бъдат индикативни, тъй като много от процедурите не зависят от волята на възложителя, на Министерството, на Министерски съвет\", обясни министър Нанков. По думите му на заседанието на Министерския съвет в сряда ще бъде взето решение, което ще даде яснота в какви времеви рамки ще приключи цялостно този проект. Той поясни, че пътят в някои участъци ще бъде скоростен, а в други ще бъде автомагистрала. По отношение на тунела под прохода Петрохан регионалният министър обясни, че за там в момента се извършват геоложки проучвания, а веднага след тях ще бъдат възложени и прединвестиционните проучвания. Този проект ще се реализира под формата на публично-частно партньорство.", "date": "2018.03.03", "title": "До 2022 г. пътят Ботевград - Видин може да е изцяло завършен"}
{"url": "http://www.novinite.bg/articles/157248/17-000-lv-sa-otkradnati-ot-vzriveniya-bankomat-v-Sofiya", "text": "Над 17 хиляди лева е сумата от взривения банкомат в София, заради който бяха задържани петима автокрадци, научи NOVA. Те бяха задържани след зрелищна гонка. Открити са малки суми пари във всеки един от мъжете. Иван Янински-Шумахера, Юлиян Ценев–Байката, Николай Анев–Лъвчето, Росен Цветков–Ръкспина и Пламен Попов остават в ареста за 72 часа, съобщиха от прокуратурата.Всички са с богато криминално минало.Банкоматът е взривен около 5 часа сутринта в петък. Собственикът на магазина, в който е било поставено устройството, разбира за случилото се от охранителна фирма.", "date": "2018.03.03", "title": "17 000 лв. са откраднати от взривения банкомат в София"}
{"url": "http://www.novinite.bg/articles/157258/Korneliya-Ninova-Svobodata-e-neobhodimost-i-v-nastoyashteto", "text": "„Честит празник, българи. С възхищение и почит днес прекланяме глава пред българските опълченци, руските герои и воините на други народи, пролели кръвта си за нашето Освобождение от турско робство. Шипка пази спомена за храбростта и силата на родолюбието.” Това каза лидерът на БСП Корнелия Нинова, която бе на връх Шипка по повод 140-та годишнина от Освобождението на България, съобщиха от БСП.„Тук сме, за да отдадем заслужено признание към подвига на онези, които сътвориха този най-висок символ на свободата ни. Но свободата на един народ не е само уважение към миналото. Тя е необходимост и в настоящето. Необходимост да мислим свободно, да говорим свободно, смело да се изправим срещу несправедливостите днес. За свободата се воюва всеки ден. И не поотделно, а заедно. Нека заедно потърсим Единението в името на това да бъдем свободни хора и в името на независимостта от чужди интереси на Отечеството”, каза още лидерът на БСП Корнелия Нинова.", "date": "2018.03.03", "title": "Корнелия Нинова: Свободата е необходимост и в настоящето"}
{"url": "http://www.novinite.bg/articles/157252/Sani-Jekova-s-peto-myasto-na-Svetovnata-kupa-v-La-Molina", "text": "Българската сноубордистка Александра Жекова завърши на пето място в състезанието по сноубордкрос в Ла Молина, Испания, кръг от Световната купа.Жекова демонстрира добра форма в неделя и спечели четвъртфиналната си серия, предаде БГНЕС.В полуфиналите българката вървеше втора, преди да допусне една грешка, която позволи на чехкинята Ева Самкова да я изпревари.Нашето момиче завърши трето и по този начин не успя да се класира за големия финал. Жекова обаче бе безкомпромисна в малкия финал и го спечели с огромна преднина, за да запише пето място в крайното класиране на надпреварата и да добави 450 точки към актива си. Самкова бе най-бърза в големия финал и постигна втора победа от началото на сезона. ", "date": "2018.03.03", "title": "Сани Жекова с пето място на Световната купа в Ла Молина"}
{"url": "http://www.novinite.bg/articles/157247/Dvamata-ubiti-v-Michigan-sa-roditelite-na-zapodozreniya", "text": "Над 100 полицаи претърсват кварталите около Централния Мичигански университет, за да открият 19-годишен студент, който е заподозрян, че е убил родителите си в пансиона на кампуса, предаде Асошиейтед прес. Стрелбата стана в деня, в който родители пристигаха в университета, за да вземат децата си за едноседмична пролетна ваканция. Двама убити при стрелба в университет в САЩ Полицията разпространи снимка на Джеймс Ерик Дейвис младши и предупреди, че той е въоръжен и опасен. Университетът идентифицира двамата загинали като неговата майка Дайва Дейвис и бащатаДжеймс Дейвис старши, полицай на нещатна служба в чикагското предградие Белууд. От полицията съобщиха, че в четвъртък вечерта заподозреният е бил отведен от полицията на кампуса в болница, заради здравословен проблем, вероятно свръхдоза. Масовите стрелби са често явление в САЩ, където хората масово имат огнестрелни оръжия, отбелязва Франс прес. Съвсем наскоро, на 14 февруари, 19-годишен младеж застреля 17 човека в гимназия в южния щат Флорида, преди да бъде задържан.", "date": "2018.03.03", "title": "Двамата убити в Мичиган са родителите на заподозрения"}
{"url": "http://www.novinite.bg/articles/157250/Moshtna-burya-zasegna-milioni-hora-v-SASht", "text": "В Съединените щати мощна буря взе жертви. Петима са загинали в наводненията и ураганния вятър заради циклон над голяма част от източното крайбрежие. Две от жертвите са деца.На места се наложи евакуация заради придошлите води, а губернаторът на щата Вирджиния обяви бедствено положение.Близо 2,5 милиона души са без ток. Още 250 хиляди бяха засегнати от спирането на работата на големи международни летища, като това в столицата Вашингтон.Дори влаковете спряха поради опасност от наводняване на линиите и паднали дървета.", "date": "2018.03.03", "title": "Мощна буря засегна милиони хора в САЩ"}
{"url": "http://www.novinite.bg/articles/157257/Nad-25-dushi-zaginaha-za-sedmica-ot-studovete-v-Polsha", "text": "Жертвите на студа в Полша продължават да се увеличават, за изминалото денонощие са загинали трима души, предаде ТАСС, цитирайки информация, публикувана на сайта на полската полиция.През цялата седмица територията на Полша беше подложена на влиянието на студени въздушни маси от Скандинавия. Температурата на въздуха рядко се повишаваше над минус 10 градуса дори през деня, а през нощта достигаше до минус 20, на места почти до минус 30 градуса.Общо от 23 февруари досега са загинали 26 души. От 1 ноември жертвите на студа в Полша са над 60, от които 32 са загинали през февруари и двама - на 1 март. През ноември загиналите са били двама, през декември -14, а през януари - 12 души. Синоптиците прогнозират затопляне през идните дни. Полският институт по метеорология и хидрология обаче не е отменил въведеното преди няколко дни предупреждение за опасност първа степен.", "date": "2018.03.03", "title": "Над 25 души загинаха за седмица от студовете в Полша"}
{"url": "http://www.novinite.bg/articles/157259/Zadarjaha-islyamistki-lider-na-letishteto-vav-Frankfurt", "text": "Германската полиция задържа на летището във Франкфурт един от лидерите на ислямистите във Федералната република, съобщава вестник „Франкфуртер алгемайне цайтунг“.По данни на изданието, 28-годишният жител на Хесен е задържан в петък при опит да излети за Истанбул. Правоохранителните органи на Германия го подозират за участие в извършването на тежко престъпление, представляващо заплаха за националната сигурност.Задържаният дълго време е смятан за дясната ръка на салафита Ибрахим Абу Наги, който е известен с това, че е инициатор на акцията „Чети!“ за безплатно раздаване на Корана в германските градове. Изглежда, че заподозряният е извършил собствена подобна акция под названието „Ние обичаме Мохамед“.", "date": "2018.03.03", "title": "Задържаха ислямистки лидер на летището във Франкфурт"}
{"url": "http://www.novinite.bg/articles/157251/Radev-Skeleto-na-svobodata-ni-e-izgradeno-ot-balgarski-i-ruski-kosti", "text": "За поредна година хиляди българи се събраха на връх Шипка, за да отбележат 140-тата година от Руско-турската освободителна война. „Събрали сме се днес на този див чутовен връх да се преклоним пред героите на българската свобода и да почетем нашето общо минало. Под снега в пръстта на Св. Никола, Околчица, Орлово гнездо и в околностите лежат много кости и след 140 години трудно някой ще каже кои са български и кои са руски. Но с тези кости е съградено скелето на нашата, българската свобода, на руската и на българската бойна слава“, каза президентът по време на празничната си реч.„Благодаря на Н. Св. българския патриарх Неофит и на Н. Св. руския патриарх Кирил за съслужението, за мъдрите думи, за признателността и за християнския дух, който отново ни опрощава, който възвисява човека. Християнският дух, в който саможертвата е път към свободата - тъй както саможертвата на Шипка отвори вратите на нашите Национално освобождение. Вечна памет за героите, вечна памет на войните за национално освобождение“, каза още президентът.От своя страна руският патриарх Кирил поздрави българите за празника и заяви, че \"няма по-голяма любов от тази, в която се полага душата за свободата на другите\".", "date": "2018.03.03", "title": "Радев: Скелето на свободата ни е изградено от български и руски кости"}
{"url": "http://www.novinite.bg/articles/157254/Aleksis-Cipras-Nyama-da-ima-namalyavane-na-danacite-v-blizko-badeshte", "text": "Няма да има намаляване на данъците в близко бъдеще, заяви гръцкият премиер Алексис Ципрас, като изтъкна, че подобни стъпки не може да бъдат предприети, докато ефектът от тях заплашва да навреди на социалната система, съобщава електронното издание на в. \"Катимерини\".Изказването на министър-председателя вероятно бе адресирано към лидера на опозиционната партия Нова демокрация Кириакос Мицотакис, който на икономическия форум в Делфи в четвъртък заяви, че едно правителство на консерваторите би намалило данъците и насърчило заетостта и реформите. По думите на Ципрас обаче намаляването на данъците не е панацея за проблемите на Гърция.Предварително условие, за да бъдат намалени данъците, е да се гарантира, че Гърция няма да се върне към прахосничество и корупция, заяви Ципрас на форума в Делфи вчера. Той подчерта, че правителството му не се опитва да се пребори с корупцията, за да печели политически точки срещу съперниците си, а за да \"се справи радикално с един систематичен проблем\".  ", "date": "2018.03.03", "title": "Алексис Ципрас: Няма да има намаляване на данъците в близко бъдеще"}
{"url": "http://www.novinite.bg/articles/157242/Chestit-praznik-balgari", "text": "На 3 март отбелязваме Националния празник на България. Навършват се 140 години от Освобождението на страната ни от османско владичество.На 3 март през 1878 г. е подписан Санстефанският мирен договор между Русия и Османската империя, с което се слага краят на Руско-турската война от 1877- 1878 г. Датата 3 март слага начало на Третата българска държава.Санстефанският мирен договор е подписан в градчето Сан Стефано (дн. Йешилкьой) от граф Н. Игнатиев и Ал. Нелюдов от руска страна, и Сафет паша и Садулах бей - от турска. Договорът е предварителен и подлежи на одобрението на останалите Велики сили. Постановленията за България се съдържат в членовете от 6 до 11 и в член 19.Съгласно тях България се учредява като автономна, но васална държава с граници, които обхващат с малки изключения почти всички земи в европейската част на Турция, населени с българи. Общата й площ възлиза на повече от 170 хил. кв. км.Тя има редица права, включително и да иска признаване и от други страни извън подписалите Санстефанския мирен договор, както и правото на международни търговски отношения и на търговски представителства; да сключва търговски, финансови и административно-правни договори със съгласието и одобрението на сюзерена Турция или на попечителя Русия по време на преходния период, както и да има собствена войска и полиция.Неупоменаването на император Александър Втори се обяснява с факта, че през 1881 г. той е убит и е наследен от неговия син Александър Александрович. Съгласно Указ 78 от 31 декември 1887 г. се одобрява списък на неприсъствените дни в България. В него денят 19 февруари се отбелязва като ден на \"Освобождението на България\".През 1911 г. е приет нов Закон за празниците и неделната почивка, но и в него 19 февруари продължава да фигурира като ден на \"Освобождението на България\". Този закон остава до октомври 1951 г., когато официално е отменен от Кодекса на труда.С въвеждането на Григорианския календар през 1916 г. събитията от 19-ти и 20-ти век се преизчисляват, като към датата съответно се прибавят 12 дни за 19-ти в. и 13 дни - за 20-ти век. Денят 19 февруари 1878 г. стар стил, става 3 март по нов стил. За първи път по новия стил 3 март е честван през 1917 година.Трети март се отбелязва като празник до 1949 г. През 1950 г. съгласно постановление на Министерския съвет за определяне на неприсъствените дни през календарната 1950 г. 3 март за първи път не е включен в списъка на неприсъствените дни.Еднократно като официален празник денят е отбелязан през 1978 г. по повод на 100-годишнината от Освобождението. Десет години по-късно по решение на Юлския пленум (1987 г.) на ЦК на БКП и на Министерския съвет 3 март е възстановен като официален празник. С решение на Държавния съвет от 27 февруари 1990 г. и на Народното събрание от 5 март с.г. датата е обявена за национален празник.", "date": "2018.03.03", "title": "Честит празник, българи!"}
{"url": "http://www.novinite.bg/articles/157253/Patriarh-Kiril-Otbranata-na-Shipka-e-edin-ot-naj-yarkite-epizodi-vav-vojnata", "text": "Отбраната на връх Шипка е един от най-ярките епизоди в Освободителната война. Това каза Московският и на цяла Русия патриарх Кирил в слово, което произнесе на връх Шипка.По думите му 140 години ни отделят от Шипченската епопея, но светлите образи на воините-освободители не изчезват от народната памет и всяко следващо поколение на православни християни с живо внимание и неподправен интерес отново открива историята на Освободителната война. Според него причина за това е уникалният жертвен характер на тази война.\r\n\r\n\r\n", "date": "2018.03.03", "title": "Патриарх Кирил: Отбраната на Шипка е един от най-ярките епизоди във войната"}
{"url": "http://www.novinite.bg/articles/157256/Ekipi-na-Patna-policiya-shte-vardyat-izhodite-na-vseki-grad-v-pochivnite-dni", "text": "Заради предстоящите почивни дни около 3 март екипи на пътната полиция ще стоят на изходите на всеки град. По магистралите, пътищата към Варна и Русе, към ГКПП Кулата и зимните курорти се очаква най-голямо движение. Заради очакваните дъждове са възможни поледици, а на места в Северна и Североизточна България заради вятъра и снегонавявания. За това и в рискови условия не е добре да се пътува, каза Росен Рапчев от Пътна полиция. Полицията ще прави проверки за пияни или дрогирани шофьори, както и за такива без книжки. Всички пътища са проходими. Няма и големи ремонти, които да затрудняват движението.", "date": "2018.03.03", "title": "Екипи на Пътна полиция ще вардят изходите на всеки град в почивните дни"}
{"url": "http://www.novinite.bg/articles/157244/Fandakova-razporedi-da-se-sledyat-nivata-na-rekite-i-yazovirite", "text": "Заради повишението на температурите и снеготопенето кметът на София Йорданка Фандъкова разпореди да се наблюдава състоянието на реките и нивата на общинските язовири, съобщиха от Столичната община.Районните кметове трябва да осигурят наблюдение на критични места, дерета и речни корита в съответните райони, допълват от общината.Столичният инспекторат контролира дали уличните шахти са почистени.Четири екипа на Дирекция „Аварийна помощ и превенция” извършиха наблюдение на място на общинските язовири и реагират на сигнали. Към момента речните корита са с нормална проводимост, добавят от СО.Извършва се и контролирано изпускане на водни количества през основните изпускатели на язовирите „Иваняне”, \"Мърчаево\", \"Суходол\" и „Мрамор”. Наблюдават се водните нива в язовирите и се осигуряват необходимите свободни обеми. Проверяват се и водостоците на Южната дъга на Околовръстен път.", "date": "2018.03.03", "title": "Фандъкова разпореди да се следят нивата на реките и язовирите"}
{"url": "http://www.novinite.bg/articles/157246/Gugal-obarka-nacionalniya-ni-praznik-s-8-mart", "text": "Куриозна грешка допусна днес интернет търсачката Гугъл. В чест на националния ни празник, Гугъл се оцвети с цветовете на трибагреника, но като информация посочи, че днес не е 3-ти, а 8-и март - Международен ден на жената. Грешката предизвика редица коментари на потребители.  ", "date": "2018.03.03", "title": "Гугъл обърка националния ни празник с 8 март"}
