{"url": "https://www.novinite.bg/articles/178587/NAP-pusna-oshte-telefoni-i-mejli-za-proverka-na-iztekli-lichni-danni", "text": "Националната агенция по приходите обяви телефонни номера, на които може да се получи информация за изтекли лични данни.За да ползвате услугите на Информационния център на НАП от чужбина, е необходимо да наберете номер (+359/2) 9859 6801.На единния телефонен номер за цялата страна 070018700 гражданите и представителите на фирми могат да получават актуална данъчна и осигурителна информация, съобщават от НАП, цитирани от БГНЕС и Нова ТВ.Телефонното обаждане е на цената на градски разговор от цялата страна за абонатите на стационарни телефони. Обажданията от мобилни телефони към телефон 070018700 се заплащат по стандартната тарифа на съответния мобилен оператор.Запитвания могат да се изпращат и на имейл адрес: infocenter@nra.bg.Експертите на Агенцията дават отговори на всякакви въпроси, свързани с декларирането и плащането на данъци и задължителни осигурителни вноски, сроковете за подаване на декларации и плащане на задължения. По телефона ще може да се получи още информация за начините на плащане, банковите сметки и нужните платежни документи, както и за попълването на данъчните и осигурителни декларации и формуляри.Клиентите на НАП могат да направят и справка за здравно-осигурителния си статус по телефона или да получат указания как да ползват електронните услуги, предоставяни от Национална агенция за приходите. ", "date": "2019.07.28", "title": "НАП пусна още телефони и мейли за проверка на изтекли лични данни"}
{"url": "https://www.novinite.bg/articles/178586/Talibanite-otkazvat-da-pregovaryat-s-oficialen-Kabul-no-ne-i-sas-SASht", "text": "Талибаните заявиха, че няма да водят преки преговори с правителството на Афганистан. Така те отхвъпрлят изявлението на министъра по въпросите на мира, че среща е планирана в рамките на следващите две седмици, предаде БНР. Според говорителя на талибаните договореност за такава среща няма, а бунтовниците ще бъдат готови за евентуални вътрешноафганистански преговори, щом постигнат споразумение със САЩ.От месеци Вашингтон преговаря пряко с талибаните. Целта е да бъде постигнато споразумение за изтегляне на американските войски от Афганистан в замяна на гаранции, че страната няма да бъде място за подготовка на терористични атаки по света. ", "date": "2019.07.28", "title": "Талибаните отказват да преговарят с официален Кабул, но не и със САЩ"}
{"url": "https://www.novinite.bg/articles/178565/Afrikanskata-chuma-po-svinete-dokara-bedstveno-polojenie-i-v-Dobrichko", "text": "И в Добричко обявиха бедствено положение заради чумата по свинете. До 5 август стопаните там трябва да заколят домашните си прасета. В областта засега няма огнище на чума и месото може да остане за консумация, съобщи бТВ, предаде БГНЕС.Властите в Русенско също остават на крак заради заразата. В свинекомпелксите в Николово и Бръшлен евтаназията е в ход. Обмисля се стратегия за последната заразена свинеферма – тази в Голямо Враново.Мерките изискват животните в свинефермата в Голямо Враново да бъдат умъртвени. Решението на комисията е процедурата да започне в понеделник. По-рано днес ръководството на свинекомплекса обяви, че няма да прибързват. Убедени са, че могат да преборят болестта и ще настояват пред институциите за това.От свинекомплекса са наясно с мерките, които незабавно трябва да бъдат взети, но засега отказват. Ръководството твърди, че може да се справи със заразата, без да се унищожават здравите животни. В Николово и Бръшлен евтаназията на животните продължава. Днес се загробва в землището на Ряхово. Местните са притеснени. Инспектори на Българската агенция по безопасност на храните ще проверят сигналите за загробване на живи прасета край село Сливо поле. “Изпратен е екип, който да удостовери какво се случва. Единственото, което мога да кажа е, че ще се направи проучване. Ние познаваме добре правилата за хуманно умъртвяване на животните и безопасно обезвреждане на труповете”, каза д-р Александра Митева.По данни на кризисния щаб една трета от животните в Николово и Бръшлен вече са умъртвени. По отношение на единствената незасегната от заразата свинеферма в Русенско, в село Юделник – резултатите от последните проби там са отрицателни. Агенцията по безопасност на храните прави проверки и на граничните пунктове заради заразата с африканска чума по свинете.  ", "date": "2019.07.28", "title": "Африканската чума по свинете докара бедствено положение и в Добричко"}
{"url": "https://www.novinite.bg/articles/178572/Elektronnite-cigari-sashto-sa-vredni-kazvat-ot-SZO", "text": "Електронните цигари „без съмнение са вредни” и трябва да бъдат подложени на регулации, заявиха от Световната здравна организация (СЗО). Като предупредиха пушачите да не се опитват да използват тези продукти, които се опитват да напуснат смъртоносния си навик., предаде БГНЕСНарастващата популярност на електронните цигари, устройствата, захранвани с батерии, които позволяват на потребителите да вдишват пристрастяващите никотинови течности, предизвика страхове сред политиците по света за нова пристрастяване към младите хора.Макар вдишването да излага потребителите на по-ниски нива на токсини от тютюнопушенето, според СЗО, устройствата все още представляват “рискове за здравето” на потребителите.“Въпреки че специфичното ниво на риск, свързано с ENDS (електронни системи за доставяне на никотин) все още не е окончателно оценено, ENDS несъмнено са вредни и следователно трябва да бъдат предмет на регулиране”, казва СЗО в нов доклад за глобалната епидемия от тютюнопушенето.Има и “недостатъчни доказателства” в подкрепа на твърденията за тяхната ефективност в подпомагането на пушачите, които се опитват да напуснат конвенционалните цигари, се казва в съобщението.“В повечето страни, в които те са на разположение, повечето потребители на електронни цигари продължават да използват електронни цигари и цигари едновременно, което има малък или никакъв положителен ефект върху риска за здравето”, се казва в доклада.През последните години големите тютюневи компании агресивно продават електронни цигари и нагрявани тютюневи изделия, тъй като търсят нови клиенти.Те твърдят, че такива продукти са далеч по-малко опасни от традиционните цигари и могат да помогнат на някои пушачи напълно да преминат към “по-безопасни” алтернативи.Но СЗО предупреди, че дезинформацията, разпространявана от тютюневата индустрия относно електронните цигари, е „настояща и реална заплаха“.Ограниченията за използването на електронни цигари по света се увеличават. Сан Франциско миналия месец забрани продажбата и производството на продуктите, които за разлика от тютюневите цигари не изгарят.Китай, който е дом на почти една трета от пушещите тютюн в света, също планира да регулира устройствата.Необходими бяха повече усилия, за да се помогне на пушачите да се откажат, каза СЗО в доклада, като отбеляза, че “30 процента от населението на света има достъп до подходящи услуги за отказване от тютюна”, като консултиране, горещи телефонни линии и медикаменти.Без помощ само 4% от опитите да се спре тютюнопушенето са успешни. ", "date": "2019.07.28", "title": "Електронните цигари също са вредни, казват от СЗО"}
{"url": "https://www.novinite.bg/articles/178567/Dneven-horoskop-za-nedelya", "text": "Днес имате прилив на енергия и положителна енергия. Всичко ще ви се струва по-лесно и по-приятно от обикновено. Опитайте нови неща днес. Днес сте изнервени, защото имате чувството, че нещо не е наред. Успокойте се и си почивайте. Всичко е само в главата ви. Егото ви ще бъде наранено днес, благодарения на някой, който не знае какво говори. Замълчете и се отдръпнете от този човек. Не заслужава вниманието ви. Представителите на останалите зодии могат да намерят дневния си хороскоп ", "date": "2019.07.28", "title": "Дневен хороскоп за неделя"}
{"url": "https://www.novinite.bg/articles/178574/Vashington-iska-sporazumenie-s-talibanite", "text": "Специалният представител на САЩ за Афганистан Залмай Халилзад заяви, че преките преговори между афганистанските власти и талибаните ще започнат след сключването на споразумение между Вашингтон и движението, предадоха БНТ и БГНЕС.„В Кабул се водят много разговори за вътрешноафганистанските преговори. Искам да хвърля светлина върху ситуацията: тези преговори ще се състоят, след като сключим наши собствени споразумения с табиланите“, написа той в Туитър. „След това ще се проведат разговорите между талибаните и националните преговорни групи, в които ще влязат членовете на правителството, видни представители на политическите партии, гражданското общество и жените“, добави той.В събота афганистанският министър по въпросите на мира Абдул Салам Рахими заяви, че междуафганистанските преговори ще започнат през следващите две седмици. На 7 и 8 юли в катарската столица Доха де проведе третата межафганистанската конференция. В нея участваха делегация на катарския политически офис на талибаните и афганистански политици. Представители на афганистанското правителство присъстваха в лично качество. След края на конференцията участниците в нея приеха съвместна декларация, в която се договориха за освобождаване на пленниците, ранените, болните, а също така осигуряване на безопасността на цивилните обекти.Халилзад в момента е на работно посещение от 22 юли до 1 август. Той ще посети Афганистан и Катар. В Кабул той провежда консултации с правителството на Афганистан във връзка с по-нататъшните действия за мирно урегулиране.", "date": "2019.07.28", "title": "Вашингтон иска споразумение с талибаните"}
{"url": "https://www.novinite.bg/articles/178576/Putin-Ruskiyat-voenen-flot-shte-otgovori-dostojno-na-vseki", "text": "Руският президент Владимир Путин заяви, че Военноморският флот на страната е готов да даде достоен отпор на всеки агресор.„Нашият Военноморски флот уверено осигурява безопасността на страната, нейните национални интереси и е способен да даде достоен отпор на всеки агресор“, заяви Путин по време на парада в чест на Деня на ВМФ, който се отбелязва днес, предаде БГНЕС.Държавният глава също така разкри плановете за строителството на модерни морски въоръжени сили.„Героизмът на моряците, талантът на флотските командири, смелостта на учените и първооткривателите донесоха велика морска слава на Русия. Ние не само ще я държим на висота, но ще вървим напред – ще построим уникален по своите характеристики флот. Това ще е флотът на една силна и суверенна държава“, подчерта Путин.Главният военноморски парад се преведе в акваторията на река Нева. В него участват 43 кораби и подводници, 41 самолети и 4000 военнослужещи от четирите флота и Каспийската флотилия. Хиляди хора се събраха да наблюдават тържественото събитие.", "date": "2019.07.28", "title": "Путин: Руският военен флот ще отговори достойно на всеки"}
{"url": "https://www.novinite.bg/articles/178570/Utre-sled-17-ch-prodajbata-na-e-vinetki-shte-bade-zatrudnena", "text": "Между 17:00 ч. и 23:00 ч. в понеделник, 29 юли 2019 г., са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат частични забавяния и прекъсвания, които биха могли да затруднят продажбите на електронни винетки.За избягване на риска от проблеми с покупката на е-винетка по време на планираните актуализации препоръчваме на водачите внимателно да планират пътуването си по републиканската пътна мрежа и да купят електронната си винетка своевременно.Планираното внедряване на софтуерните актуализации е част от подготовката за въвеждане в експлоатация на тол системата.", "date": "2019.07.28", "title": "Утре след 17 ч. продажбата на е-винетки ще бъде затруднена"}
{"url": "https://www.novinite.bg/articles/178569/167-mlrd-leva-ot-evrofondovete-veche-sa-dogovoreni", "text": "Към началото на юни 2019 г. са договорени около 16.7 млрд. лева, възлизащи на 72 % от общата финансова рамка на програмите, съфинансирани от Европейските структурни и инвестиционни фондове (ЕСИФ) за периода 2014-2020 г. Това заявява вицепремиерът Томислав Дончев, предаде БГНЕС.По Програмата за развитие на селските райони (ЛРСР) е договорен 63% от общия бюджет на програмата или 3,6 млрд. лв, допълва вицепремиерът.Разплатените средства по всички програми, съфинансирани от ЕСИФ възлизат на 7,83 млрд. лева или 34% от общия бюджет по програмите, като в това число се включват и плащанията по ПРСР – 1,8 млрд. лева (32% от бюджета на програмата).За сравнение през предходния програмен период, на същия етап бяха договорени 51 % от бюджета на програмите, а плащанията към бенефициентите възлизаха на 26%, т.е. налице е близо 21 % увеличение на договорираните средства, което е предпоставка за по-нататъшно ускоряване на темпа на реалните плащания към бенефициентите, заявява Дончев в отговор на депутатски въпрос. Той подчертава, че е особено видно ускоряването на темповете както на договориране, така и на разплащане по ОП „Региони в растеж”, ОП „Иновации и конкурентоспособност” и ОП „Развитие на човешките ресурси”.Настоящата ОП „Региони в растеж” е достигнала 87% договаряне при 34% за предходната програма. При разплащанията по ОП „Региони в растеж” сравнението също е в полза па настоящия програмен период – разплатени са 44% , а през предходния период са били едва 24%.По ОП „Иновации и конкурентоспособност” договорените средства са в размер 75% от бюджета при 30% за същия етап от предходния програмен период. При разплащанията сравнението отново е в полза на настоящия програмен период – 40% разплатено сравнено с 25%.Дончев съобщава още, че при ОП „Развитие на човешките ресурси” договорирането е достигнало 79% от бюджета при 62% за същия етап от предходния програмен период. При разплащанията сравнението отново е в полза на настоящия програмен период – 45% разплатено сравнено с 21%.Вицепремиерът допълва, че ОП „Транспорт и транспортна инфраструктура” върви със сходни темпове като програмата от предходния програмен период – договорирани са над 83 % от бюджета при 82% за същия етап от предходния програмен период. При плащанията ситуацията е сходна – 33% в сравнение с 31% през предходния период.По ОП „Наука и образование за интелигентен растеж” договорените средства по програмата достигат 68% от бюджета, като към момента са разплатени 25%.Останалите две програми ОП „Околна среда” и ОП “Добро управление” (сравнена с ОП „Административен капацитет” и ОП „Техническа помощ”) също показват по-добри темпове на договориране в сравнение с предишния програмен период.Темповете на изпълнение по Програмата за развитие на селските райони в двата програмни периода са сходни – 63% договорено към момента при 54% за предходния програмен период и 32% плащания към бенефициентите при 32% за същия етап на предходния програмен период. Програмата за морско дело и рибарство също показва сходни темпове на договориране и плащания, като в предишния програмен период.Към настоящия момент могат да бъдат отчетени и ефектите от реализираните инвестиции от Европейските структурни и инвестиционни фондове върху икономиката на страната ни. Към края на 2018 г., иконометричният модел СИБШЛА показва положителното им отражение върху макроикономически показатели на страната, спрямо сценария без евросредства, а именно: увеличение на БВП с 4,0 %; нарастване на заетостта с 6,7%; намаляване на безработицата с 3,1 п.п.; увеличение на средната работна заплата с 2.8%, заявява още Дончев. ", "date": "2019.07.28", "title": "16.7 млрд. лева от еврофондовете вече са договорени"}
{"url": "https://www.novinite.bg/articles/178580/Loshoto-vreme-v-Italiya-pogubi-dvama", "text": "Двама души загинаха в Италия заради лошото време, предаде БНТ, позовавайки се на БГНЕС. 27-годишна жена буквално е вдигната от земята и издухана със своя автомобил от торнадо, което връхлетя тази нощ населеното място Фочене край Фюмичино, на 15 км от Рим.Торнадото не подмина и няколко паркирани автомобила, на които са нанесени сериозни щети. На две сгради частично е разрушен покривът, съобщава телевизия „Раи 24“.В град Алто-Адидже, в Южен Тирол, норвежка бегачка е ударена от светкавица. Тя е участвала в местен маратон. Състезанието е било прекратено заради неблагоприятните метеорологични условия, но спортистката се е намирала в изолиран участък, когато я е сполетяло нещастието.След горещините, които обхванаха цялата територията на Апенините в течение на седмица, в събота сутринта Италия осъмна със силни бури, придружени от ураганен вятър и град. Оранжев код бе обявен в редица северни и централни райони.", "date": "2019.07.28", "title": "Лошото време в Италия погуби двама"}
{"url": "https://www.novinite.bg/articles/178581/Stachka-ostavi-hilyadi-patnici-na-letishteto-v-Barselona", "text": "73 полета на испанската авиокомпания „Иберия“ са отменени от Барселона заради стачка на наземния персонал, предаде БГНЕС.Министерството на развитието отбеляза, че „Иберия“ е запазила минимално ниво на услугите. Според синдикатите решението за стачка на летището в Барселона е свързано с голямата натовареност на служителите на фона на „отсъствието на диалог с ръководството на компанията“.Международното летище на Барселона е второто по големина в Испания след мадридското. През 2018 г. то е приело рекорден брой пътници: услугите на каталунската аерогара са използвани от около 50,1 милиона души. Това е с 6,1% повече, отколкото през 2017 г. ", "date": "2019.07.28", "title": "Стачка остави хиляди пътници на летището в Барселона"}
{"url": "https://www.novinite.bg/articles/178585/Tramp-s-obidi-kam-kongresmen-i-izbiratelite-mu", "text": "Доналд Тръмп обиди конгресмена от Демократическата партия Илайджа Къмингс и избирателния му район с предимно чернокожо население. В поредица туитове американският президент нарече Къмингс хулиган, а районът, който е в Балитимор, определи като \"отвратително свърталище на плъхове\", предаде БНТ.Къмингс е председател на надзорната комисията в Долната камара на Конгреса. Той ръководи множество разследвания, свързани с президента и по-рано критикува представители на министерството на вътрешната сигурност заради условията, в които живеят задържаните мигранти по южната граница на САЩ. Къмингс отговори в Туитър и написа, че да провежда надзор на изпълнителната власт е неговото конституционно задължение.", "date": "2019.07.28", "title": "Тръмп с обиди към конгресмен и избирателите му"}
{"url": "https://www.novinite.bg/articles/178582/Balgarski-grajdani-postradaha-v-katastrofa-v-Turciya", "text": "Семейство от трима български граждани са пострадали при автомобилна катастрофа в турската провинция Дюздже, сочат първоначални данни, съобщени от осведомителната агенция ДХА, предаде БНР.Автомобил с белгийска регистрация, шофиран от българска гражданка, се е врязал отзад в ТИР с турска регистрация. При пътния инцидент са пострадали съпругът на  водачката на автомобила, и тяхната дъщеря, които също са се намирали в колата.Тримата са откарани в болница, властите са започнали проверка на случая.", "date": "2019.07.28", "title": "Български граждани пострадаха в катастрофа в Турция"}
{"url": "https://www.novinite.bg/articles/178577/Netanyahu-Nasheto-novo-PRO-prihvashta-raketi-izvan-atmosferata", "text": "Израелският министър-председател Бенямин Нетаняху съобщи за серия изпитания на израелския противоракетен комплекс „Хец-3“ /“Стрела-3“/, които са извършени на Аляска, предаде БГНЕС.„През последните няколко седмици проведохме три секретни изпитания на „Хец-3“. Тези експерименти се проведоха в Аляска в пълно сътрудничество с нашия велик съюзник – САЩ. Те бяха изключително успешни. „Хец-3“ успешно прихвана балистични ракети извън пределите на атмосферата на височини и скорости, които ние досега не сме виждали“, написа в Туитър израелският премиер.Комплексът „Хец-3“ е предназначен за прихващане на цели на разстояние 400-2500 км и на височина до 100 км. Министерството на отбраната разработи тази система съвместно с американската Агенция за ПРО.„Хец-3“ е на въоръжение в израелските ВВС от януари 2017 г. Изпитанията на системата продължават.", "date": "2019.07.28", "title": "Нетаняху: Нашето ново ПРО прихваща ракети извън атмосферата"}
{"url": "https://www.novinite.bg/articles/178566/2-po-Rihter-v-rajona-na-Burgas-tazi-sutrin", "text": "Земетресение с магнитуд 2 по скалата на Рихтер е регистрирано на територията на България, по Черноморието, предаде БГНЕС.Земният трус е регистриран в 7:39 ч. тази сутрин с епицентър на 6 км северно от Черноморец и на 12 км източно от Бургас, с дълбочина 7 км. Според данните на Евросредиземноморския сеизмологичен център трусът е бил с магнитуд 2.2 по Рихтер. Епицентърът му е бил на 22 км североизточно от Бургас и на 7 км западно от Несебър. Дълбочинара му е била 2 км.", "date": "2019.07.28", "title": "2 по Рихтер в района на Бургас тази сутрин"}
{"url": "https://www.novinite.bg/articles/178573/Katastrofa-mejdu-kola-i-kamion-zaginaha-jena-i-dete", "text": "Тежка катастрофа на пътя Варна - Бургас. Жена и дете са загинали след челен удар в района на село Горица, предаде Нова телевизия.Лека кола с чуждестранна регистрация се е ударила в камион.Движението е отклонено по обходен маршрут.", "date": "2019.07.28", "title": "Катастрофа между кола и камион, загинаха жена и дете"}
{"url": "https://www.novinite.bg/articles/178584/Teheran-predlaga-da-izprati-jurnalist-da-intervyuira-Majk-Pompeo", "text": "Техеран е готов да изпрати журналистката на иранската телевизия Прес ТВ Марзие Хашеми в САЩ, за да интервюира американския държавен секретар Майк Помпео. Това съобщи агенция „Мехр“, позовавайки се на говорителя на иранското правителство Али Рабии, предаде БГНЕС.„Всеки път, когато САЩ се опитват да ограничат нашата дипломация, нашите дипломати, по-конкретно външният министър Мохамед Джавад Зариф, не са допускали това. Визитата на Зариф в няколко американски и африкански страни и интервютата с различни медии принудиха американския държавен секретар да призова за преговори с иранските медии. Ние сме готови за това и госпожа Марзие Хашеми може да замине там и да го интервюира. Той може са каже всичко, което пожелае, и ние не се страхуваме от това, което ще каже“, заяви говорителят.Неговите коментар додей, след като Помпео критикува американските медии за разговорите с иранския външен министър по време на неговия престой миналата седмица в Ню Йорк. Зариф взе участие в ежегодната сесия на Икономическия и социален съвет на ООН. Помпео заяви, че е готов да дойде в Техеран и да поговори с иранския народ чрез местните медии.В четвъртък държавният секретар даде интервю за „Блумбърг“. На въпрос на агенцията дали е готов да замине за Иран, ако това е необходимо, той отговори утвърдително. Помпео също така е готов да общува директно с иранския народ с помощта на местните медии. Той отбеляза, че Вашингтон не лишава от тази възможност иранския външен министър. ", "date": "2019.07.28", "title": "Техеран предлага да изпрати журналист да интервюира Майк Помпео"}
{"url": "https://www.novinite.bg/articles/178575/Panoramna-snimka-pogubi-tijnejdjar-v-Primorsko", "text": "На 28.07.т.г. Около 01:05 ч. в Районно управление - Приморско е получено съобщение за инцидент в изоставен строеж, разположен на ул. „Съединение“ в Приморско, след х-л „Престиж“ в близост до ММЦ – Приморско, при който в асансьорна шахта паднал 17 годишен софиянец и загинал на място.Констатирано е, че причина за инцидента е панорамна снимка, която загиналия младеж и негов 17 годишен приятел решили да направят от изоставената сграда. След инцидента 17 годишния очевидец алармирал полицейските служители, който отцепили местопроизшествието и извършили първоначален оглед. Тялото на младежа е откарано за аутопсия в отделение „Съдебна медицина“ при УМБАЛ – Бургас.17 годишният очевидец обяснил, че заедно със свои приятели наели квартира в Приморско за лятната ваканция. Решили импулсивно да направят панорамни снимки, като не преценили риска и въпреки обезопасяването на недовършения стореж, проникнали в сградата и се изкачили до последния й етаж.По случая е образувано досъдбено поризводство. Работата продължава от служители на Районно управление – Приморско.", "date": "2019.07.28", "title": "Панорамна снимка погуби тийнейджър в Приморско"}
{"url": "https://www.novinite.bg/articles/178568/Preduprejdavat-ni-za-opasnost-ot-pojari-v-chasti-ot-Severna-Balgariya", "text": "Националният институт по метеорология и хидрология (НИМХ) предупреждава за опасност от пожари на територията на няколко крайдунавски области днес, предаде БГНЕС.Червен код е в сила за част от територията на областите Плевен, Велико Търново и Русе, където според най-високата степен на опасност са възможни бързо разпространяващи се и много силни пожари. За голяма част от територията на Северна България кодовете са жълт и оранжев.Заради летните горещи в общо 19 области на страната е обявено и предупреждение за опасно топло време, като температурата в неделя се очаква на места да превишава 35 градуса.", "date": "2019.07.28", "title": "Предупреждават ни за опасност от пожари в части от Северна България"}
{"url": "https://www.novinite.bg/articles/178579/Aleks-Aleksiev-napusna-tozi-svyat", "text": "Почина политологът и анализатор Алекс Алексиев, предадоха БГНЕС и БНТ. Той е син на големия български писател и карикатурист Райко Алексиев, който е убит от комунистическата власт след 9 септември 1944 г.Алекс Алексиев емигрира в САЩ и се завръща за пръв път в България след промените от 10 ноември 1989 г. Става съветник на министър-председателя Филип Димитров. През 1992 г. името му е замесено в бурния политически живот и противопоставянето между БСП и СДС.В края на първото десетилетие на ХХI век Алекс Алексиев окончателно се установи в България. Той правеше анализи за редица медии, имаше критична гледна точка спрямо Русия на Владимир Путин и Турция на Реджеп Ердоган.", "date": "2019.07.28", "title": "Алекс Алексиев напусна този свят"}
{"url": "https://www.novinite.bg/articles/178564/Slancheva-i-goreshta-nedelya-s-temperaturi-do-38-gradusa", "text": "Днес над България ще е предимно слънчево. Около и след обяд в западната половина от страната ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. На места явленията ще интензивни. Ще има условия за градушки. През нощта срещу понеделник валежите ще продължат и ще обхванат и централните райони от страната. Ще продължи да духа до умерен вятър от изток-югоизток. Ще е горещо с максимални температури между 33 и 38 градуса, сочи прогнозата на НИМХ.Синоптиците са обявили и жълт предупредителен код за високи температури за 19 области. Това са Видин, Монтана, Враца, Плевен, Ловеч, Велико Търново, Габрово, Русе, Сливен, Ямбол, Стара Загора, Хасково, Пловдив, Пазарджик, София, София-област, Перник, Кюстендил и Благоевград.Атмосферното налягане е по-ниско от средното за юли и ще продължи да се понижава.В планините ще е предимно слънчево. Около и след обяд, в масивите от Западна България ще се развива купеста и купесто-дъждовна облачност и там на места ще има краткотрайни валежи от дъжд, придружени с гръмотевични бури. Ще духа умерен югоизточен вятър, по билата югозападен. Максималната температура на височина 1200 метра ще е около 24 градуса, на 2000 метра - около 19.По Черноморието ще бъде слънчево. Ще продължи да духа слаб до умерен вятър от изток-югоизток. Максималните температури ще са между 27 и 30 градуса. Температурата на морската вода е 26-27. Вълнението на морето ще бъде 2-3 бала. ", "date": "2019.07.28", "title": "Слънчева и гореща неделя с температури до 38 градуса"}
{"url": "https://www.novinite.bg/articles/178583/TIR-i-tri-koli-katastrofiraha-po-patya-za-Sarbiya-ima-i-zaginal", "text": "Днес към 15:10 часа е подаден сигнал за тежък пътен инцидент между ТИР и три леки автомобила, станал в район на Драгоман. Към мястото веднага са насочени полицейски екипи. Според първоначалната информация от катастрофата е починал водачът на камиона.Започнал е оглед на местопроизшествието. Пътят Драгоман-Калотина е временно затворен за движение на моторни превозни средства и в двете посоки.", "date": "2019.07.28", "title": "ТИР и три коли катастрофираха по пътя за Сърбия, има и загинал"}
{"url": "https://www.novinite.bg/articles/178571/Obshtestvenite-porachki-za-nad-25-mln-lv-vseki-den", "text": "Рекордните над 25 млн. лева дневно харчи държавата за обществени поръчки от началото на годината до 27 юли. Това показват данните на Агенцията по обществените поръчки. Междувременно се запазва и тенденцията половината от всички жалби срещу процедури на държавната и местната власт да бъдат основателни. Друга една четвърт от поръчките се оказват незаконни в последствие, съобщи БНТ, предаде БГНЕС.През 2019 г. държавната и местната власт са сключили над 11 300 договора на обща стойност 5,12 млрд. лева. На ден това означава, че държавата вече харчи с рекордните за последните пет години 25 300 000 лева.От началото на годината до 27 юли са обявени общо 6601 поръчки като 1/6 от тях се финансира с евросредства.Най-много пари тази година държавата отделя за строителство, следват доставките и услугите. Възложителите с най-много поръчки са общините.За никого не е тайна, че общините са основните бенефициенти по европейските програми, с тях те успяват да осигурят една част от своите средства за инфраструктура, екология, социални и културни дейности, заяви Десислава Стойкова, юрисконсулт в Националното сдружение на общините.Проблем, с който все по-често се сблъска местната власт остава обжалването.За съжаление, публична тайна е, че има фирми, които практикуват като бизнес, като спорт, обжалването на обществените поръчки, добави Стойкова.Една жалба срещу обществена поръчка може да забави процеса в рамките на една година, минимум.Решение на този проблем така и не е открито към момента. Обжалванията не могат да отпаднат, защото в почти половината от случаите се оказват основателни.От началото на годината обжалваните обществени поръчки в Комисията за защита на конкуренцията са 624. От тях решение има в 452 случая. Близо 40% от процедурите са върнати за преразглеждане от възложителите, останалите жалби са се оказали неоснователни.И докато антимонополната комисия проверява обществените поръчки предварително и при сключване на договори,Последващ контрол извърша Агенцията за държавната финансова инспекция. За първите две тримесечия на годината се е оказало, че поръчки на обща стойност 25 700 000 лева са незаконни.Това са 1/4 от сключените и изпълнени вече договори. В част от случаите проверките се извършват много след приключване на процедурите и не може да бъдат наложени наказания.", "date": "2019.07.28", "title": "Обществените поръчки за над 25 млн. лв. всеки ден"}
{"url": "https://www.novinite.bg/articles/178578/Oshte-edna-oblast-moje-da-se-okaje-s-bolni-ot-AChS-praseta", "text": "В Областната дирекция по безопасност на храните във Видин е получен сигнал за болно прасе от африканска чума в частен имот в квартал \"Нов път\". „Взети са необходимите проби и през утрешния ден се очакват резултатите от тях”, каза пред БНР д-р Адриян Данков, директор на Областната дирекция по безопасност на храните, предаде Нова ТВ.\"Изпратили сме проба и чакаме. Сигналът беше получен в петък и веднага изпратихме. Предполагам, че в понеделник сутринта ще има яснота. Ако пробата се окаже положителна ще действаме в три километрова зона. Фермата, в близост има мерки за биосигурност, но и от там ще вземем проби”, обясни д-р Адриян Данков, директор на Областната дирекция по безопасност на храните във Видин.Собственикът на най-голямата промишлена свинеферма, която попада в 3-километровата зона - Димитър Неков каза, че във фермата от месеци са взети изключителни мерки за сигурност и въпреки това с притеснение очаква резултатите от взетите проби. Близо 4 000 са прасетата в неговата свинеферма. Досега във Видинска област нямаше сигнали за заболяването.", "date": "2019.07.28", "title": "Още една област може да се окаже с болни от АЧС прасета"}
