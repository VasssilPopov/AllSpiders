{"url": "https://www.novinite.bg/articles/164949/Shef-na-Vinprom-Karnobat-Namerenata-traba-e-obiknoven-kran-za-proverka", "text": "Технологът и административен директор на \"СИС Индъстрис\" инж. Йовко Йовков опроверга Агенция \"Митници\" за откритите тръби и кран, през които се източвали нелегално големи количества алкохол от \"Винпром Карнобат\".Това разкриха по-рано днес на брифинг от Митниците, но според Йовков това всъщност е кран за проверка на системата и ако бъде отворен, може да бъде много опасно, което автоматично изключва вероятността оттам да се пренася алкохол.\"Тръбата, за която говорят митниците, че са открили във винзавода в гара Церковски, е монтиран преди две години кран. Ако случайно го отворим, както твърдят митничарите, ще гръмне и ще вдигне във въздуха целия завод и гара Церковски. Тези 70 % пари ще се изпарят в атмосферата, цялото помещение ще се насити с алкохолни пари, а както всички знаете, те са силно взривоопасни”, обяви инж. Йовков за \"Флагман\".\"Тръбата всъщност е обикновен кран за проверка на херметичностни съоръжения. Целта ѝ е с нея да проверяваме дали няма изтичане на алкохолни пари. През тръбата, на която е монтиран кранът, циркулира течностно-парна смес с темп 80-85 градуса. Приблизителното съотношение на алкохолни пари и алкохолна течност е 70 към 30. При вземане на проба от митниците пробните им шишета се деформираха, защото температурата е над 80 градуса. Това се прави, за да се пречисти максимално  спиртът. Тоест да предложим на хората спирт и спиртни напитки с максимално качество. Прословутият кран технологично стои постоянно затворен, иначе ще нарушим режима на работа\", обясни административният директор на \"СИС Индъстрис\".", "date": "2018.09.23", "title": "Шеф на \"Винпром Карнобат\": Намерената тръба е обикновен кран за проверка"}
{"url": "https://www.novinite.bg/articles/164924/Nyama-postradali-balgari-pri-tornadoto-v-Kanada", "text": "Посолството нa България в Отава не е получавало сигнали за пострадали българи след опустошителното торнадо в канадската столица, информират от Министерството на външните работи.Припомняме ви, че стотици хиляди хора останаха без електричество в района, след като на два пъти премина торнадо, разрушило домове и отнесло покриви на къщи, предаде Ройтерс.Регионът беше връхлетян и от силни ветрове, а кметът на Отава Джим Уотсън заяви, че може да отнеме дни, докато бъде възстановено електричеството. Най-малко шестима души са ранени.", "date": "2018.09.23", "title": "Няма пострадали българи при торнадото в Канада"}
{"url": "https://www.novinite.bg/articles/164932/Makedonskiyat-prezident-shte-bojkotira-referenduma", "text": "Македонският президент Георге Иванов няма да гласува на предстоящия референдум на 30 септември за одобряване на Договора с Гърция и започването на преговори за присъединяване към ЕС и НАТО.Това съобщи самият Иванов в чужбина по време на срещата си с македонската емиграция в Детройт, САЩ, пише БГНЕС.\"Аз вече гласувах. Гласувах преди 27 години, на 8 септември 1991 година. Аз бях един от онези, които дадоха своя глас за суверенна и независима Република Македония, със свое име и достойнство. Не отстъпвам от тази идея. Поради тази причина няма да гласувам на 30 септември. Когато станах президент се заклех, че ще спазвам Конституцията и законите на страната. Не отстъпвам от тази клетва. И поради тази причина няма да изляза да гласувам на 30 септември\", каза още Иванов. По време на срещата Иванов е призовал присъстващите \"да не позволят някой друг да контролира тяхната съвест и национална гордост\". Той очаква на \"референдума гражданите на Република Македония да вземат правилно и мъдро решение\". \"С това Споразумение се променя не само името на държавата, а се създава една нова полусуверенна държава, с ново име, с нова вътрешно-правна и международна правна идентичност\", каза още той. Иванов смята, че \"без истински реформи, без борба срещу корупцията, без борба срещу партийния клиентелизъм, няма да има членство в ЕС и НАТО\". \"Дори да приемем вредния Договор с Гърция, да променим Конституцията, няма да има автоматично членство в ЕС и НАТО\", каза още Иванов.БГНЕС припомня, че преди десет дни в Скопие пристигна лично генералният секретар на НАТО Йенс Столтенберг, който обеща Република Македония да стане пълноправен член на Северноатлантическия пакт, ако страната ратифицира Договора с Гърция. И бившият генерален секретар на пакта Хавиер Солана призова македонците да гласуват със \"за\" на 30 септември. Миналата седмица в Македония бяха германският и австрийският канцлер, които също призоваха гражданите да гласуват със \"за\" на референдума. Вчера френският президент Еманюуел Макрон във специално обръщение призова гражданите на страната да подкрепят Договора, защото \"това е в интерес на региона, страната и цяла Европа\". Американският президент Доналд Тръмп също подкрепи Договора, а вицепрезидентът Майкъл Пенс лично прие македонсикят премиер Зоран Заев в Белия дом преди три дни.", "date": "2018.09.23", "title": "Македонският президент ще бойкотира референдума"}
{"url": "https://www.novinite.bg/articles/164936/SASht-zatyagat-pravilata-za-postoyanno-prebivavane-na-chujdenci", "text": "Правителството на президента Доналд Тръмп съобщи вчера, че ще предложи правила, които ще направят по-трудно за живеещите в САЩ чужденци да получат разрешения за постоянно пребиваване, ако вземат социални помощи, съобщи Ройтерс, цитирана от Монитор.Съгласно предложената от министерството на вътрешната сигурност регулация имиграционните служби ще преценяват дали лице, получаващо помощи, финансирани с пари на данъкоплатците, са \"в тежест на обществото\".Промените ще важат за хора, кандидатстващи за виза или за постоянно местожителство, но няма да засягат кандидатстващите за американско гражданство.Предложената регулация ще бъде публикувана във федералния регистър през следващите седмици, което е първа стъпка към окончателното й приемане. След това ще има два месеца време за обществен дебат и според резултатите властите могат да въведат промени в регулацията преди окончателното й приемане, което се очаква да бъде след няколко месеца, отбеляза Ройтерс.", "date": "2018.09.23", "title": "САЩ затягат правилата за постоянно пребиваване на чужденци"}
{"url": "https://www.novinite.bg/articles/164922/Dneven-horoskop-za-nedelya", "text": "Вие сте изключително интелигентни и днес ще имате възможността да го покажете и да оставите много хора с отворени усти. Потупайте се по гърба и продължавайте в същия дух. Можете да постигнете велики неща. Продължавайте напред и си позволете да мечатете. Позволете си да мечтаете и по отношение на романтичния си живот. Обърнете малко повече внимание на партньора си и опитайте да развиете връзката си. Днес ще бъдете подложени на изпитание. Налага ви се да убедите някого да направи нещо, което не иска. Естествено, трябва да уважавате мнението на другите, но днес наистина ви се налага да го направите. Няма да ви бъде много приятно. Ако сте представител на някоя от останалите зодиакални знаци, можете да намерите дневня си хороскоп на ", "date": "2018.09.23", "title": "Дневен хороскоп за неделя"}
{"url": "https://www.novinite.bg/articles/164947/Agenciyata-po-lekarstvata-pusna-signal-do-GDBOP", "text": "Агенцията по лекарствата е подала сигнал до ГДБОП за нерегламентирана търговия с медикаменти в интернет, съобщава БНТ.Сигналът идва, след като се появиха информации, че в сайт за обяви свободно се продават лекарства за тежки заболявания, които се изписват с рецепта. Проверка показва, че обявите за продажба на инсулин са свалени, но в сайта продължават да се предлагат медикаменти, които се купуват само с рецепта от аптеката.Продажбата на лекарства с рецепта в интернет е забранена. По сигналите за незаконно разпространение на лекарства в интернет работи отделът за киберпрестъпност на ГДБОП. В повечето случаи се оказва, че китайски търговци предлагат фалшиви медикаменти.“Особено лекарства, които касаят младите хора, които се занимават с фитнес. Лекарства, които са за полова стимулация. Някои от тях са забранени за продажба в България”, коментира Явор Колев – н-к “Трансгранична организирана престъпност”, ГДБОП.Сайтовете не са длъжни да контролират съдържанието на обявите, които публикуват потребителите им. Освен това при покупка на каквато и да е стока от физическо лице в интернет правата ни като потребители не са защитени.„Нормативната уредба , която регулира онлайн търговията обхваща по-скоро юридическите лица и търговците по смисъла на закона. Да, това може би все още е една празнота в правото - нещо, което предстои да бъде решено на регулаторна основа“, заяви Димитър Маграритов – председател на КЗП.", "date": "2018.09.23", "title": "Агенцията по лекарствата пусна сигнал до ГДБОП"}
{"url": "https://www.novinite.bg/articles/164938/Moskva-s-novi-obvineniya-kam-Izrael-za-svaleniya-ruski-samolet", "text": "Вината за свалянето на руския военен самолет Ил-20 в Сирия на 17 септември е изцяло върху Военновъздушните сили на Израел и тези, които са взели съответните решения, заяви днес на брифинг говорителят на министерството на отбраната на Русия Игор Конашенков, предават световните медии, цитирани от БЛИЦ.По думите му, „представените обективни данни свидетелстват, че действията на израелските пилоти, предизвикали смъртта на 15 руски военнослужещи, говорят или за техния непрофесионализъм или минимум за престъпно нехайство“.„Поради това считаме, че вината за трагедията с руския самолет Ил-20 изцяло лежи именно върху Военновъздушните сили на Израел и тези, които са взели решение за подобен род действия“, заяви Конашенков.Той подчерта, че действията на изтребителите от ВВС на Израел във вечерта на 17 септември „са били извършени в района на маршрутите за приземяване на въздушната база Хмеймим, не само на военни самолети, но и на цивилни пътнически такива“.Говорителят на отбранителното министерство отбеляза, че ВВС на Израел са въвели руските военнослужещи в заблуда за мястото на удара на своите изтребители Ф-16, което не е позволило на самолета Ил-20 да се оттегли в безопасен район.", "date": "2018.09.23", "title": "Москва с нови обвинения към Израел за сваления руски самолет"}
{"url": "https://www.novinite.bg/articles/164913/Oblaci-i-slance-v-parviya-esenen-den", "text": "В 4 ч. и 54 мин. настъпи астрономическата есен.Днес преди обяд облачността ще е по-често значително, но до края на деня ще се разкъса и намалее до предимно слънчево. Ще духа слаб до умерен вятър от запад-северозападен, който вечерта в източните райони ще се ориентира от изток-югоизток, а в останалата част от страната временно ще утихне. Максимални температури между 26° и 31°, малко по-ниски по морския бряг, за София - около 27°, къобщиха от НИМХ.В планините облачността ще е променлива. Ще духа умерен вятър от запад-северозапад. Максималната температура на височина 1200 метра ще е около 22°, на 2000 метра – около 15°.По Черноморието облачността ще е променлива, с повече слънце в следобедните часове. Ще духа слаб до умерен северозападен вятър, който до вечерта ще се ориентира от изток-югоизток. Максимални температури 23-25°. Температурата на морската вода е 22-24°. Вълнението на морето ще е 1-2 бала.Атмосферното налягане ще се задържи малко по-високо от средното за септември.На 23.09.2018 слънцето ще изгрее в 07:49 часа и ще залезе в 18:32 часа. Продължителност на деня 10:43 часа.На 23.09.2018 луната ще изгрее в 18:22 часа и ще залезе в 06:06 часа. Осветеност на диска в 0h UT 97 %. Фаза на луната: пълнолуние.", "date": "2018.09.23", "title": "Облаци и слънце в първия есенен ден"}
{"url": "https://www.novinite.bg/articles/164941/Vasil-Petrov-kaca-s-helikopter-v-NDK", "text": "След като миналата година се появи в стил Джеймс Бонд с лъскав ретро автомобил, този ноември Васил Петров е подготвил още по-голяма изненада за второто издание на спектакъла си “Синатра: Вегас 2”. Джаз певецът ще долети с хеликоптер за голямото събитие, съобщава \"Монитор\".Появяването му по този екстремен начин е обвързано с новото тематично начало на спектакъла, вдъхновено от кино класика и измислено от неговия мениджър и партньор в живота Маргарита Тошева. Всъщност тя е двигателят на идеята за спектаклите, посветени на Барда на мафията.Концертът, който ще превърне зала 1 на НДК в елитен ласвегаски клуб, е на 12 ноември, а сцената ще се изпълни с колеги на българския Синатра от всички поколения. Гърбът му ще пази отново Биг Бенда на БНР с микс от суинг, джаз и боса нова, както и вечните стандарти на Франк Синатра. „Почти половината от репертоара е нов, като сме запазили само най-големите хитове“, сподели пред „Монитор“ музикантът с уклон към изобразителното изкуство.На сцената ще се качи специално събран 12-членен кордебалет с нова сценография, хореография и впечатляващо пищни костюми с пера и обсипани с камъни. За втора поредна година Васил Петров ще си партнира на сцена с блус и соул изпълнителя Брус Джонсън от Америка. От българска страна изпълнителят ще изненада с дуети с чаровната Михаела Филева, чийто джаз потенциал вече изпита в специален общ проект със Старозагорската опера. На масата му „rat pack“ дружината ще оформи Орлин Павлов, с когото са подготвили специална изненада.", "date": "2018.09.23", "title": "Васил Петров каца с хеликоптер в НДК"}
{"url": "https://www.novinite.bg/articles/164915/Pak-protest-na-rabotnicite-ot-zavodite-na-Minyu-Stajkov", "text": "Работници от запечатаните заводи на Миню Стайков край Карнобат отново  протестират тази сутрин срещу затварянето на обектите.Над 300 служители на затворените от агенция \"Митници\" фабрики за алкохол се събраха снощи за два часа на централния площад в Карнобат с искане да бъдат запазени работните им места.Близо 10 милиона лева са загубите за двата дни, в които производството е спряно, каза  пред кореспондента на БНР търговският директор Емил Пилев и допълни:\"Ние при това положение на практика затваряме бизнеса на цялата фирма и всичките тези хора остават на улицата. Това е половината град, плюс това около нас има много други фирми, които зависят от нас - доставчици на грозде, доставчици на материали, банки\".", "date": "2018.09.23", "title": "Пак протест на работниците от заводите на Миню Стайков"}
{"url": "https://www.novinite.bg/articles/164946/Edna-ot-fabrikite-na-Stajkov-vazstanovyava-rabotata-si", "text": "Една от фабриките край Карнобат на бизнесмена Миню Стайков ще възстанови работата си още тази вечер, а другите две утре, реши Районният съд в града. Предприятията бяха затворени в петък след акция на агенция \"Митници\" и работниците организираха протести с искане за възстановяване на производствения процес.От агенция \"Митници\" тази сутрин поискаха обектите да останат затворени за още 60 дни, за да може да бъде направена пълна проверка на дейността им. От агенцията съобщиха и за нарушения, с които е ощетен държавният бюджет.По-рано днес Юлиан Мирков, зам.-директор на агенция „Митници“ заяви на нарочно свикан брифинг днес, че е „дадена е възможност гроздовата реколта да бъде приета в складовите помещения, за да не се стигне до унищожаване на готовата продукция“.Според него също така никой не е казал, че служителите на комбината не могат да ходят на работа, единствено има категорична забрана да се извежда готова продукция.Преди съдът да излезе с окончателно решение административния директор на фирмата инж. Йовко Йовков обяви, че ако срокът за спиране на производството бъде удължен, фирмата ще фалира, а тонове продукция ще станат негодни за преработка.Над 300 служители на затворените от агенция „Митници“ фабрики за алкохол се събраха и снощи за два часа на централния площад в Карнобат с искане да бъдат запазени работните им места, припомня БНР. Близо 10 милиона лева са загубите за двата дни, в които производството е спряно, каза търговският директор Емил Пилев.Протестът им продължи и днес. Работниците от затворените фабрики за спиртни напитки, собственост на задържания Миню Стайков, се събраха пред сградата на Районния съд в Карнобат, където очакваха съдът да реши дали ще бъде удължен срока, в който фабриките да останат запечатани.По-рано днес протест на работниците имаше пред производствената база в село Церковски, а после за кратко протестиращи блокираха движението на колите на 3 пешеходни пътеки в Карнобат.", "date": "2018.09.23", "title": "Една от фабриките на Стайков възстановява работата си"}
{"url": "https://www.novinite.bg/articles/164930/Lilyana-Pavlova-skochi-sreshtu-laja-napisana-za-neya", "text": "„Възмутителна и грозна лъжа написа за мен още един сайт - informiran.net. Приписва ми абсурдното, напълно немислимо и невярно твърдение, че за поредна година не съм уважила Деня на Независимостта на България“. Това казва министър Лиляна Павлова в своя позиция по повод публикация в електронната медия, съобщиха от пресцентъра на Министерство за Българското председателство на Съвета на ЕС 2018.В позицията на министър Павлова се казва още:„Това се случва само 24 часа след предходната лъжа, която категорично опровергах в N-тия на брой сайт у нас, фабрикуващ фалшиви новини. Те нямат нищо общо с реалността, но се появяват с целта да петнят името на българите, които всеки ден работят за по-доброто бъдеще на нашата държава и на Европа, от която сме неизменна част.Лъжата, публикувана в informiran.net вчера, се появява точно след като използвайки силата на социалните медии, се обърнах с цялото си сърце към всички българи, за да им честитя 110-годишнината от обявяването на Независимостта - денят, в който България отново се връща като пълноправен член на европейското семейство. В личния си профил във фейсбук подчертах, че „с този акт нашите предшественици показват на Европа и света, че страната ни ще отстоява докрай осъществяването на националните идеали за обединение и възход“. А думите от Манифеста за обявяването на Независимостта - „винаги миролюбив, моят народ днес копнее за културен и икономически напредък; в това отношение нищо не бива да спъва България; нищо не трябва да пречи за преуспяването ѝ”, звучат актуално и днес.Пак от социалните медии днес отново призовавам всеки ден с постоянство и сила да даваме отпор на фалшивите новини и ясно да сочим с пръст сайтове, разпространяващи откровени лъжи! Само така те могат да изчезнат от живота ни!“", "date": "2018.09.23", "title": "Лиляна Павлова скочи срещу лъжа, написана за нея"}
{"url": "https://www.novinite.bg/articles/164923/Stefan-Sofiyanski-Prezidentat-da-poeme-MVR", "text": "Президентът трябва да поеме вътрешната и външната сигурност, предложи в \"Офанзива с Любо Огнянов\" по Канал3 Стефан Софиянски, бивш кмет на София и бивш служебен министър-председател. Той анализира политическата обстановка, последните събития, управлението на ГЕРБ и накрая заяви: \"Не е необходимо да има предсрочни избори догодина, а трябва да има предсрочни парламентарни избори,  за да се опитаме най-сетне да вкараме, да канализираме едно нормално управление\".Ето и цялото  интервю. публикувано от kanal3.bg.- Ако беше само този случай, бихме могли да му дадем най-различни тълкувания и дори бихме могли да намерим оправдания. Но това е нещо симптоматично и доста неприятно и за обществения живот в България, и говори за една изключителна слабост и неподготвеност на правителството. Защото ако си направите сметка в рамките на двете години ние имаме 6 министерски оставки: един кабинет в рамките на първите си 2 г. от мандата има 6 оставки.  - Тогава защо не смениха на енергетиката министъра... Първо, как си подбираш екипа. Второ, една оставка е оставка - какво значи приемам-не приемам. Принципът какъв е, белезите какви са: 6 министерски оставки, от тях 4 приети, 2 неприети. Като имаме една междинна оставка - тази на номинирания министър на транспорта, който се оттегли, стават 7. Е, добре, за каква стабилност говорим изобщо! ГЕРБ вече не се хвалят с постиженията си, защото няма постижения, хвалят се със стабилността - е, за каква стабилност говорим! Тук вече неспособността да се излиза от елементарни административни казуси говори за сериозна управленска немощ. Ако гледаме политическия контекст, с прокламираната към този момент война между институциите, аз ще кажа: няма такова нещо, според мен има пълно разбирателство, няма напрежение с президента. Напрежението е у нас, хората, защото  се притесняваме наистина какво става, не ни е ясно. А има едно очевидно никакво бързане от страна на ГЕРБ за тези промени, защото имаше начин да бъде решен въпроса, ще го кажа какъв е. Нито от страна на президента имаше бързане да подпише указа - просто в момента има едно съвпадение в интересите: да не се бърза с промените.  - Не би трябвало да са, мисля, че ние си я правим тази война, мисля, че ГЕРБ очевидно не знае какво да прави, че е объркан с тези оставки и не може да намери решение и затова не бърза с развръзката. Очевидно и президентът на бърза - дали поради ангажименти или за да покаже, че и от него зависи нещо, въпреки, че Конституцията не му дава кой знае какви права. И се получава един такъв вакуум, от който губи страната, губят съответните ресори. Поставете се в положението на хората, които толкова години са работили в отрасъла си и сега чакат в напрежение кой ще им дойде, поредният министър каква посока ще вземе. За да свършим с този казус ще ви кажа, че имаше много просто оперативно решение. Двамата министри, които са одобрени, заклева ги Народното събрание. Какво прави МВР и всяко друго министерство, когато министърът е в отпуска? Пуска заповед и друг изпълнява длъжността. И още в четвъртък трябваше двамата министри да се закълнат или да мине процедурата да бъдат назначени, ако се бързаше - на транспорта и на регионалното развитие. И в същия момент трябваше да излезе в отпуска господин Валентин Радев, след като си е подал оставката, да пусне една заповед за изпълняващ длъжността на Младен Маринов, който е одобрен, и той вече си има пълномощията и действа като министър. А когато подпише президентът Радев, тогава влиза в Народното събрание - прост, административен казус, от който ние вдигнахме такъв шум. Очевидно е - отново подчертавам!, че нито ГЕРБ в момента е наясно в каква посока отива и какво прави, може би имат вътрешни противоречия...  - Аз съм работил с Росен Желязков и смятам, че той е един много добър администратор. Смятам, че тази история, която му я направиха - Костинбродската, той нямаше никакво отношение към нея. Но, както обичат и е обичайна практика, в ГЕРБ си намират някой, с когото да си умият лицето след поредния гаф. И така решиха да не е човекът, който е начело на изборния щаб. А секретарят на МС не се занимава с това. Затова смятам, че просто можем да я забравим тази история, че той беше просто поредната изкупителна жертва.  - И тук вече опираме до начина, по който се формира кабинета и очевидния недостиг на кадрови потенциал на ГЕРБ. Грешната система, защото ние възпроизведохме комунистическия модел - говоря за 50-те, 60-те, 70-те години на миналия век. Когато в чисто професионалните сфери се влизаше по партиен път, партийната йерархия е тази, която те води към високия пост, а не професионалната ти кариера. И тук е грешката: една система се нуждае от професионалисти, затова страната ни остава най-бедната, на последно място в ЕС, отдалечава се от другите страни. Защото ние не можем да формираме нормален, професионален, управленски екип. Министрите на ГЕРБ, а виждате съответно и на коалиционните партньори, те всички вървят по партиен път, всички председатели на партии са министри, са или премиери или вицепремиери. Съвсем друга е философията, ако искаме България да се развива нормално. Ние трябва да търсим министрите да бъдат от професионалните среди. Когато влезеш в една система, тя трябва да те припознае, ти трябва да имаш авторитет там не с партийната си кариера, а трябва да имаш авторитет с работата си, която си свършил.  - Какво да ви кажа - той е много добър администратор, отново подчертавам, при мен беше главен секретар в общината, юрист с добра юридическа подготовка, беше и много добър главен секретар, докато беше в един от кабинетите на Бойко Борисов. Сега дали ще има достатъчно информация и познания, дали системата ще го припознае, ще видим във времето. Но пак предстои един път на запознаване и опознаване.  - Очевидно има, целият механизъм, по който стават нещата, е, ще употребя думата, комичен. Стават произшествия - трагедията в Своге, най-искрена съпричастност към загубилите близки хора, към жертвите и близките им. Добре, очевидно е, че не е точно сегашното ръководство, ако търсим вина, има и съвпадение на случайности, сигурно има и недобре свършена работа, ние винаги сме свикнали да търсим някой да е виновен, но във всеки случай тази помпозна  фраза \"поемаме политическа отговорност\" ми звучи смешно, комично. Как си я поел? Като си сменил един кабинет с друг ли си я поел отговорността? И защо трябва да я поемаш? Ти работи, поеми я с работата си така, че да не допуснеш втори път да се случи такова нещо, поправи пътя, намери други опасни места. Това свърши, а ние сега започваме с политически декларация - поемаме политическа отговорност, на трима министри съм поискал оставката, но не съм го казал, а го казвам след една седмица. Е, този целият политически цирк може да се направи само от аматьори. И затова казвам, че липсва професионалното в работата на правителството, липсва идеята, визията, и цари хаос. Това поставя България, за пореден път го казвам, на последно място в Европейския съюз. 11 г. я управляват ГЕРБ и БСП - ту ГЕРБ, ту БСП, и в тези 11 години България не се премести. Говорим за време на прехода, всички наругаха прехода. Да, но преходът свърши работа, преходът пренесе България от Варшавския пакт и от СИВ в НАТО и в ЕС. А сега аз ще си позволя да направя едно определение: 11-те години, в които сме в Европейския съюз, е време на застоя! Това е истината, защото ние не използваме предимствата, ние нищо не правим, ние седим на едно място, дори да вземем външния дълг, към момента на влизането ни в ЕС беше 2 пъти по-малък отколкото е сега. Погледнете цифрите! - Ако на моето място стоеше човек от ГЕРБ, щеше да ви говори за инфраструктурните проекти, за пречиствателните станции, за всички тези, които дойдоха по пътя на съфинансиране с ЕС... - Да, сега се строи вече трети диаметър... Това да строиш метро, строили сме го и ние, строят го и сега, да строиш пътища - и Тодор Живков строеше: това е ежедневието. На България едно ежедневие, едно кретане не й върши работа, на България й трябва тичане!  - С това, което всички вие го определяте - и вие, журналистите, и ние, гражданите: няма алтернатива. И тук е нашият дефект: как ще има алтернатива, когато и БСП, и ГЕРБ са едно и също! Едно и също като манталитет, едно и също като мислене, едно и също като квалификация, едно и също като персонаж. Половината от БСП, да не кажа повече, се пренесе в ГЕРБ: кажете ми от ръководството кой не е бил член, и на БКП, и респективно? Знае ли някой кога са си върнали книжките? Да сте прочели в биографията им откога докога? На Софиянски биографията като прочетете ще прочетете: до тая година е бил член на СДС, тази година е основал партията, спрял е да бъде член на СДС...  - ... Смяна Станишев - Борисов: това смяна ли е? Нали са учили в едни школи? Нали са учили при едни и същи хора? Нали са ги обучавали едни и същи хора? Нали са ходили на едни и същи партийни  събрания? Каква е разликата? Не виждате ли отражението в начина на изказа, на управлението? Същото! Не случайно ви казах за системата на излъчването на правителството по партиен принцип. - Не мога да вляза в кожата на държавния глава, освен това президентството не дава големи възможности - и като пълномощия, и като поле на изяви. Освен това при всички случаи президентът трябва да пази една надпартийност и мисля, че досега президентите успяваха да го покажат - и Петър Стоянов беше един независим президент, в един момент се размина с министър-председателя Костов...  - В края на мандата си като че ли се опита да се еманципира, не мога да преценя. За мен президентската институция в този си вид не може да изпълни реално функциите си на представителност на държавата.  - Ще ви кажа какво смятам аз и къде виждам алтернативата. Да се постигне един баланс. Най-важното в управлението е да постигнеш един баланс, не говоря само между хората, ние трябва да постигнем един баланс в пълномощията на хората. Президентът е директно избран, президентът трябва да има функции, на него трябва да му се даде вътрешната и външната сигурност, той трябва да отговаря изцяло, за да няма ето такива комични ситуации. Той трябва да назначава министъра на вътрешните работа, ведомството трябва да бъде към президентството! Това е вътрешната сигурност - служби, министерство, всичко това.  - Да бъде предлаган и цялата функция на това министерство трябва да минава през президента. Това е нормално. Което значи, че трябва да променим Конституцията, за да постигнем баланс - нова Конституция, да.  - Стопанските министерства, хуманитарните министерства остават във функциите на най-голямата парламентарна група, на победилите в избори.  - Има, да, ето вижте в Русия, която е президентска република. Но тук вече въпросът е каква република сме ние. В момента вече влязохме в друга тема, не знам дали ще е интересна.  - Ние трябва да постигнем един баланс, в момента ние не сме една парламентарна република, в момента ние сме една министерска република. В момента МС определя всичко, виждате и в Парламента - МС управлява бюджета, той отива и се разпорежда в НС какво да се гласува. Ние трябва да постигнем един баланс - Парламентът да се оттегли от всички други функции, освен от законодателната, а не да играе ролята на конвент и да приема специални закони за конкретни случаи, а да се опита най-сетне да изгради едно стабилно, дългосрочно, сериозно законодателство. Защото това законодателство, което ние го променяме сега, и го връща президентът, всичкото това законодателство е приемано от същите хора в миналия или в по-миналия мандат. Парламентът трябва да стане една стегната институция с далеч по-малко депутати и с много по-голяма натовареност, която наистина да направи основна законодателна база. Президентът да поеме вътрешната и външната сигурност, правителството да поеме стопанските и хуманитарните министерства, а едно второ ниво на местно управление да осъществява политиката на държавата в региона, и най-накрая да стигнем до кмета, на когото трябва да се даде много по-голяма възможност да се грижи за ежедневието на хората.  - Говоря за република със споделено управление - споделям тази хубава българска дума. Трябва да влезе в главата на нашите политици и управници, и те трябва да разберат, че властта трябва да се споделя, за да има резултат от нейното упражняване. Да се споделя със способни хора, с професионалисти, да се споделя в буквалния смисъл на думата между хората, които са излъчени. - Последен въпрос: смятате ли, че има основание за предсрочни избори и дали в следващата година, освен местните и европейските, ще има ли и парламентарни, според Вас? - След всеки избори, които Бойко Борисов печели, има основание за предсрочни избори, защото той с начина си на работа вдъхва несигурност в това общество.  - Е, това нормално ли е в една държава - не говоря за избора, говоря дали е нормално да имаш, как да кажа, да имаш нахалството три пъти да те изхвърлят и три пъти да се връщаш. Всеки път с намаляваща поддръжка. Такъв ще е резултатът и от следващите избори.  - За България е необходимо да има, не е необходимо - трябва да има предсрочни избори, за да се опитаме най-сетне да вкараме, да канализираме едно нормално управление.  Или да няма предсрочни парламентарни избори, но Парламентът да се мобилизира и водещите политически сили  да изберат един професионален министерски съвет в рамките на мандата  на това НС с една  ясна наистина рамка в каква посока да върви и вече да му се даде възможност той  да осъществи основните неща, които трябва българската политика и българският политически елит да направи. Това за мене е най-нормалният изход.", "date": "2018.09.23", "title": "Стефан Софиянски: Президентът да поеме МВР"}
{"url": "https://www.novinite.bg/articles/164929/Sgashtiha-dyado-s-nelegalno-taksi", "text": "Нелегално такси е засечено при проверка, извършена на 21 септември в Кубрат, съобщават от пресцентъра на ОДМВР-Разград.Около 14 часа по улица „Цар Освободител“ е установен лек автомобил „Фиат Пунто“, чийто водач – В.А. на 73 г. от село Сеслав, извършвал нерегламентиран превоз на двама пътници срещу уговорено заплащане по 5 лв. на човек, без да притежава съответната правоспособност.По случая е образувано досъдебно производство.", "date": "2018.09.23", "title": "Сгащиха дядо с нелегално такси"}
{"url": "https://www.novinite.bg/articles/164919/Advokat-organiziral-nabega-v-Rojenskiya-manastir", "text": "Пловдивският районен съд, който пое делото за обира на Роженския манастир след самоотвода на магистратите от Сандански, постанови вчера най-тежката мярка за неотклонение - задържане под стража, за адвоката от Сандански Стефан Матеев, инициатор и участник в обира. Същата мярка бе постановена и за пълнолетния негов съучастник Ю.М.По отношение на другите двама обвиняеми, които са непълнолетни, съдът постанови да бъдат под надзор на инспектор от Детска педагогическа стая.Четиримата са обвинени от Районна прокуратура - Сандански в това, че на 18 септември т.г. в съучастие са извършили грабеж в Роженския манастир. Адвокатът Матеев е обвинен и в притежание на огнестрелно оръжие без разрешение. Газовият пистолет, трансформиран в боен, е открит в дома му, а неговото обяснение е, че го е намерил при разходка в парка.Съдът прие, че е налице обосновано подозрение, че четиримата са извършители на деянията, в които са обвинени. Той се позова на показанията на свидетелите, разпитани до момента в досъдебното производство, съдържанието на записите на охранителните камери на Роженския манастир, протоколите за оглед и разпознаването на лицата.По отношение на Стефан Матеев съдът прецени, че има реална опасност да извърши престъпление, като има предвид организационната му функция. За другия обвиняем, когото съдът остави зад решетките, съществува риск да се укрие, тъй като работи в чужбина.Непълнолетните са братя с постоянен адрес и семейство, и двамата са ученици и съдът прецени, че няма опасност да избягат от правосъдието. Те са и с чисти досиета. Според закона, най-тежката мярка за неотклонение спрямо непълнолетни се взема само в изключителни случаи, а съдът не определи този като такъв.Определението на Районния съд подлежи на протест и обжалване пред Окръжен съд – Пловдив, като в този случай делото ще се гледа на 27.09.2018 г. от 15:30 часа.", "date": "2018.09.23", "title": "Адвокат организирал  набега в Роженския манастир"}
{"url": "https://www.novinite.bg/articles/164945/Ograbiha-magazin-na-targovska-veriga-v-Asenovgrad", "text": "Около 20 000 лева са откраднати от магазин на голяма търговска верига в Асеновград в събота,  съобщава \"Нова телевизия\".Няма насилие над персонала, няма и следи от разбиване, уточняват от МВР. Сигналът за липсата на парите е подаден от служител на частната охранителна фирма след ревизия в края на смяната.По случая тече разследване.", "date": "2018.09.23", "title": "Ограбиха магазин на  търговска верига в Асеновград"}
{"url": "https://www.novinite.bg/articles/164928/Eto-kakvi-gi-e-varshil-Minyu-Stajkov", "text": "От Агенция \"Митници\" свикаха днес специален брифинг, за да съобщят, че при производството на алкохол в района на Карнобат е имало тръба, от която е преминавало нерегламентирано количество алкохол.Всичко това води до ощетяване на държавния бюджет, посочи Юлиян Мирков от Агенция „Митници“, предаде БНР.„Тръбата е част от производствен процес на дестилация в данъчен склад. На нея е установен нерегламентирано поставен кран, от който може да бъде извеждан метилов алкохол, спирт от данъчния склад, без да излиза от измервателните устройства, които предават към агенция „Митници“, каза той.„В тази връзка са предприети действия от ОПК за обезпечаване на доказателства, както и с цел недопускане на щети за бюджета“, обясни Мирков.„По отношение на гроздовата реколта, която следва да бъде предадена на производителя, е дадена възможност на лицензирания складодържател да приема и съхранява гроздовата реколта с цел недопускане на нейното унищожение“, поясни Мирков.", "date": "2018.09.23", "title": "Ето какви ги е вършил Миню Стайков"}
{"url": "https://www.novinite.bg/articles/164943/Zaharieva-se-sreshtna-s-balgarite-v-Monreal", "text": "Захариева пред българите в Монреал: Вие сте най-добрите ни посланици по светаНай-голямата загуба по време на прехода бе загубата на хора, смята външният ни министърНай-голямата загуба по време на прехода бе загубата на хора. От една страна съжалявам, че не сте в България, но от друга страна точно вие сте най-добрите ни посланици. Където и да отида, президенти, премиери и министри подчертават, че дълбоко ценят таланта и трудолюбието на нашите сънародници в техните държави. Надявам се част от вас да се върнете.С тези думи вицепремиерът и министър на външните работи Екатерина Захариева се обърна към нашите сънародници в Канада, които се събраха да отпразнуват с нея Деня на независимостта в българската църква “Свети Иван Рилски” в Монреал, съобщиха от пресцентъра на Външното ведомство.Храмът е купен от българските емигранти през 2009 г., а правителството ни помогна ремонта и създаването на българско училище там с 20 500 долара.“България е държава с добро бъдеще за вашите деца. За първи път миналата година броят на напусналите страната вече е равен на тези, които са се завърнали. Знам, че ще отнеме време, но се надявам догодина завръщащите се да са повече”, каза още Захариева.30-годишен мъж от публиката -  Никола Цеков, успя да развълнува първия ни дипломат, след като ѝ съобщи, че след 11 години живот в Канада смята да се върне в родината, въпреки че има добре платена работа и много приятели.Външният министър поздрави нашите сънародници и с 110-ата годишнина от обявяването на Независимостта на България.“През тези 110 г. Българският народ мина през редица препятствия - тоталитарен режим, Студената война, а само преди няколко месеца приключи Българското председателство на Съвета на ЕС. Може да кажем, че днес се е сбъднала мечтата на Левски България да бъде равна на другите европейски народи. Сега подкрепяме и нашите партньори от Западните Балкани да станат част от ЕС”, каза тя.Захариева и българската посланичка в Канада Светлана Етрополски заявиха, че винаги са на разположение на сънародниците ни за оплаквания, препоръки и съдействие. След като децата от неделното училище и техните родители представиха богата фолклорна програма, външният министър, посланикът и българският консул от Отава поздравиха лично всеки един от гостите и разговаряха продължително време по повдигнати от тях въпроси в различни сфери - от това как да се подобри административното обслужване до възможностите за правене на бизнес между България и Канада.Официален представител на българската общност в Монреал е Българското културно-спомагателно дружество. Основано е през 1976 година с идеална цел. Членовете на дружеството и избраното от тях настоятелство са доброволци и организацията се поддържа с помощта на членски внос и дарения.Българо-канадският културен Център \"П. Хилендарски\" в Монреал бе основан през 2002 г. с цел насърчаване на културата, историята и българските традиции, подпомагане на развитието на социалните и културните връзки между България и Канада, организиране на кампании за набиране на средства за благотворителни цели, организиране на концерти, спектакли, изложби.През 2001 г е основан и Канадско-български културен институт „Зорница” с цел да предоставя социална, образователна, културна и бизнес информация на своите членове. Дружеството издава българоезичния вестник “Зорница“, организира концерти, предлага помощ на новопристигналите български имигранти, поддържа библиотека с български книги.", "date": "2018.09.23", "title": "Захариева се срещна с българите в Монреал"}
{"url": "https://www.novinite.bg/articles/164944/Ninova-Nikoj-ne-e-zabraven-nishto-ne-e-zabraveno", "text": "\"Днес е 23 септември. Почитаме онези мъже и жени, които дадоха живота си в антифашистката борба, които са били водени от чисти идеи и са мечтали за справедливо и солидарно общество, за благоденствието на всеки човек. “Никой не е забравен, нищо не е забравено”- ни задължава да сме непримирими днес към всяка проява на фашизъм, на насилие и на разединение.\"Това написа в социалната мрежа \"Фейсбук\" лидерът на БСП Корнелия Нинова по случай годишнината от Септемврийското въстание от 1923 г.", "date": "2018.09.23", "title": "Нинова: “Никой не е забравен, нищо не е забравено”!"}
{"url": "https://www.novinite.bg/articles/164931/Bum-na-respiratorni-zabolyavaniya-vav-Varna", "text": "Увеличават се регистрираните случаи на остри респираторни заболявания във Варна през последната седмица, съобщи Радио „Фокус“ – Варна, цитирайки Регионалната здравна инспекция във Варна.Според седмичната сигнална информация за периода от 14 до 20 септември в здравната инспекция са регистрирани 98 случая на остри респираторни заболявания срещу 79 през предходната седмица. Най-много болни от остри респираторни заболявания са регистрирани във възрастовата група от 0 до 4 години и от 5 до 14 години. Има регистрирани 1 случай на грип и 15 усложнения от грип и остри респираторни заболявания – 8 бронхита и 7 пневмонии, допълниха от здравната инспекция.", "date": "2018.09.23", "title": "Бум на респираторни заболявания във Варна"}
{"url": "https://www.novinite.bg/articles/164916/Cveta-Karayancheva-Svobodata-ne-e-trofej-a-otpor-sreshtu-buloto-na-zabravata", "text": "Свободата не е трофей, а отпор срещу булото на забравата, което е покрило костите на нашите предци. Свободата е отговорност, свободата е драгоценност, която не се заменя.Това обяви снощи на тържествена церемония във Велико Търново председателят на Народното събрание Цвета Караянчева по повод честването на 110-ата годишнина от обявяването на Независимостта на България.В такива дни си спомняме думите на Ботев, че ,,българският народ може сам да гради бъднините си''. Ако днес не искаме да ни наричат патриоти от друго тесто, трябва с дързост да защитаваме нашата независимост.В основата на всичко е българският народ, който иска свобода, справедливост и спокойствие и ние като политици сме длъжни да им го дадем. Трябват лидери, които да не забравят думите на Каравелов: ,,Чуждото не щем, но не даваме и своето’’, завърши словото си Караянчева.", "date": "2018.09.23", "title": "Цвета Караянчева: Свободата не е трофей, а отпор срещу булото на забравата"}
{"url": "https://www.novinite.bg/articles/164920/Mladite-shofori-samo-s-pridrujitel-na-patya", "text": "Младите шофьори – само с придружител на пътя и без право да возят пътници през нощта. Това са само част от предложенията за поправки в изцяло новото законодателство за пътното движение. До края на септември вътрешното, транспортното и регионалното министерство трябва да са готови с новите текстове.Опитните водачи да остават без книжка при три нарушения, направени за 2 години – това е едно от предложенията за промяна.Те ще губят контролните си точки и ще трябва отново да се явяват на изпит при следите провинения на пътя: минаване на червено, недаване на предимство на пешеходна пътека, влизане в насрещното, шофиране в аварийната лента или с над 50 километра в час в населените места и разбира се – сядане зад волана с алкохол и наркотици.При младите шофьори за първи път се въвежда задължителен придружител през първите 6 месеца след взимането на книжка. Ще им е забранено да возят пътници от 22 ч. до 6 сутринта и няма да имат право да карат мощни коли, съобщава bTV.Предложенията не са окончателни, тъй като предстои да бъдат подложени на обществено обсъждане и чак след това одобрени и гласувани в парламента. ", "date": "2018.09.23", "title": "Младите шофьори - само с придружител на пътя"}
{"url": "https://www.novinite.bg/articles/164948/Natovaren-trafik-za-golyamoto-zavrashtane", "text": "Засилен трафик по пътищата на страната се очаква утре, последният ден от дългия уикенд.Движението по АМ \"Тракия\" около 17-ия км в посока Бургас се осъществява в една лента заради ремонтни дейности. Очаква се в понеделник  да се отворят две ленти за пътуващите обратно към София и една за Бургас. Ограничението за шофьорите в района е 70 км/ч.Ремонт има и на 89-ия км от магистралата, напомня \"Събуди се\" по Нова телевизия. Критична беше ситуацията и на АМ „Хемус” в петък, където на четири места се ремонтират виадукти. От Агенция \"Пътна инфраструктура\" обещават в понеделник да има две ленти в посока София и една в посока Варна.От 14.00 ч. до 20.00 ч. ще бъде забранено движението на тежкотоварни превозни средства. Камионите над 12 тона ще бъдат отбивани по обходни маршрути, за да се предотвратят тапи и километрични задръствания. По пътя „Владая-София” също ще има два ленти за прибиращите се.Институциите съветват шофьорите да спазват ограниченията и да тръгнат по-рано.", "date": "2018.09.23", "title": "Натоварен трафик за \"голямото завръщане\""}
{"url": "https://www.novinite.bg/articles/164927/Cvetanov-kaza-koj-e-kandidatat-na-GERB-za-konstitucionen-sadiya", "text": "Красимир Влахов ще бъде кандидатът на управляващите за конституционен съдия, съобщи за БНР председателят на ПГ на ГЕРБ Цветан Цветанов.Той обясни, че ГЕРБ са избрали тази кандидатура, защото не искат да бъдат обвинявани в политически назначения, а Влахов е признат от всички професионалист. \"Ще номинираме и ще предложим една действително достойна професионална кандидатура от средите на съдебната система\", подчерта ЦветановКандидатурата му е съгласувана с коалиционните партньори. \"Говорили сме и с Красимир Каракачанов, Валери Симеонов и Волен Сидеров\", каза Цветанов.Припомняме ви, че Влахов бе зам.- председател на Върховния касационен съд. Той подаде оставка, защото не бе съгласен с Лозан Панов.", "date": "2018.09.23", "title": "Цветанов каза кой е кандидатът на ГЕРБ за конституционен съдия"}
{"url": "https://www.novinite.bg/articles/164937/100-Kila-sreshtnal-lyubovta-na-jivota-si", "text": "„Детството ми беше като от филмите „Синьо лято\". Едно бедно дете, което обаче живееше на 10 минути от плажа. От сутрин до вечер с приятели бяхме на плажа. Не съжалявам, че съм израснал на улицата. Тя ме научи какъв да бъдеш и какъв не”, разказа рапърът Явор Янакиев-100 Кила пред  Мариян Станков-Мон Дьо по Нова телевизия.Той разказа и за лошите моменти в живота.„Най-трудно ми беше, когато трябваше да съм с нови маратонки на 15 септември. Това ме принуди още на 13 години да работя като продавач на сладолед. Наложи ми се да порасна по-бързо от останалите деца”, сподели още 100 Кила.100 Кила говори и за момичето, което е откраднало сърцето му. Той сподели, че й е благодарен за подкрепата, която му дава.  „Срещнах любовта на живота ми. Тя е много специален човек, който обърна света. Имам грешка към нея, която се надявам с времето да оправя. Когато мисля за нея, всичко в мен се свива”, разказа 100 Кила.", "date": "2018.09.23", "title": "100 Кила срещнал любовта на живота си"}
{"url": "https://www.novinite.bg/articles/164933/Lekar-Samo-vaksinata-predpazva-ot-grip", "text": "Преди началото на есенно-зимния сезон специалисти и здравните власти отново призовават хората да се ваксинират срещу грип. Периодът до края на октомври е най-подходящ за това.Българското сдружение за иновативна медицина постави акцент върху темата с кръгла маса, проведена под патронажа на здравната комисия, с участието на всички ангажирани институции.Грипът е опасно заболяване и единственият начин да се предпазим е поставянето на ваксина, коментира за слушателите на \"Часът на здравето\" по БНР председателят на сдружението д-р Валери Цеков.\"Искаме да ударим камбаната и хората да чуят: да вземат мерки и да имат готовност - когато се срещнат с вируса, организмът им да е подготвен за тази среща. За това именно СЗО и българските здравни институции призовават за ваксинация срещу сезонен грип, особено за хората над 65 години, за хората с хронични заболявания, децата и бременните жени\", заяви той.Процентът на ваксинираните в България е \"потресаващо\" нисък - близък до нулата.", "date": "2018.09.23", "title": "Лекар: Само ваксината предпазва  от грип"}
{"url": "https://www.novinite.bg/articles/164934/Edva-75-minori-ot-Bobov-dol-sa-se-registrirali-v-byuroto-po-truda", "text": "Само 75 миньори от закрития  рудник \"Бобов дол\" са се регистрирали в бюрото по труда, съобщиха от администрацията. Според обявения план за ликвидация на последния обект за подземен добив на въглища съкратените са 400, пояснява БНР.В бюрото по труда  са се регистрирали 50 човека от Бобов дол и 25 от Дупница. Същевременно някои са започнали работа, пак като подземни работници по изграждането на метрото в столицата и пътуват всеки ден с частен превоз. Така отново полагат първа категория труд, която им осигурява ранно пенсиониране. В рудника все още работят 20 души, които приключват консервацията, изключването на технологични линии, съоръжения и обезопасяването им. Те ще продължат да работят вероятно до нова година. От инспекцията по труда в Кюстендил ще направят щателна проверка, дали на съкратените миньори са изплатени всички полагащи им се възнаграждения - заплата, ваучери за храна, обезщетения при съкращаване.", "date": "2018.09.23", "title": "Едва 75 миньори от \"Бобов дол\" са се регистрирали в бюрото по труда"}
{"url": "https://www.novinite.bg/articles/164926/Plevneliev-Dejstviyata-na-prezidenta-da-vredni-za-Balgariya", "text": "„Всеки един министър трябва да носи в джоба си оставката. Това да бъдеш в правителството е екипна игра. За мен е много важно новият регионален министър да влезе моментално и да провери кой е проектантът на този критичен участък. Да се види спазен ли е проектът, направен ли е ремонтът както трябва. Да се санкционират всички по веригата”, коментира в „Събуди се” по Нова телевизия Росен Плевнелиев, президент на България (2012-2017), по повод министерските оставки заради тежката катастрофа край Своге, която взе жертви.Според него, ако се окаже, че става въпрос за технически проблем, новият министър трябва драстично да промени договорите за строителство оттук нататък и да има много по-големи наказания.„Задачата на министъра оттук нататък е също така да погледне не само към Своге. Най-вероятно има още стотици такива критични участъци от националната пътна мрежа. Точно там трябва да се фокусират действията и да се направят нови проекти, ако се налага”, на мнение е Плевнелиев. „По мое време констатирахме, че независим контрол от страна на Пътната агенция върху случващото се по българските пътища няма. Ние започнахме да изграждаме това от нулата”, допълни президентът.Той коментира и забавеното подписване на указа за освобождаването на Младен Маринов като главен секретар на МВР.„Диалогът между институциите са в основата на демокрацията. За съжаление президентът Румен Радев е един лидер на опозицията, отколкото истински президент. Той е президент популист и се бори за народната любов на всяка цена. Неговата стратегия е добра за него, но е вредна за България”, на мнение е Росен Плевнелиев. „Радев се бори за народната любов и това е популистко. Той си е направил добре сметката, че рейтингът на Народното събрание е много малък. Следователно едни други 85% от обществото не одобряват действията на народните избраници. Радев груми Народното събрание още от ден първи, когато ги обиди”, каза още Плевнелиев.„За мен не са тайна зависимостите на българския държавен глава от Москва. В момента влизаме в едно много сериозно противопоставяне с Кремъл по отношение на два стратегически проекта, които са от геостратегическа важност за Русия. Ще има много сериозен сблъсък в България по тази тема. Единият е амбицията на правителството да станем член на еврозоната. В нея ще се случи новата вълна на интеграция. Същевременно се притеснявам, че държавният глава ще направи всичко възможно да се противопостави на този важен ход за България, от който в Кремъл ще ги заболи”, коментира Росен Плевнелиев.", "date": "2018.09.23", "title": "Плевнелиев: Действията на президента да вредни за България"}
{"url": "https://www.novinite.bg/articles/164939/Spekulira-li-se-s-cenata-na-zelenchucite", "text": "Има ли спекула с цените на зеленчуците по нашите пазари? Вярно ли е, че цените на доматите и дините, например, са двойни тази година, провери  екип на \"Събуди се\".Значителен ръст при вноса на плодове и зеленчуци, отчита Министерството на земеделието, пояснява Нова телевизия.„Проблемът в цените е свързан с производството. През последните 20 години производството на плодове и зеленчуци у нас драстично намаля. Даже мога да кажа и критично и ако продължаваме в този дух, в близките 10 години няма да имаме родно производство”, коментира Чавдар Маринов, изпълнителен директор  на Организацията на българските производители на плодове и зеленчуци.Тази година купуваме най-вече домати от Полша, Италия, Гърция и Македония. Тяхната цена е по-ниска за сметка на българския розов домат. На пазара в Монтана доматите вървят между 2 и 5 лева.„Нашите данни сочат, че България е нетен вносител на плодове и зеленчуци и средно годишно 80-90% от плодовете и зеленчуците у нас са внос”, поясни Чавдар Маринов.Причината за лошата реколта, според бранша, са юнските дъждове и по-малкото слънчеви дни през лятото. Според прогнозите чушките за есенната зимнина достигнат около 2,50 лв. за килограм на дребно. Тази година добивите на пипера са добри, но лукът внасяме от Турция.По-високата цена на родното производство се дължи на ниското субсидиране, обясняват от бранша на производителите. По данни на Земеделското министерство сме внесли с 2000 тона повече пресни зеленчуци през 2018 г. спрямо предходната. Въпреки това цените и на българските, и на вносните са високи. Производителите и търговците се оплакват, че вносът подбива пазара.При плодовете също се отчита завишен внос, най-вече на дини, пъпеши и грозде. Друг любим плод като ябълките пристигат и от Македония, Сърбия и Гърция. Кайсиите и прасковите, които слагаме на трапезата си през лятото, също са предимно внос заради измръзването на плодните дръвчета през юни. Официалните данни сочат, че пресните плодове, внесени у нас, са с 20 000 тона повече в сравнение с 2017 г.Според д-р Сергей Иванов от Центъра по биология на храните обаче по-важният въпрос е какво е качеството на вносните плодове и зеленчуци, които ядем.„Подбират се сортове, които са трайни и издържат на транспорт. Те не се отличават с добри хранително-вкусови качества. Неслучайно хората им казват, че са „дървени”, коментира Сергей Иванов.Има и големи количества плодове и зеленчуци, съдържащи пестициди.", "date": "2018.09.23", "title": "Спекулира ли се с цената на зеленчуците?"}
{"url": "https://www.novinite.bg/articles/164942/Astro-esenta-dojde", "text": "Астрономическата есен настъпи у нас в 04.54 часа българско време на 23 септември с есенното равноденствие.Есента е един от четирите сезона в умерения пояс. Астрономически тя започва с есенното равноденствие, което е около 23 септември в Северното полукълбо и около 21 март в Южното полукълбо. Според метеорологията есенни са месеците септември, октомври и ноември в Северното полукълбо, както и март, април и май - в Южното полукълбо.Есента е преходен сезон, през който понякога има доста високи температури в неговото начало, има и умерени до по-ниски температури към неговия край. Със зимното слънцестоене - около 21 декември в Северното полукълбо и около 21 юни в Южното полукълбо, започва астрономическото начало на следващия сезон - зимата.Можете да избирате от два варианта, в зависимост от това дали следвате метеорологичния или астрономическия календар. Между тях има три седмица разлика.От метеорологична гледна точка есента започва на 1 септември и свършва на 30 ноември. Метеорологичният календар използва Грегорианския за разделянето на четирите сезона на блокове от три месеца. Това, според метеоролозите, улеснява наблюдаването на прогнозите и сравняването на сезонната статистика.Пролет: март, април, майЛято: юни, юли, августЕсен: септември, октомври, ноемвриЗима: декември, януари, февруариАстрономически календар – 22 септемвриАстрономите определят сезоните според небесните събития – в случая с есента по есенното равновесие, когато нощта и деня са почти еднакви. През 2017 г. есента настъпва на 22 септември.Равноденствието се случва, когато екваторът минава през центъра на слънцето. Тогава северният и южният полюс на Земята не са наклонени към или отклонени от слънцето, както в останалото време от годината, а са на една линия, така че теоретично дават същото количество дневна светлина в двете полукълба на Земята.Третото определение за началото на есента идва от фенологията – изследването на периодичните растения и цикличните събития в животинския свят. Началото на есента няма фиксирана дата и не се определя от едно конкретно събитие, а от промените в природата, като обагрянето на дърветата и узряването на есенните плодове.Според някои, първите къпини, които могат да узреят през юли, възвестяват началото на есента, докато според други това се случва, когато падат листата на дърветата, което може да се случи през декември.В края на лятото те спират да произвеждат хлорофил, който придава зеления им цвят, позволявайки други пигменти – от жълто до червено. Сухото време помага за производството на повече захар в листата, което, от своя страна, увеличава количеството антоцианини, обагрящи листата в червено, пише profit.bg.", "date": "2018.09.23", "title": "Астро есента дойде"}
{"url": "https://www.novinite.bg/articles/164921/Hilyadi-motoristi-s-noshtno-shestvie-v-Sofiya", "text": "Грандиозно шествие на мотористи в София – над 7000 водачи на две гуми снощи преминаха по столичните улици и призоваха за повече толерантност на пътя.Шествието на мотористите се провежда за четвърта поредна година и неслучайно е през нощта. С него те почитат жертвите на войната по пътищата.„Призивът ми към всички е да покажем, че и ние сме част от пътната мрежа, да внимаваме и най-вече да бъдем толерантни. Има място за всички на пътя. И дано там, където сме тръгнали да стигнем всички живи и здрави. Защото всички имаме семейства и приятели, които ни чакат”, каза пред бТВ Георги Янчев от „София райдърс”.Състезателят Крум Дончев, който участва в шествието призна, че на пистата се чувства по-спокоен, отколкото на пътя. „Тук по улиците човек никога не знае – наистина той трябва да бъде с едно много високо ниво на реакция”, заяви той.Шествието премина без инциденти и под полицейска охрана.", "date": "2018.09.23", "title": "Хиляди мотористи с нощно шествие в София"}
{"url": "https://www.novinite.bg/articles/164940/Patniyat-danak-vharal-v-haznata-na-SO-845-mlnlv", "text": "Данъкът върху превозните средства вкарал в хазната на Столичната община (СО) през изминалата година 84,5 млн. лв. Парите, които е събрало местното кметство от пътния налог са с 1,6 млн. лв. повече от заложения план. Това съобщи зам.-кметът по финанси на София Дончо Барбалов.„Общото изпълнение на бюджета на СО е в размер на 1,054 млрд. лв. Собствените приходи са изпълнени на 100% и са в размер на 640,26 млн. лв. или с 32,2 млн. лв. повече, отколкото през предходната 2016 г.“, обясни Барбалов.102 млн. лв. са приходите от данък сгради, а от облагането на сделките с имоти са постъпили 111,2 млн. лв. или 106,5% от планираното. Неданъчните приходи за миналата година възлизат на 332,9 млн. лв., което е с 8,68 млн. лв. повече от предходната 2016 г. Най-голям дял от тях имат общинските такси, чието изпълнение е 246,9 млн. лв. при план 241 млн. лв. В това число влиза и такса битови отпадъци, от която постъпленията са 194,4 млн. лв. По Закона за местните данъци и такси методиката за изчисляване на такса смет трябва задължително да бъде променена до 2020 г. и тя вече не може да е на база на данъчната оценка или балансовата стойност на имот. Общините ще могат да избират от 3 варианта - количество изхвърлен отпадък, брой на обитателите в жилището или таксуване по чували. Преди дни кметът на София Йорданка Фаднъкова заяви, че най-реалистичния вариант за София е изчисляване на таксата за отпадъци на брой жители.Барбалов отчита, че от средствата, предвидени за капиталовата програма до края на 2017 г. са изпълнени и разплатени строително-монтажни работи, основни ремонти, проектиране и доставка на машини, съоръжения и оборудване за общо 268,6 млн. лв. „През годината бяха завършени обекти от образователната, пътната, социалната и инженерната инфраструктура. Продължи изграждането на третата метролиния и на интелигентната система за управление на трафика“, разясни зам.-кметът. Той припомни, че за 2017 г. София е отделила 8,9 млн. лв. за дофинансиране на общинските болници за предоставените здравни услуги, които не се поемат от НЗОК.Отчетът за изпълнение на бюджета на София ще бъде обсъден в четвъртък на заседание на Столичния общински съвет. „Документът е придружен от доклад на Сметната палата за извършен финансов одит със заключение, че отчетът дава вярна и честна представа за финансовото състояние на Столична община през 2017г.“, уточни Барбалов. ", "date": "2018.09.23", "title": "Пътният данък вхарал в хазната на СО 84,5 млн.лв."}
{"url": "https://www.novinite.bg/articles/164925/DS-podpolpokovnik-Samo-glad-moje-da-izkara-horata-na-ulicite", "text": "\"Само глад може да изкара хората на улиците. В румънския протест имаше доста ясна цел и прилична организация. При нас нямаше никаква организация по същество, организаран беше единствено протестът на Йоло Денев\".Това сподели в предаването “Офанзива” по Канал 3 подполковникът от Държавна сигурност Илия Илиев, цитиран от novini.bg.,,Каква организация, като не е ясно кой е реалният организатор? Не стана нищо от този протест, защото хората бяха некадърни, те не разбират за какво става дума. Никой не се присламчи към тях. За мен това беше лишено от цел мероприятие. Протестът показа на правителството, че няма кой да го свали’’, допълни още той.,,Вече сме свидетели на битката между либерализма, която доминира в цяла Европа, и новине тенденции, които са срещу нея. Национализмът е страшен, защото няма как да не се изражда в крайности. Виждате как е в Унгария, в Италия… Това е хибридна война’’, заяви Илиев.,,Трите оставки бяха с цел да се свали напрежението, но министрите нямаха вина за инцидента край Своге’’, обясни той.", "date": "2018.09.23", "title": "ДС подполпоковник: Само глад може да изкара хората на улиците!"}
