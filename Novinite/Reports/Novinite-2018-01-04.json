{"url": "http://www.novinite.bg/articles/155167/Neno-Dimov-e-na-sreshta-s-investitora-za-vtori-lift-v-Bansko", "text": "В момента тече срещата между министъра на околната среда и водите Нено Димов и инвеститора за втори лифт в Банско. Очаквайте подробности.Припомняме, че екозащитници ще протестират в 10 града в страната против изграждането на нови съоръжения при инвестиционно намерение, а жителите на Банско и хотелиери планират да затворят международния път Е-79 край Симитли в защита на строежа на нов лифт.", "date": "2018.01.04", "title": "Нено Димов е на среща с инвеститора за втори лифт в Банско"}
{"url": "http://www.novinite.bg/articles/155143/Jena-zagina-pometena-ot-kola-na-Okolovrastnoto-v-Sofiya", "text": "Жена е била пометена от автомобил на Околовръстното шосе в София тази нощ. Сигналът е подаден в 5:35 ч. тази сутрин, но инцидентът е станал по-рано, предаде Нова ТВ. Загиналата на място е била блъсната от колана Западната дъга на столичното околовръстно в района на ж.к. \"Люлин\".Шофьорът на автомобила е избягал от мястото на инцидента. Там има екипи на \"Пътна полиция\", които към момента изискват записи от камерите на бизнес сграда в района, за да разберат, евентуално, при какви условия е станал инцидентът. По информация на Нова ТВ, жената е на 54 години. Тя е пресичала неправилно.", "date": "2018.01.04", "title": "Жена загина пометена от кола на Околовръстното в София"}
{"url": "http://www.novinite.bg/articles/155149/Sofiya-praznuva-140-godini-ot-osvobojdenieto-si", "text": "С празнично биене на камбаните на централните софийски храмове, благодарствен молебен и литийно шествие в столицата ще бъде отбелязана 140-годишнината от навлизането на руските войски под предводителството на генерал Йосиф Владимирович Гурко в София и освобождението на града от турско робство, предаде БГНЕС.Благодарственият молебен ще се състои в храм „Света Неделя” от 10:00 ч. Именно там преди 138 години се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко. Литийното шествие и поднасянето на цветя и венци пред паметниците на Генерал Гурко и Цар Освободител ще бъде от 10:30ч., а половин час по-късно ще се състои литературно-музикална програма и поднасяне на венци пред паметника на Българския опълченец.София е освободена преди 140 години без насилия, без пожари, както се е планирало, без избиване на населението. Тук бързата реакция на руските войски, които проникват светкавично в града и съпротивата на западните консули, които са отказали да го напуснат, както и волята на жителите, водят до неговото освобождение през 1878 г.  ", "date": "2018.01.04", "title": "София празнува 140 години от освобождението си"}
{"url": "http://www.novinite.bg/articles/155157/Kvartali-i-sofijsko-selo-na-bunt-ako-ne-im-remontirat-bulevarda-i-ulicite", "text": "Три столични квартала и близко село се готвят за бунт срещу окаяното състояние на улици и булевард. Става въпрос за „Искърско шосе“ и пресечките му. Заради лошото състояние на булеварда, улиците и тротоарите, които на места даже липсват, местните жители са готови да излязат на протести и дори да блокират движението. Тиова става ясно от изпратено от кварталния съвет на „Абдовица“ и обществените съвети на „Дружба“ 1 и 2, и на село Бусманци писмо до столичния градоначалник Йорданка Фандъкова и районния кмет Ивайло Цеков.„Обръщаме се към Вас с настояване за спешен ремонт на бул. Искърско шосе и другите улици, свързващи жк „Дружба” 1 и 2 с кварталите Абдовица и Димитър Миленков и с. Бусманци. Лошото състояние на пътя, на тротоарите и тяхната липса на много места ежедневно са предпоставка за произшествия и инциденти с щети и с опасност за живота и здравето на пътуващите с градския транспорт, с лични автомобили или пешеходци“, пишат недоволстващите.В писмото те изразяват и своето възмущение от поредния некачествен ремонт в края на 2017 година, който не е издържал и няколко дни. Според хората той за пореден път само е източил средства на столичните данъкоплатци.„В случай, че не предприемете спешните и наложителни исканите от нас действия, Ви уведомяваме, че ще се наложи да прибегнем до протест, включващ спиране на трафика по и без това много натоварената отсечка, или на други места в район „Искър“ или в центъра на София!“, завършва писмото. ", "date": "2018.01.04", "title": "Квартали и софийско село на бунт, ако не им ремонтират булеварда и улиците"}
{"url": "http://www.novinite.bg/articles/155147/Protesti-v-Alma-Mater-sled-22-yanuari", "text": "Софийският университет \"Св. Климент Охридски\" ще започне протестни действия след 22 януари, ако правителството не изпълни петте конкретни искания на висшето училище. Това реши Академичният съвет на университета на извънредно заседание, предаде БГНЕС.Причината за протестите е негативното отношение на правителствата през последните години към ВУЗ-а. Конкретен повод за исканията и протестите са 2 действия на кабинета от края на миналата година - отнемането на сграда, предназначена за обучение на студентите по медицина на университета и публикуването на класация за научната дейност в страната за 2016 г.От университета искат кабинетът да го компенсира с друга сграда заради отнетото здание на столичния булевард \"Ал. Стамболийски\", всяка година да се осигурява адекватно финансиране за поддържане на сградния фонд на университета, да се отпускат целеви средства за библиотеката му, да се отмени \"карикатурната\" класация на научна дейност и да се сключи договор за достъп до международните научни бази данни.", "date": "2018.01.04", "title": "Протести в Алма Матер след 22 януари"}
{"url": "http://www.novinite.bg/articles/155165/Kursanti-i-kadeti-ot-NVU-shte-skachat-za-krasta-na-Bogoyavlenie", "text": "На 6 януари 2018 г. в Катедралния храм “Рождество Богородично”  във Велико Търново ще бъде отслужена Света литургия и Тържествен Богоявленски водосвет.В 10.30 ч. шествието ще тръгне към площад “Цар Асен”, където ще се проведе ритуалът по благославяне на частите и техните бойни знамена. Великотърновският митрополит Григорий ще благослови бойното знаме на НВУ „Васил Левски” и знамената на Областния и на Общинския съюз на офицерите и сержантите от запаса и резерва.В ритуала по изваждането на кръста от водите на р. Янтра, както всяка година ще участват курсанти и кадети.", "date": "2018.01.04", "title": "Курсанти и кадети от НВУ ще скачат за кръста на Богоявление"}
{"url": "http://www.novinite.bg/articles/155170/Poreden-signal-za-karvavi-kucheshki-boeve-pitbuli-sreshtu-bezdomni", "text": "Пореден сигнал за организирани боеве с кучета беше подаден от граждани. Случаят беше разпространен от фейсбук страницата DOG - Help.BG  Там са публикувани клипове с бой между кучета.Случаят е от Добрич и прокуратурата в града е сезирана дни преди Нова година. Според подателя на сигнал организатор на боевете е Радослав Павлинов от Добрич по прякор Рафа. В сигнала се посочва, че мъжът е превърнал боевете в доходоносен бизнес.За цела се хващат бездомни кучета, които се пускат в боеве с питбули. Имало и случаи, при които на бездомните кучета се избиват зъбите и се пускат на бойни псета за обучение. Наранените бездомни кучета се оставят след това да умрат от раните си. \"Този \"герой\" Радослав (Рафа) организира кучешки боеве със залагания. Отглежда питбули с тази цел! Ще го оставите ли да продължи??? Зоополиция!? Какво ще предприемем?\", коментират администраторите на Фейсбук страницата, които са предали случая в прокуратурата. След подадения сигнал организаторът на боевете Радослав Павлинов е премахнал профила си в социалните мрежи.", "date": "2018.01.04", "title": "Пореден сигнал за кървави кучешки боеве - питбули срещу бездомни"}
{"url": "http://www.novinite.bg/articles/155172/Dnes-v-1800-chasa-jitelite-na-Bansko-i-sasedni-obshtini-otnovo-se-sabirat-na-E-79", "text": "Днес жителите на Банско и съседните общини отново се събират на протест, за да защитят икономическото развитие на цялата област. Точно в 18:00 часа хиляди хора ще блокират за кратко Главен път Е-79 при Симитли. По този начин те ще изразят подкрепата си за решението на кабинета да даде зелена светлина за изграждане на втори кабинков лифт в зимния курорт. Банскалии са категорични, че няма да отстъпят пред зелените, които наричат \"зелената мафия\".След днешния митинг, протестите ще се пренесат в столицата. Още отсега върви организация за провеждане на голямо шествие на жълтите павета.Мацурев бе категоричен, че протестите на зелените няма да обърнат решението на МС за развитието на най-добрия зимен курорт у нас. ", "date": "2018.01.04", "title": "Днес в 18:00 часа жителите на Банско и съседни общини отново се събират на Е-79"}
{"url": "http://www.novinite.bg/articles/155176/Skandal-v-SU-Profesor-stanal-dekan-na-fakultet-izvan-pravilata", "text": "Професор от Софийския университет станал декан на факултет в нарушение на правилата. Според правилника на учебното заведение, постът не може да заема лице, което навършва пенсионна възраст в рамките на мандата. Проф. Божидар Ангелов обаче, декан на Факултета по начална и предучилищна педагогика,навършва 65 години два месеца преди изтичането му. Това съобщи пред Дарик Симеон Георгиев, който е представител на студентите в Академичния съвет. Проф. Ангелов отрече обвиненията с мотива, че при избирането му правилата са били други, а и пенсионирането не става точно в деня, когато се навършват годините. Симеон Георгиев научил от колеги, че деканът на педагогическия факултет проф. Божидар Ангелов, навършва годините за пенсия в рамките на мандата. \"Има си условия за заемане на длъжността декан. В които условия е и през мандата да не се навършва пенсионна възраст\", обясни Георгиев.    По думите на проф. Божидар Ангелов няма причина да не може да завърши мандата си. \"Самият срок или дата на раждане не предполага пенсиониране в този момент. Няма такова нещо В действащите тогава нормативни документи, аз трябва да бъда пенсиониран в края на декември 2019-а\", обясни той.", "date": "2018.01.04", "title": "Скандал в СУ: Професор станал декан на факултет извън правилата"}
{"url": "http://www.novinite.bg/articles/155145/DBG-iska-otnovo-edinstvo-sred-desnite", "text": "В „новата“ ни история „старите“ лидери на десницата няколко пъти са проваляли общите цели заради егоизъм и тясно-партийни интереси. Последните парламентарни избори бяха „жълт картон“ за разделителите на демократичната общност. Дошло е времето да се загърби егоизма и да се проведе честен разговор за партньорството вдясно. Погледът да се вдигне от пъпа, да се излезе от дребните егоцентрични схеми и негативната енергия вътре да се трансформира в позитивни резултати за България. В обща кауза като тази да подредим държавата си справедливо, така че българите да искат да живеят, работят и отглеждат все повече деца в своята си родина, а не в чужда.Това написа в личната си страница във  Димитър Делчев, председател на „Движение България на гражданите“  по повод новата година.Повишаване на жизнения стандарт, чрез подкрепа на предприемачите, сигурност за хората, иновации за по-добро образование са неща, които реформаторската общност може да постигне заедно, но започвайки с най-големия проблем – посевместната корупция и поставяйки спазването на правилата над всичко останало, набелязва приоритетите си Делчев.Реформаторската общност в България е единственият резервоар за промяна в обществото ни. За разлика от ГЕРБаджийската, социалистическата и псевдо-патриотичната общност, в реформаторската преобладават хора, които не са в политиката, за да забогатеят от нея. Има демократи, които са готови да отстояват принципи и ценности, дори и това да им коства личния комфорт, пише още той.Въпросът за лидера ще го има, но затова ми допада идеята за реформаторските общности за демокрация (РОД) – местните хора, които са най-близо до регионалните проблеми, сами да избират своя местен лидер и националното си ръководство – отдолу-нагоре. Формата на един бъдещ демократичен съюз трябва да се основава на справедливи правила и да зачита интересите на партньорите. Ако искаме да създадем нов модел на управление, то първо трябва да изоставим тарикатските игрички и да го приложим спрямо нас, категоричен е Делчев.България влезе в ЕС, но 11 години по-късно заплатите продължават да са 3 пъти по-ниски от средните, а пенсиите жалки. Губим до 19 млрд. евро от корупция годишно, но според мнозинството всичко е точно… защото снощи ни сготви антикорупционен закон. Набързо приет за преди председателството на ЕС, той ще се вее като знаме над поредния провал в борбата с корупцията. Реформите в здравеопазването, полицията, транспорта и съдебната система са просто имитация, прикривана ежедневно с евтини скандали. Докато големият скандал на 21ви век КТБ, бива замитан под килима.А до тук ни доведоха изпуснатите възможности. Донякъде поради некадърност, но най-вече поради крадливост няколко министър-председатели от ГЕРБ, БСП и ДПС пропиляха повече златни възможности за България, отколкото камъни има по билото на Пирин.Можем повече, можем много повече! Старият грабителски модел трябва да бъде заменен от нов начин на управление, наложен от нови хора, с ново мислене през 2018 г. ", "date": "2018.01.04", "title": "ДБГ иска отново единство сред десните"}
{"url": "http://www.novinite.bg/articles/155146/Kak-da-vlezem-vav-forma-sled-praznichnite-trapezi", "text": "Ако сте прекалили с храната по празниците, вероятно мислите за крайни мерки, чрез който да се справите с натрупаните килограми. Това, обаче е най-неправилното решение и всичко драстично води до бързи, но нетрайни резултати. foodpanda, подбра няколко здравословни съвета как да се върнем към нормалния ритъм на живот и доброто физическо състояние.1. Започнете да се храните по графикВсеки ден яжте закуска. Важно е да започнете деня си със здравословно хранене и след това да хапвате по малко през 3-5 часа. Така ще засилите метаболизма си, ще регулирате нивата на кръвната захар и инсулина, и ще се преборите с апетита. Храненето твърде рядко принуждава тялото ви да премине в консервационен режим и да изгори по-малко калории, което означава, че има по-голяма вероятност да натрупате телесни мазнини.2. Приемайте повече водаВодата спомага метаболизмът да работи оптимално и да ограничи апетита ви, освен това ще се чувствате и по-бодри. Консумирането на повече вода промива излишния натрий, обновя клетките и прави кожата ви сияйна. Цел за 2 до 2,5 литра на ден (около 8 до 10 чаши).3. По-малко въглехидратиНе ограничавайте въхлехидратите, а просто ги намалете. Така няма да принудите тялото си да изгаря и протеините, които спомагат за намаляване на мазнините. Хапвайте зеленчуци, пълнозърнести храни и парченце черен шоколад.", "date": "2018.01.04", "title": "Как да влезем във форма след празничните трапези?"}
{"url": "http://www.novinite.bg/articles/155142/Ubijstvata-v-Novi-Iskar-zaradi-samnitelen-biznes", "text": "Главният секретар на МВР Младен Маринов оповести допълнителни подробности от разследването до момента. „Основно проверяваме дейността на по-възрастния убит мъж /41 г./, който се е занимавал с търговия, включително с кухи фирми за „чистене“ на ДДС. В процес на проверка е и начинът, по който семейството е придобило имота в Нови Искър. Всички версии са актуални до отпадането на всяка една от тях. Със следово куче снощи е открит джипът на семейството, както и тялото на жената, с която е живеел 41-годишният. Продължават огледите в дома, включен е и екип от Института по психология за изготвянето на психопрофил на евентуалния извършител“, поясни Маринов. Той увери, че ресурсът на МВР е мобилизиран за разкриване на шесторното убийство.„Оценяваме престъплението като извършено с изключителна дързост и цинизъм, без аналог в най-близката ни история. Става въпрос за шесторно убийство, като категорично изключваме версията за самоубийство на някой от шестимата. Всички са убити с множество изстрели от огнестрелно оръжие, което все още не е намерено. Назначени са съдебно-медицински, трасологични, балистични и други експертизи. Осъществени са прецизни процесуално-следствени действия. В разследването е ангажиран изключително голям ресурс от прокурори, разследващи полицаи и оперативни работници. Към момента е потвърдено, че убийството е извършено в Новогодишната нощ. Предстои да бъде предоставена допълнителна информация за развитието на случая в обем, в който няма да попречи на разследването“, съобщи Борислав Сарафов, директор на Националната следствена служба.", "date": "2018.01.04", "title": "Убийствата в Нови Искър - заради съмнителен бизнес?"}
{"url": "http://www.novinite.bg/articles/155156/Podpaliha-koli-na-gorski-v-Isperih", "text": "Два автомобила, собственост на горски стражари, са подпалени тази нощ в Исперих. Сигналът за пожара е подаден на тел.112 в 00:50 часа на 4 януари, предаде БНТ.„Опел Корса“ на 35-годишния А.А. и „Фолксваген Пасат“ на 37-годишния Ю.Ю. изгорели на паркинг пред блока в ж.к. „Васил Априлов“, където двамата им собственици живеят.Причините за пожара и нанесените щети са в процес на изясняване. По случая е образувано досъдебно производство за престъпление по чл.330, ал.1 от Наказателния кодекс.", "date": "2018.01.04", "title": "Подпалиха коли на горски в Исперих"}
{"url": "http://www.novinite.bg/articles/155175/Darjavata-shte-zakriva-domove-za-lica-s-psihichni-razstrojstva", "text": "Държавата планира закриването на десет от домовете за лица с психични разстройства и умствена изостаналост, които са с най-лоши условия за живот. Това трябва да се случи през следващите четири години, предвижда план, одобрен от Националния съвет за социално включване. В документа са заложени дейности до 2021 г., сред които патронажна грижа за хора с увреждания и услугите личен и социален асистент и домашен помощник за над 30 000 души. За същия период трябва да бъдат закрити десет от специализирани институции за хора с ментални проблеми, в които към момента живеят около 750 души. За тях ще бъде осигурена подкрепа чрез нови услуги в общността. През следващите четири години се предвижда изграждането на сто нови социални услуги, сред които центрове за грижа за възрастни хора и хора с увреждания, дневни центрове и центрове за социална рехабилитация и интеграция на лица с психични разстройства. До края на януари ще бъде подготвена карта на социалните услуги, които ще бъдат изградени в цялата страна.    ", "date": "2018.01.04", "title": "Държавата ще закрива домове за лица с психични разстройства"}
{"url": "http://www.novinite.bg/articles/155177/Favoriti-na-Svetovno-parvenstvo-po-futbol-2018", "text": "Фаворити на Световно първенство по футбол 2018След тегленето на жребия 32 отбора бяха разпределени на 8 групи. От експерти бяха отбелязани определени фаворити и аутсайдери на бъдеще първенство.Въз основа на жребий, компания  публикува прогноза на Световно първенство 2018. Ако шансове на Бразилия се оценяват на 14,2%, шансове на такива очевидни аутсайдери, като Панама, Тунис, Мароко, се оценяват от аналитици на 0,7%, 0,8%, 0,5% съответно.Бразилия, основен фаворит на състезание, беше разпределена в група Е заедно със Швейцария, Коста Рика и Сърбия. Бразилският национален отбор показа отлична игра в квалификации в Южна Америка и сега планира само да печели в групата Е. Бразилците първите след Русия класираха за Мундиал, след като разгромиха с 3:0 Парагвай на 28 март 2017.Според отчет на , отборът на Аржентина, който същто е фаворит, се оказа в групата D с Хърватия, Нигерия и Исландия. Ключова игра за бяло-светлосини ще е с Хърватия на 21 юни. Отборите ще се срещнат за първия път след срещата на 1998 година, която свърши със резултата 1:0 в полза на Аржентина. Освен това, интригуващата е и срещата на двама играча на клуб Барселона – Лионел Меси и Иван Ракитич. Мачът ще бъде наистина вълнуващ.Накрая, Германия – действуващ световен шампион по футбол – се оказа в групата F. Всички отбори на групата са запознати с немецкия отбор, но ключов ще бъде  мач Мексико – Германия на 17 юни 2018. Германия вече се среща с Мексико в полуфинал на Купата на конфедерациите през юни 2017 и, въпреки че финалния резултат беще 4:1 в полза на немци, мексиканци вкараха един от най-зрелищни гола за цялата фктболна истоия.Футболните фенове, както и играчите, с нетърпение чакат старт на Световно първенство 2018, което ще се проведе от 14 юни до 15 юли на 11 стадиона в 8 града на Русия.", "date": "2018.01.04", "title": "Фаворити на Световно първенство по футбол 2018"}
{"url": "http://www.novinite.bg/articles/155164/Inovaciya-v-Plovdiv-Neseseri-za-mobilni-telefoni-v-klas", "text": "Несесери за мобилни телефони на учениците, които да ги държат далеч от тях по време на час, въведоха в Средно училище „Никола Вапцаров“ в Борино. Първи с подобна придобивка са възпитаниците от 7-ми клас, които от днес на влизане в час си поставят телефоните в несесера, като те са номерирани и съответно отговарят на номера на ученика.Преди това ги изключват и достъпът до тях е възможен в междучасията или след края на учебният процес. Съответно несесерът е поставен на видно място и преподавателят може да следи за смарт устройствата, като се ориентира по номерата на учениците.„Идеята дойде от родител на една от родителските срещи, когато поставихме въпроса и поискахме идеи, как да постъпим така, че телефоните им да са далеч от тях по време на час. Тогава една майка на наш ученик предложи тази идея, като съответно тя го изработи, тъй като е и шивачка“, коментира директорът на училището Зекир Велиев.Предстои въвеждането на иновацията и в останалите десет паралелки в школото, където учат общо 137 ученика.", "date": "2018.01.04", "title": "Иновация в Пловдив! Несесери за мобилни телефони в клас"}
{"url": "http://www.novinite.bg/articles/155151/29-postradali-i-46-000-bez-tok-zaradi-buryata-Elionor-vav-Franciya", "text": "Поне 29 души са пострадали и един е загинал в резултат на зимната буря „Елионор” във Франция, която премина през страната в нощта срещу 3 януари, съобщи телевизионният канал . Вчера се знаеше за 15 пострадали от стихията в департаменти на Западна, Централна и Източна Франция.По данни на телевизията сериозно пострадали са четирима души. В резултат на силните ветрове, проливни дъждове и удари на мълнии 35 000 домове в Северна и Западна Франция са останали без електрозахранване. На остров Корсика без ток са били 11 000 домакинства.Синоптиците предупреждават, че днес „Елионор” ще продължи да нанася удари в редица френски региони. В Алпите се очаква силен снеговалеж, а в департаментите От Савоа, Савоа и Отз Алп има голям риск от падане на лавини. През деня там се очакват пориви на вятъра до 50м/сек.", "date": "2018.01.04", "title": "29 пострадали и 46 000 без ток заради бурята \"Елионор\" във Франция"}
{"url": "http://www.novinite.bg/articles/155159/Silno-zemetresenie-i-v-Zapadnite-Balkani", "text": "Ново силно земетресение на Балканите. След като сутринта такова имаше в близост до остров Крит, а от вторник насасм бяха регистрирани около 20 в Северна Гърция до границите с Бългаерия и Македония, сега земетресение с магнитуд 5,2 по скалата на Рихтер е регистрирано на територията на Черна гора, предаде БГНЕС. Трус е усетен в 11:45 ч. местно време (12:45 ч. българско) с епицентър на 24 км западно то град Печ в Косово и на 64 км източно от Подгорица в Черна гора, с дълбочина 10 км.Засега няма данни за пострадали и материални щети. Граждани от Подгорица съобщиха, че силно са усетили земетресението и са изтичали от домовете си. Трусът е усетен и в Нови пазар, Сърбия – на 70 км североизточно от епицентъра. В Прищина – на 99 км югозападно от епицентъра, земетресението е усетено също доста силно за около 15 секунди. Че са го почувствали съобщават дори хора, които са били на пътя в движещи се автомобили в Черна гора, както и в Охрид и Тирана. Земният трус е усетен и в град Гостивар, Струга, Македония, както и в столицата Скопие, което се намира на 144 км югоизточно от епицентъра. Междувременно Европейският сеизмологичен център промени магнитуда на земетресението на 5 по скалата на Рихтер.", "date": "2018.01.04", "title": "Силно земетресение и в Западните Балкани"}
{"url": "http://www.novinite.bg/articles/155161/Turciya-SASht-se-mesyat-vav-vatreshnite-ni-raboti", "text": "Турция разкритикува присъдата, издадена от американски съд на турски банкер, който е обвинен, че е помагал на Иран да избегне санкциите, предава NOVA.  Анкара квалифицира решението като „несправедливо и нечестно“. Турското външно министерство определи съдебното решение като намеса във вътрешните работи на страната.Заместник-директорът на „Халкбанк“ Хакан Атила беше осъден от федерален съд в Манхатън на 5 години и половина затвор. Той бе признат за виновен, че е оказвал помощ при превеждане на средства, получени от Иран от продажба на нефт и газ.По-рано президентът Реджеп Тайип Ердоган заяви, че случаят е политически мотивиран и представлява атака срещу неговото управление. ", "date": "2018.01.04", "title": "Турция: САЩ се месят във вътрешните ни работи"}
{"url": "http://www.novinite.bg/articles/155162/ES-se-obyavi-sreshtu-vavejdaneto-na-smartno-nakazanie-za-terorizam-v-Izrael", "text": "ЕС е срещу смъртното наказание при всички обстоятелства, без изключение, предаде NOVA.  Това заяви днес говорител на Европейската комисия в отговор на въпроси свързани с одобрения снощи на предварително четене законопроект от парламента на Израел.Работим за премахването на смъртното наказание навсякъде по света, добави говорителят. Необходимите промени може да се постигнат с диалог, но това често отнема време, посочи говорителят, без да уточни дали комисията е в контакт с Израел по този въпрос.Снощи израелският парламент прие законодателни промени, според които смъртно наказание ще може да бъде прилагано срещу осъдени за тероризъм. Законопроектът получи подкрепата на премиера Бенямин Нетаняху, но за да бъде окончателно приет, следва да бъде гласуван още два пъти. Нетаняху отбеляза, че законът би осигурил \"правосъдие при най-тежките случаи\".", "date": "2018.01.04", "title": "ЕС се обяви срещу въвеждането на смъртно наказание за тероризъм в Израел"}
{"url": "http://www.novinite.bg/articles/155168/Federika-Mogerini-e-na-poseshtenie-v-Kuba", "text": "Ръководителката на европейската дипломация Федерика Могерини започна двудневно посещение в Куба. На 1 ноември, споразумението за политически диалог и сътрудничество между Куба и Евросъюза влезе в сила.Визитата на Могерини започна с обиколка в старата част на Хавана. На академична конференция тя разкритикува политиките, които изолират Куба.Според Брюксел, нейното посещение на острова ще потвърди \"силната връзка между Куба и Европейския съюз\". Съюзът е един от ключовите търговски партньор на Хавана, където президентът Раул Кастро предприе редица икономически реформи.Могерини разговаря с кубинския външен министър Бруно Родригес и с председателя на парламента. Договорът между Куба и Европейския съюз трябва да бъде ратифициран от всички страни членки на общността.Раул Кастро обяви, че се оттегля от поста си на 19 април.", "date": "2018.01.04", "title": "Федерика Могерини е на посещение в Куба"}
{"url": "http://www.novinite.bg/articles/155171/Sinya-i-karvava-luna-shte-se-sachetayat-v-kraya-na-yanuari", "text": "Пълно лунно затъмнение ще се съчетае с второто пълнолуние през месеца - синята луна, на 31 януари за първи път от 150 години, съобщи Фокс нюз.Синята луна на 31 януари, подобно на вълчата от началото на месеца, ще е суперлуна - пълната луна се нарича така, когато е на по-малко от 364 000 километра от Земята.Когато Луната е в най-близката си точка до Земята (перигей), тя изглежда с 14 процента по-голяма и с 30 процента по-ярка, отколкото когато е в най-далечната (апогей).Заради затъмнението тя ще е червена (или кървава), макар и яркостта ѝ да намалее, когато навлезе в земната сянка.Само една нощ преди пълнолунието Луната ще е в най-близката точка на орбитата си около Земята.Лунното затъмнение ще е частично над Централна Северна Америка, Западна Азия, Индия, Близкия изток и Източна Европа, пише сайтът Спейс. От Северна Америка ще го наблюдават сутринта на 31 януари, а от противоположната част на света - когато Луната изгрява.Следващото съчетание на синя и кървава луна ще е през 2028 г. Следващата синя луна за тази година ще е на 31 март. ", "date": "2018.01.04", "title": "Синя и кървава луна ще се съчетаят в края на януари"}
{"url": "http://www.novinite.bg/articles/155141/Zastudyava-shte-vali-i-dajd-na-mesta-i-snyag", "text": "Днес ще преобладава облачно време и главно в Западна и Централна България ще има превалявания – във високите полета и в Предбалкана – от сняг, в останалите райони – от дъжд. Значителни валежи не се очакват. Ще духа до умерен северозападен вятър. Максимални температури между 4 и 9 градуса, в София около 4. Привечер и през нощта вятърът ще отслабне, в повечето райони ще стихне, облачността бързо ще намалее.Атмосферното налягане ще се повиши, но ще остане по-ниско от средното за месеца.Над планините облачността ще е предимно значителна и на места ще превали слаб сняг. Ще духа умерен, по билата и силен вятър от запад-северозапад. Максималната температура на височина 1200 метра ще е около 0 градуса, на 2000 метра – около минус 5.Над Чeрноморието облачността ще е предимно значителна, но вероятността за валеж е малка. Ще духа слаб до умерен северозападен вятър. Максималните температури ще са 7- 9 градуса. Температурата на морската вода е 8-10. Вълнението на морето ще е 1-2 бала. ", "date": "2018.01.04", "title": "Застудява, ще вали и дъжд, на места и сняг"}
{"url": "http://www.novinite.bg/articles/155148/EK-zasega-uvarta-za-likvidiraneto-na-dvojniya-standart-pri-hranite", "text": "Държавата обеща, че храните у нас няма да поскъпват. „Не се очаква увеличение на цените на хранителните продукти, заради вдигането на цената на тока“, заяви пред бТВ земеделският министър Румен Порожанов. „Имаме стабилизирани цени в животновъдството, но драстично увеличение няма да има“, допълни още той. По думите му винаги при предпоставки за по-скъп ток има и прогнози за по-скъпа продукция и бизнесът винаги заема тази позиция. „В производството има и много субсидии и предпоставки за повишаване на цената към преработвателите не би следвало да има”, категоричен беше аграрният министър.Той отбеляза още, че са били направени над 2800 проверки за безопасността на храните по време на изминалите празници. „Фрапиращите нарушения са стандартни за съжаление - липса на документи за предлаганата храна, изтекъл срок на годност, неправилно съхранение на храни. Възбранени са 4000 тона стоки от животински произход”, посочи Порожанов.От думите му стана ясно, че ръководството на ЕС като че ли защитава доказаната вече ситуация, че в страните в Източна Европа се продават аналогични хранителни стоки на тези в магазините в Западна, но с по-лошо качество. Във връзка с този двоен стандарт при храните министърът посочи, че е нужно Еврокомисията да одобри единна методология, по която да се направят масови изследвания на храните. Той добави, че за сега в Брюксел не са съгласни да се направи такова единно законодателство.Порожанов посочи, че е провел разговори с представители на големите вериги у нас по повод цените на продуктите и те са заявили, че това са цени, предложени им от експертите им по ценообразуване.„По време на европредседателството ни тема на дискусии ще бъде бъдещето на общата селскостопанска политика. Ще посветим първите заседания на най-важните теми, по които трябва да се обединим като министри на земеделието“, каза още Порожанов.", "date": "2018.01.04", "title": "ЕК засега увърта за ликвидирането на двойния стандарт при храните"}
{"url": "http://www.novinite.bg/articles/155169/Rast-na-cenite-na-boite-i-stroitelnite-materiali", "text": "До 10% ръст на цените на химическите продукти, боите, строителните материали и торовете за земеделието се очакват след поскъпването на газа с близо 2,75% от 1 януари. Това заяви за Дарик Йончо Пеловски, член на Българската камара по химическа промишленост.Според него поскъпването на синьото гориво ще намали конкурентоспособността на индустрията ни и неизбежно ще повиши цените на много суровини.\"Бои, строителни материали, основни химически продукти, метали - това е логиката. Няма от къде да се избият тези пари. При една пазарна икономика е така\", обясни Пеловски.От Комисията за енергийно и водно (КЕВР) регулиране обещаха, че синьото гориво няма да поскъпва до април.  Но при сериозен ръст на цената на петрола, вероятно суровината  ще е с още по-висока цена.По последна информация петролът сорт брент се търгува за близо 68 долара за барел. ", "date": "2018.01.04", "title": "Ръст на цените на боите и строителните материали"}
{"url": "http://www.novinite.bg/articles/155153/KZP-Ne-mogat-da-ni-iskat-cyalata-lihva-pri-po-ranno-vrashtane-na-kredita", "text": "При предсрочно погасяване на заем кредитодателят няма право да изисква от клиента си лихвата за целия период на договора. Това коментира председателят на Комисията за защита на потребителите (КЗП) Димитър Маргаритов по Bloomberg TV Bulgaria след регистрирания повишен интерес към бързите кредити по празниците. „Лихвата е възнаграждението на кредитора за това, че неговите пари са престояли при получателя за определен период от време. Когато този период е съкратен, то очевидно и това възнаграждение трябва да бъде съкратено”, коментира Маргаритов. И добави, че за останалия период на договора потребителят следва да дължи само главницата.Председателят на КЗП предупреди, че в случаите, в които потребителят изпадне в забава, кредиторът има право да обяви заема за предсрочно изискуем и да получи обезщетения за оставащия период на договора в размер основния лихвен процент плюс десет пункта. Други такси или плащания обаче не могат да бъдат изисквани. За да не се стига до усложняване на отношенията кредитор-потребител, Маргаритов препоръча тегленето на заеми да не бъде „моментен импулс”, а да се планира. „Дори и да има остра необходимост от „бързи пари”, да се направи внимателна преценка какво точно се взима и какво трябва да се върне. Винаги да си даваме сметка дали, ако сега сме в затруднение и много желаем да вземем кредит, това няма да ни въвлече в затруднение за по-дълъг период от време”, акцентира той. И добави, че този подход стои в основата на възможността впоследствие потребителят да изплаща регулярно вноските си по кредита.Преди теглене на кредит Маргаритов посъветва да се преглеждат повече от една оферти и напомни, че на пазара в момента оперират над 50 регистрирани в БНБ финансови институции за отпускане на заеми на потребители. „Има вече и възможност за използването на кредитни консултанти. Съществува стандартен европейски формуляр, който може да бъде изтеглен от интернет страницата на КЗП. Той е задължителен реквизит в преддоговорните отношения и в него трябва да се съдържат всички съществени елементи по отношение размера на кредита, допълнителните такси, лихвеният процент и т.н.”, допълни председателят на КЗП.След като в първите години на по-интензивно ползване на бързи кредити изискването за подписване на запис на заповед при сключване на договор за заем е засегнало много потребители, законът е въвел ограничение това да не може да става без съгласието на потребителя, посочи Маргаритов. „Тези действия са много затормозяващи, защото представляват безусловно волеизявление за поемане на финансов ангажимент и то в целия размер на кредита и дори в по-голям”, изтъкна той. И посъветва хората да внимават при отпускането на кредита, наред с договора да не им бъде представен недобросъвестно и менителничен ефект, защото при подписването му ще бъдат обвързани.В студиото на „Бизнес старт” Маргаритов обобщи, че през последните две години КЗП е прегледала общите условия на всички небанкови финансови институции, които отпускат кредити на потребители. В много от случаите при откриване на неравноправни клаузи търговците доброволно са ги отстранявали. „Ако не сме обхванали всички, със сигурност и нововъзникналите ще бъдат прегледани, когато бъдат регистрирани в БНБ“, каза Маргаритов.По думите на председателя постъпващите в Комисията жалби от граждани най-вече са свързани с изискването на допълнителни нерегламентирани такси. На финала той настоя при възникването на проблеми във връзка с изпълнението на договора, потребителите да търсят съдействието на институциите. Най-наред трябва да се обърнат към предоставилата кредита финансова институция и кредитните консултанти, а на следващ етап – към КЗП като контролен орган и към Помирителната комисия за платежни спорове за намиране на удовлетворително решение и за двете страни.", "date": "2018.01.04", "title": "КЗП: Не могат да ни искат цялата лихва при по-ранно връщане на кредита"}
{"url": "http://www.novinite.bg/articles/155166/Pojar-ot-kaso-saedinenie-ubi-10-rabotnici-v-ruska-fabrika", "text": "Късо съединение в електроинсталацията причини пожар тази сутрин в цех на обувна фабрика в руската Новосибирска област. Загинаха 10 души, сочат предварителни данни на областната прокуратура, предаде ТАСС, цитира ДАРИК. В хангара в местното с. Чернореченский, където са разположени производството и складът, са открити 10 тела на загинали, каза по-рано източник от спасителните служби на министерството на извънредните ситуации. Следствието информира, че образува наказателно дело за нарушения на техниката на безопасност, но без да уточни броя на жертвите.Оперативните служби съобщиха, че според очевидци в хангара са влезли 15 души да гасят пожара, а после петима са го напуснали. По предварителни данни повечето загинали са граждани на Китай, а двама - на Киргизстан. Всички са работели в производството или в склада. В хангара са се запалили материали за производство на обувки и готова продукция, които отделят много токсичен дим, отбелязва агенцията.Пожарът, обхванал 2000 кв. метра, на практика е потушен, на мястото работят криминалисти и психолози. Въздушните проби не показаха надхвърлящи нормите концентрации на вредни вещества в обитаемата част от района, информира по-рано министерството на извънредните ситуации.", "date": "2018.01.04", "title": "Пожар от късо съединение уби 10 работници в руска фабрика"}
{"url": "http://www.novinite.bg/articles/155144/Dneven-horoskop-za-chetvartak-4-yanuari", "text": "Днес трябва да покажете интуитивната си страна. Покажете на хората, че чувствате болката и радостите, точно както и те. Покажете, че не сте безчувствени, както повечето хора смятат.Днес може да се сблъскате с непредвидено препятствие, но просто опитайте да преминете през него. Може да се наложи да преразгледате целите си и да се приспособите към ситуацията.Опитайте да не казвате \"Да\" на всичко днес, колкото и да ви се иска. Вашата положителна енергия може да направи нещата по-положителни, отколкото всъщност са. Вървите в правилната посока.Представителите на останалите зодии могат да намерят своя дневен хороскоп .", "date": "2018.01.04", "title": "Дневен хороскоп за четвъртък, 4 януари"}
{"url": "http://www.novinite.bg/articles/155152/Kupiha-i-poslednata-srebarna-moneta-za-evropredsedatelstvoto", "text": "Специалната монета от 10 лева, която БНБ пусна по повод първото българско председателство на Съвета на Европейския съюз, вече е изчерпана. Това съобщиха за БГНЕС от пресцентъра на централната банка.Монетата беше пусната в продажба във вторник, 2 януари и се разграби като топъл хляб за по-малко от 2 дни и няколко часа. Още в първия ден огромни опашки се образуваха пред сградата на БНБ. Стотици нумизмати и обикновени граждани от цялата страна искаха да се сдобият с монетата. Опашките не секнаха и през втория ден, като касите работиха под пълна пара. ", "date": "2018.01.04", "title": "Купиха и последната сребърна монета за европредседателството"}
{"url": "http://www.novinite.bg/articles/155154/BSP-i-SDS-zaedno-sreshtu-Istanbulskata-konvenciya", "text": "Изключително рядко срещано явление наблюдаваме на българската политическа сцена днес. СДС и БСП са на една и съща позиция. Повод за „съюзяването“ е разразяващият се от вчера спор около Истанбулската конвенция, която правителството предложи на парламента за ратификация. Както „сините“, така и „червените“, не са съгласни това да се случва. Но не са единствените. Вчера и коалиционните партньори на ГЕРБ „Обединени патриоти“ също изразиха категоричното си несъгласие с Истанбулската конвенция. Абсолютно всички политически сили, обявили се против ретифицирането на документа от Народното събрание, отбелязват, че той е прекалено двусмислен, няма да доведе до търсения ефект, даже напротив, ще последва разрушаване на ценностите в обществото и дори противопоставяне.Поради тези и други причини всички тези партии призовават Истанбулската конвенция да не се ратифицира. В тази връзка от БСП и СДС днес излязоха със специални позиции, които представяме на вашето внимание без радакция и съкръщения.БСП не подкрепя ратификацията на Истанбулската конвенция. Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: „страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете“. Както и: “социален пол“ и “включване на съобразен с развиващите се възможности на учащите се учебен материал по въпроси като нестереотипни роли на пола“.Обръщаме внимание, че при обсъждане проекта на Конвенцията тя получава нееднозначна оценка в Комитета на министрите на Съвета на Европа. Именно поради това решението на Комитета на министрите за приемането на Конвенцията е формулирано като прието „безгласуване“ (а не с консенсус), въпреки утвърдената традиция конвенциите да бъдат приемани с консенсус от всички страни членки. Очевидно поради това от откриването на Конвенцията за подписване през месец май 2011 до настоящия момент е ратифицирана от 28 от 47 страни членки на Съвета на Европа. От държавите членки на ЕС 17 са ратифицирали Конвенцията, а 11 не са.Бихме отбелязали също, че принципно решението за присъединяване към определен международен договор е суверенно право на всяка държава. Няма автоматично задължение на държавите членки да ратифицират дадена конвенция. Изненадващо е внасянето на Конвенцията от правителството на Бойко Борисов на първото заседание на МС за 2018 г. и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета „Борисов“, е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза. Призоваваме правителството да оттегли решението си и то да не се разглежда в НС.Съюзът на демократичните сили се противопоставя на решението на българското правителство да предложи на народното събрание да ратифицира Истанбулската конвенция. Ние не можем да премълчим опасността да бъдат поставени под съмнение традиционните ценности на българското общество, за сметка на сляпо приемане на документ, където се казва, че пол означава „социално изградени роли“, въвежда се понятието „социален пол“ и се предвижда децата ни да изучават в училище „нестереотипни роли на пола“.СДС е първата партия, която постави на дневен ред членството на България в Европейския съюз, но при запазване на националната идентичност и спазване на европейското верую „Единство в многообразието“. Ние сме за единна Европа, но и за съобразяване със спецификата на народопсихологията на всяка нация. В нашата вяра и традиция има само два пола – мъже и жени. За нас понятието „социален пол“ не съществува не само в правния, но и в ценностния ни свят. Българското общество е консервативно, а не либерално, както се опитват да внушат някои политически и неправителствени организации.Благодарение на здравите семейни и родови традиции, благодарение на ценностите, възпитавани от християнската вяра, българският народ и дух оцеляха пет века под османско робство и половин век при насилствено налагания от комунизма атеизъм. Не можем с лека ръка да загърбим тези ценности и да подпомогнем началото на тяхната ерозия чрез приемането на един документ.Ние подкрепяме добрите мерки от Истанбулската конвенция, без спорните параграфи,  да бъдат приети в националното законодателство и по този начин да гарантираме защитата на жените и децата от насилие, какъвто е духът на документа. Но не можем да приемем противоречията в тази конвенция. От една страна, тя е създадена да защити жените от насилие, от друга – широко отваря вратата за това насилие. С въвеждането на понятието \"социален пол\", т.е. пол по избор, реално жените се излагат на опасност от мъже, представящи се за жени, или могат да бъдат поставени в неравностойно положение спрямо тях.Освен това, според текстове на Истанбулската конвенция, държавите, които я ратифицират, ще трябва да дават статут на бежанец на всеки чужденец, който в родината си е преследван заради „особености на пола”. Това ще улесни легалното пребиваване в Европа на хора, които ще се позовават на трудно доказуеми причини за тяхното основание да търсят убежище.Като споделяме нашите притеснения, предлагаме на българското правителство вместо ратификация на целия документ от Народното събрание, текстовете от конвенцията, без спорните параграфи, да бъдат приети в българското законодателство. Надяваме се своята позиция, относно Истанбулската конвенция, да заяви и Българската православна църква. ", "date": "2018.01.04", "title": "БСП и СДС заедно срещу Истанбулската конвенция"}
{"url": "http://www.novinite.bg/articles/155155/Yaponcite-shte-kupuvat-novi-orajiya-zaradi-Severna-Koreya", "text": "Япония ще усилва собствения си отбранителен потенциал на фона на увеличаващата се ракетно-ядрена заплаха от Северна Корея. Това заяви на първата си пресконференция за 2018 г. премиерът на страната Шиндзо Абе. „На фона на севернокорейската заплаха ще увеличаваме отбранителния потенциал на нашата страна“, каза той, предаде БГНЕС.Абе не уточни по какъв начин ще протече този процес. По време на неотдавнашното посещение на американския президент Доналд Тръмп в Япония Абе съобщи, че неговата страна ще купи по-големи количества различни видове американско оръжие заради изострящата се ситуация в региона в резултат на активността на Пхенян.През декември миналата година правителството на Абе взе решение за разполагането в северната и югозападната част на главния японски остров Хоншу два американски комплекса за ПРО Aegis Ashore, които, както се твърди, трябва да защитят страната от крилати и балистични ракети. Тези комплекси ще бъдат купени от САЩ за 889 милиона долара всеки. Очаква се, че тяхното разполагане ще завърши през 2023 г.", "date": "2018.01.04", "title": "Японците ще купуват нови оръжия заради Северна Корея"}
{"url": "http://www.novinite.bg/articles/155150/Zemetresenie-i-na-ostrov-Krit", "text": "След Гърция започна да се тресе и остров Крит. Земетресение с магнитуд от 4.1 по скалата на Рихтер е регистрирано тази нощ южно от него в морето, предаде БГНЕС.Според Атинския институт за геодинамика епицентърът на труса е бил в Средиземно море на 42 км южно от бреговете на Крит и на 377 км югоизточно от столицата Атина. Няма информация за пострадали хора или материални щети в резултат на земетресението.  ", "date": "2018.01.04", "title": "Земетресение и на остров Крит"}
{"url": "http://www.novinite.bg/articles/155163/BABH-po-praznicite-4-tona-unishtojena-hrana-i-malobrojni-narusheniya", "text": "Коледните и Новогодишните празници преминаха без сериозни хранителни инциденти. Инспекторите към Българската агенция по безопасност на храните извършваха засилените проверки по време на всички празнични дни, за да могат да гарантират на потребителите безопасността на празничната трапеза. Инспекторите са направили над 2800 проверки. По време на инспекциите са установени и насочени за унищожаване близо 4 тона храни от животински произход (основно заради изтекъл срок на годност или липса на документи за произход). Един обект е спрян от експлоатация.В резултат на констатирани нарушения са издадени 48 Предписания и са съставени 44 Акта за установяване на административно нарушение. Най-честите нарушения, които инспекторите на БАБХ констатираха са нерегламентирана продажба на храни (предимно от животински произход) и липса на документи, доказващи произход и качество, предлагане на храни с изтекъл срок на годност, неспазване на условията и сроковете на съхранение, несъответствия по сградов фонд и оборудване в обектите, както и некоректни или нередовно водени записи документиращи действията на бизнесоператорите за гарантиране на безопасността на храните.Едновременно с тези проверки БАБХ съвместно с МВР, НАП и други институции извърши 402 проверки. Междинните резултати показват, че до този момент са връчени 11 предписания и 22 Акта за установяване на административни нарушения. Спрени от реализация и насочени за унищожаване са над 16 тона храни от животински произход.", "date": "2018.01.04", "title": "БАБХ по празниците: 4 тона унищожена храна и малобройни нарушения"}
{"url": "http://www.novinite.bg/articles/155174/Avstraliya-zapochva-da-iznasya-marihuana", "text": "Австралийските власти обявиха в четвъртък, че планират легализирането на износа на марихуана за медицински цели. Така Австралия ще се превърне в четвъртата страна в света, която узаконява този вид експорт. А той е доста апетитен - световният пазар на стоката се оценява на 55 млрд. долара.Култивирането на канабис в Австралия е все още слабо развито, като масовата употреба остава забранена. Правителството обаче смята, че легализираната медицинска употреба и износът ще увеличат продукцията.\"Целта ни е ясна - да дадем на фермерите и производителите най-добрият шанс да станат номер 1 в света по експорт на медицински канабис\", заяви министърът на здравеопазването Грег Хънт, цитиран от Reuters.", "date": "2018.01.04", "title": "Австралия започва да изнася марихуана"}
{"url": "http://www.novinite.bg/articles/155158/Mashtabna-policejska-operaciya-v-Lukovo-neoficialno-zaradi-ubijstvata-v-Novi-Iskar", "text": "Възможно ли е човекът, който навръх Нова година уби шестимата души в Нови Искър вече да е установен? В близкото село Луково от няколко часа тече специализирана полицейска операция. Издирва се конкретно лице, казва пред бТВ кметът на селото Румен Колев. Той отбелязва, че е видял снимката на човека и не го познава, но това е причината за засиленото полицейско присъствие в района. По неофициална информация обаче акцията е свързана именно с убийствата в Нови Искър. От полицията нито потвърждават, нито отричат, съобщава Нова телевизия.В Луково са пристигнали няколко буса с полицаи. Много униформени има и във вилната зона на селото.Извършителят на убийствата със сигурност все още е на свобода. А и още снощи от МВР и следствието потвърдиха, че нито един от загиналите не може да е убил останалите, тъй като самоубийство няма, а и всички жертви са с по няколко куршума в тялото.Една от разглежданите от разследващите версии е, че престъплението е извършено заради бизнеса на семейството. Има подозрение, че убитият Неделчо Юнаков се е занимавал с не особено чист бизнес и т.нар. „кухи фирми“. Справка в Търговския регистър показва, че той е бил управител на \"Бау Консултинг Мениджмънт\". Тя е била прехвърлена на мъж от Лом на име Камен Благоев. Отново според регистъра, той притежава десетки фирми. \"Бау Консултинг Мениджмънт\" е била изпълнител и по европроект по ОП \"Регионално развитие\", започнат през 2012 г. ", "date": "2018.01.04", "title": "Мащабна полицейска операция в Луково, неофициално - заради убийствата в Нови Искър"}
{"url": "http://www.novinite.bg/articles/155173/Islyamat-zabranyava-bitkojn-zayavi-glavniyat-myuftiya-na-Egipet", "text": "Главният мюфтия на Египет заяви, че биткойнът е забранен от исляма и предупреди, че цифровата валута може да бъде използване с престъпни намерения.Биткойните, които започнаха да се използват през 2009 г., представляват \"висок риск за отделните лица и държави\", каза Шавки Алам в огласено публично мнение по въпроса, предаде БГНЕС.Криптовалутата би могла да осигури \"стабилни и сигурни финансови ресурси за терористи и престъпни групи\", допълни Алам, който действа като официален тълкувател на ислямския закон в страната.Биткойн е виртуална валута. Стойността ѝ нарасна до 19 500 долара през декември от около 1000 долара през януари, но се понижи след серия от предупреждения от правителствата и анализаторите за риска и нестабилността, свързани с криптовалутите.", "date": "2018.01.04", "title": "Ислямът забранява биткойн, заяви главният мюфтия на Египет"}
{"url": "http://www.novinite.bg/articles/155160/Patna-policiya-zapochva-da-proveryava-avtomobilite-kolko-zamarsyavat", "text": "Столична община предостави 7 газ анализатора, с които КАТ да измерва нарушават ли нормите за замърсяване на въздуха автомобилите. В рамките на един месец КАТ ще даде възможност на шофьори, които имат желание, да си проверят нивата на замърсяване от автомобилите, без санкции.\"Изпълняваме цялостна програма за подобряване чистотата на въздуха в София и обявихме, че това е наш стратегически приоритет, който изпълняваме заедно с наши партньори. Анализите посочват, че около 60% от замърсяването на въздуха идва от движението на автомобили, а около 40%-от битовото горене. През зимата основно е битовото горене, но сме длъжни и предприемаме възможните мерки по всички линии\", обясни столичният кмет Йорданка Фандъкова. \"Затова при разговор върху това да има по-строг контрол върху замърсяването със СДВР и началника на отдел Пътна полиция Тенчо Тенев, стигнахме до извода, че КАТ могат да извършват тази дейност, ако имат достатъчно уреди. Затова Столична община закупи 7 газ анализатора, които предоставихме на Пътна полиция, за да може да не се допускат автомобили, които не отговарят натехнически изисквания за замърсяване на въздуха\", уточни кметът на София. Стойността на газомерите е около 70 000 лв. със средства от бюджета на Столична община.Фандъкова припомни, че общината през септември е направила измерване с испанска лаборатория и се показало, че само около 6,5% от автомобилите в София, които са били измерени,имат замърсяване над допустимите норми. \"Тези автомобили допринасят за една четвърт от замърсяването. Очакваме и по-строг контрол и в пунктовете за техническите прегледи на автомобили, за да може да имаме разбирането, че чистотата на въздуха зависи от всички нас\", обясни тя. От своя страна министърът на околната среда и водите Нено Димов похвали инициативата на Столична община и подчерта, че тя трябва бъде направена и от останалите пунктове, които общо са 28. \"По ОП \"Околна среда\" в момента не е допустима подобна тип дейност, ще преговарям с Европейската комисия и ще се опитам да намеря финансиране, така че да има проект да бъдатзакупени газ анализатори и за останалите пунктове. Ако не го направим в цялата страна няма да има необходимия ефект. Това е една добра първа стъпка. Пътният трафик и битовото отопление са двата източника за замърсяване на въздуха така, че трябва да работим успоредно и по двете\", подчерта ресорният министър.Той допълни, че тъй като общините имат силно ограничен ресурс, Министерството на околната среда и водите (МОСВ) ще преговаря с ЕК, МВР да може да бъде бенефициент по оперативна програма и да се отпуснат средства така, че държавата да осигури средствата за газ анализатори за всички 28 области в страната.", "date": "2018.01.04", "title": "Пътна полиция започва да проверява автомобилите колко замърсяват"}
