{"url": "https://www.novinite.bg/articles/171850/Balgariya-e-sred-naj-netolerantnite-strani-v-ES", "text": "България е сред най-нетолерантните страни от ЕС и колкото по-бедна е една държава, толкова повече гражданите ѝ не търпят близо до себе си хора, различни по етнос или религия. Това показва проучване на Университета на Невада, цитирано от \"Дневник\". То е събрало данни от допитвания, обхванали общо 450 хил. души в 100 страни.По-надолу в класацията на европейските държави са само Литва, Естония, Румъния и Чехия. Най-толерантни сред държавите от ЕС са Швеция, Испания, Франция и Дания, а на първо място от стоте страни, за които има данни, е Аржентина – главно заради голямата търпимост към различните раси и религии (без исляма).Изследователите използват за мярка какъв процент от респондетите не биха искали да имат съсед от различна религия. Приведените във вид на графика резултати показват, че колкото по-висок е БВП на една държава, толкова по-толерантни са гражданите ѝ – изключение сред богатите страни е само Япония. Най-бедни, но и най-нетърпящи различия са Армения, Йемен, Индия и Бангладеш, а от европейските страни – Латвия, Естония, Румъния и България, близо до тях по показатели са Полша, Хърватия и Унгария.България се намира горе-долу на същото място в подредбата и когато се уточни от каква религия би бил потенциалният съсед. Негативното отношение се увеличава, ако той е мюсюлманин (надминавайки 25%) и остава на близко до средното ниво за съседи хиндуисти.Интересното е, че румънците, словаците и чехите са много по-предубедени спрямо хиндуистите, отколкото спрямо мюсюлманите. Нежеланието на българите да имат за съсед евреин е горе-долу на същото ниво като средното, но там разликата със западноевропейските държави е по-голяма.По подобен начин изглежда картината и по отношение на предразсъдъците спрямо хора от друга раса. Изключение правят само ромите, срещу които предразсъдъците са много по-високи, макар отново да намаляват от около 70% нежелаещи ги за съседи в Литва и Словакия до около 25% в Швеция, която е най-толерантната страна в ЕС. Впечатление прави и богатата Италия, където предразсъдъкът е почти толкова висок, колкото у литовците и словаците. Процентът българи, които не биха искали циганин за съсед, е около 50.", "date": "2019.03.04", "title": "България е сред най-нетолерантните страни в ЕС"}
{"url": "https://www.novinite.bg/articles/171836/Gorublyane-otnovo-na-protest-zatvaryat-Carigradsko-shose-v-pikov-chas", "text": "Собственици на терени в квартал „Горубляне” ще излязат на протест днес. Вероятно проявата сериозно ще затрудни трафика от и към София в ден, в който се очаква много хора да се завърнат след почивните дни.Демонстрацията ще се състои от 16.00 ч. на кръстовището на „Цариградско шосе” с ул. „Павел Красов” и „Димитър Пешев”.Недоволството на местните е продиктувано от това, че 23 години плащат данъци за терените си, които обаче не могат да използват, а сега Столичната община е решила върху тях да разположи нов парк в кв. „Младост” - „Източен”. На предишния протест, на 24 февруари, полицията състави актове на гражданите, обвинявайки, че нямат право да блокират входно-изходната артерия на София.Въпреки това те отново ще си \"запазят\" кръстовището, за да кажат своите искания, сред които е и това Столична община да им плаща по 1 лв. наем за площите, които не могат да използват.Също така жителите на „Горубляне” настояват за дебат по темата „Законно ли е да се извършва национализация в 21 век в държава членка на ЕС прикрита под названието „принудително отчуждаване за зелени площи“, както и диалог, свързан с новата наредба за прилежащите площи към блоковете от социалистическите комплекси, сервитутите към тях и така наречените „междублокови пространства“.Снимка: Стоп кадър, bgonair ", "date": "2019.03.04", "title": "Горубляне отново на протест, затварят „Цариградско шосе“ в пиков час"}
{"url": "https://www.novinite.bg/articles/171838/Sklad-plamna-vav-Varna-avtobus-i-koli-izgoryaha", "text": "Голям пожар избухна тази сутрин във Варна. Пламнал е склад за дървени палети, намиращ се на ул. „Девня”, срещу жп прелез, съобщава Дарик.Сигналът за огъня е подаден около 07:45 ч. На място са изпратени четири противопожарни автомобила, като към момента огънят е локализиран и няма опасност от разпространението му.Гасителните дейности и действията по разчистване продължават. Причините за инцидента се изясняват.", "date": "2019.03.04", "title": "Склад пламна във Варна, автобус и коли изгоряха"}
{"url": "https://www.novinite.bg/articles/171860/Medvedev-Iztrebiteli-vinagi-shte-dojdat-vajnoto-e-v-Balgariya-da-dojde-gaz", "text": "Изтребители винаги ще дойдат, важното е да дойде газ - с нашите български приятели трябва да работим точно затова! Така завърши изказването си пред журналисти руският премиер Дмитрий Медведев на съвместната пресконференция с Бойко Борисов в Министерски съвет. \"Диалогът ни винаги минава откровено, конструктивно. Надявам се набелязахме планове за бъдещето и което, е особено важно, потвърдихме взаимно желание отношенията ни да се развиват по всички насоки\", започна руският премиер Медведев. \"Не с всички страни от ЕС имаме такива комисии, а това поражда съмнения, че не всеки казва всичко на всеки друг. Ние искаме да повдигнем търговското и хуманитарното сътрудничество - търговският ни оборот преди кризата беше около 5 милиарда долара, а сега е около 3 милиарда долара - очевидно това са загубени работни места, което не е добре нито за България, нито за Русия. Става дума не само за сложни отношения, а това, че за съжаление, търговско-икономическите ни връзки са в доста сложно отношение. Русия остава един от основните търговски партньори на България. Имаме широк кръг от възможности, надявам се да достигнем нивото преди кризата от 2011 г. Енергийното ни сътрудничество е флагманът на отношенията ни, макар че там също имахме проблеми - имам предвид ситуацията с Южен поток. Ще говорим след като ни бъде дадена съответна гаранция - Европейската комисия, че в бъдеще този проект - Турски поток, няма да има никакви прегради пред него. Българските ни колеги го разбират и водят съответната работа.  \r\nПо отношение на газовата сфера Борисов заяви, че с проекта „Балкан“ България иска да запази количествата си газ, които се очертава да спрат след пускането на Турски поток.\r\nЗа проекта АЕЦ Белене Борисов очаква прозрачна процедура за избор на стратегически инвеститор. Премиерът изрази надежда, че търгът ще бъде максимално открит и честен. Борисов благодари за интереса на \"Росатом“, които изявиха желание да се включат в търга.\r\nСпоред Борисов централата ни е нужна, тъй като след 10-12 години ще са ни необходими допълнително количества ток и ако сега не я построим, ще трябва да купуваме ток.\r\nБългарският премиер подчерта, че ясно сме заявили, че сме в НАТО и сме в добри отношения с Русия.\r\n\"Черно море искам да е зона на туризъм, на газопроводи, на фериботи, на приятелство. Това е прекрасно море, но е тясно за военни действия\", коментира Борисов.\r\n", "date": "2019.03.04", "title": "Медведев: Изтребители винаги ще дойдат, важното е в България да дойде газ"}
{"url": "https://www.novinite.bg/articles/171849/Izleze-i-posledniyat-tom-ot-Diplomaticheska-enciklopediya", "text": "След дълга пауза от излизането на първите три тома, на книжния пазар вече може да бъде открит и четвъртият – последен том от поредицата „Дипломатическа енциклопедия“, издадена от Университетско издателство „Паисий Хилендарски“ - Пловдив.Личностите са двигателите на човешката история. Без някои техни действия тя би имала съвършено различен ход. Без някои техни прояви тя не би била толкова величава. Едни са оставили трайна следа, пример за поколенията, а други са записали с кръв имената си, превръщайки се в символ на човешкото отрицание и омраза. Между всички тях обаче има нещо общо – те са творци на историята, добра или лоша, възхвалявана или заклеймявана.Четвъртият том на енциклопедията съдържа над 1200 политически портрета – от създателя на първата „световна“ империя Саргон І до Путин, Тръмп, Меркел, настоящия български министър-председател и държавния ни глава. Сериозен принос е включването на биографични данни за сравнително по-малко познати дейци от Африка, Азия и Южна Америка.В този том е включена и информация за над 200 династии, управлявали, а някои от тях – и все още управляващи голяма част от света. Читателят ще открие и крилати мисли и фрази, достигнали до нас през вековете. Настоящият том съдържа и специално подбрани тестове, чрез които могат да бъдат проверени знания по теми от всички томове на Дипломатическата енциклопедия.Изданието е предназначено да подпомага дейността на българските дипломатически агенти и на политическите дейци. То би представлявало интерес и за читателите, които са изкушени в темата.Съставител на „Дипломатическа енциклопедия“ е покойният вече дипломат от кариерата д-р Димитър Романов, а върху съдържанието е работил сериозен авторски колектив. ", "date": "2019.03.04", "title": "Излезе и последният том от \"Дипломатическа енциклопедия\""}
{"url": "https://www.novinite.bg/articles/171830/Zapchva-zatoplyane-Ot-15-do-20-gradusa-dnes", "text": "Днес ще е предимно слънчево. Вятърът ще се ориентира от запад-югозапад, ще бъде слаб до умерен. Ще се затопли и максималните температури ще са между 15° и 20°.В планините ще е предимно слънчево. Ще духа до умерен вятър от запад-северозапад. Максималната температура на височина 1200 метра ще е около 5°, на 2000 метра - около 0°.По Черноморието ще е предимно слънчево. Ще духа слаб до умерен югозападен вятър, който привечер по южното крайбрежие ще се ориентира от югоизток. Максималните температури ще са 8°-13°. Температурата на морската вода ще е около 7°. Вълнението на морето ще бъде 1-2 бала.На 04.03.2019 слънцето ще изгрее в 06:59 часа и ще залезе в 18:18 часа. Продължителност на деня 11:19 часа.На 04.03.2019 луната ще изгрее в 06:06 часа и ще залезе в 16:11 часа. Осветеност на диска в 0h UT %. Фаза на луната: новолуние.", "date": "2019.03.04", "title": "Запчва затопляне: От 15 до 20 градуса днес"}
{"url": "https://www.novinite.bg/articles/171853/RDNSK-Burgas-shte-proveryava-stroitelstvoto-v-mestnostta-Alepu", "text": "Проверка за извършени строителни дейности ще се проведе утре в местността \"Алепу\", община Созопол. Инспекцията цели да установи дали има само брегоукрепване, или не е спряно строителството на курортен комплекс. \r\nПричина за нея са подадени сигнали за строителство, съобщават от Министерството на регионалното развитие и благоустройство (МРРБ).\r\nТя е по нареждане на началника на Дирекцията за национален строителен контрол (ДНСК) арх. Иван Нестров, а нейната реализация ще се осъществи от шефа на регионалното ДНСК – Югоизточен район – Бургас инж. Милен Ненчев.\r\nПо-рано тази година, в края на януари, отново бе извършена проверка на терен от арх. Иван Несторов. За местността \"Алепу” със свое писмо от 24 януари 2017 г. МРРБ е дало предварително съгласие за извършване на геозащитни мерки и дейности на регистрирано през 2009 г. активно свлачище.\r\nНа по-късен етап от главния архитект на община Созопол е издадено разрешение за строеж за \"Курортен комплекс Алепу вилидж\", етапно строителство с първи етап \"Укрепване на свлачище\" и втори - три вилни сгради, намиращи се в \"Алепу\", община Созопол.\r\nС оглед установените нарушения и пропуски при издадените разрешения и строителните книжа на строежа, с писмо от 5 февруари т.г. на началника на РДНСК - Бургас, са дадени предписания на кмета и на главния архитект на община Созопол издаденото разрешение за строеж да се коригира, с цел разграничаване на етапността на брегоукрепването и строителството на вили. На 1 март е издадена заповед, с която са коригирани части от технически-инвестиционния проект, свързани с брегоукрепването и вилните сгради.\r\n", "date": "2019.03.04", "title": "РДНСК - Бургас ще проверява строителството в местността „Алепу“"}
{"url": "https://www.novinite.bg/articles/171841/40-hil-bez-detski-pomoshti-zaradi-otsastviya-v-uchilishte", "text": "Заради отсъствия в училище, близо 40 000 бедни семейства в цялата страна са лишени от детски надбавки през миналата година, съобщава 24 часа. Това пише в становище на социалното министерство към проекта за изменение на Закона за социалното подпомагане от Корнелия Нинова.БСП иска при натрупани неизвинени отсъствия да се спират всички социални помощи на семействата.През 2017 г. социалните са спрели помощите на близо 36 хил. семейства, защото децата не са били в час.Социалните отбелязват, че намалява броят на децата от 5 до 16 г., които не учат. Така през 2017 г. те са били 6580, а през миналата година 6129.“Необходимо е да се подхожда много внимателно към прилагането на по-твърди санкциониращи мерки като механизъм за задържане на децата в училище. Не бива да се излага на риск една вече отработена практика, основана на санкционираща система, която дава положителни резултати”, пишат още в мотивите си от социалното министерство. Освен това спирането на всички видове социални помощи би било нарушение на Европейската социална харта. Така се отнемало и правото на хората за социално подпомагане, което е гарантирано от конституцията. Друг проблем, който виждат социалните, е в това, че част от хората, които получават социални помощи, имат право на здравно осигуряване.Мотивите на социалистите за промени са, че в момента помощите стимулират неангажираността на родителите към образованието на децата им. Според тях по-строгите мерки ще доведат до постигане на по-висока грамотност, знания и умения. “Образователната система, в резултат и на неадекватните административни мерки, предприемани напоследък, не успява да обхване ромската общност напълно, още по-малко да им даде необходимото ниво на грамотност”, пишат червените в мотивите си към промените.", "date": "2019.03.04", "title": "40 хил. без детски помощи заради отсъствия в училище"}
{"url": "https://www.novinite.bg/articles/171835/Mladeji-spasiha-vazrastna-jena-ot-pojar-v-kashtata-j", "text": "Младежи спасиха възрастна жена от пожар в къщата й. С голи ръце младите хора се притекли на помощ и успели да предотвратят избухването на газова бутилка, предаде Нова тв.Михаела и Антонио влизат и започват с кофи вода да гасят огъня. Благодарение на тях, дори не се е наложило идването на пожарникари.„В къщата избухна пожар, който бързо се разпространи. Имах дрехи на простора, които се бяха запалили. Вратата беше затворена. Опитах се да го загася с вода. Минаха двамата младежи и веднага ми се притекоха на помощ”, каза за „Здравей, България” собственичката на къщата Станка Терзийска.„Бяхме тръгнали към Кюстендил. Случайно видяхме пламъците. Спряхме, прескочихме оградата и започнахме да гасим огъня. Притеснихме се много като разбрахме, че има газова бутилка. Можеше да стане голяма беля”, разказа Михаела Стоилова. ", "date": "2019.03.04", "title": "Младежи спасиха възрастна жена от пожар в къщата й"}
{"url": "https://www.novinite.bg/articles/171844/Borisov-sas-saboleznovatelna-telegrama-do-Donald-Tramp", "text": "Министър-председателят Бойко Борисов изпрати съболезнователна телеграма до американския президент Доналд Тръмп по повод бедствието в щата Алабама, отнело живота на десетки жители.„С огромно прискърбие научих тъжната новина за опустошителната буря, връхлетяла щата Алабама, която нанесе огромни материални щети и причини смъртта на десетки жители“, пише премиерът Борисов до президента на САЩ Доналд Тръмп.„Бих искал от мое име и от името на българския народ да изкажа най-искрени и дълбоки съболезнования към Вас и към семействата на загиналите и ранените. В този тъжен за цялата Ви страна ден нашите мисли и молитви са с Вас“, обръща се премиерът Борисов към американския президент.", "date": "2019.03.04", "title": "Борисов със съболезнователна телеграма до Доналд Тръмп"}
{"url": "https://www.novinite.bg/articles/171855/Putin-izvadi-Rusiya-ot-Dogovora-za-LRSMOD", "text": "Руският президент Владимир Путин подписа указ за преустановяване от страна на Русия изпълнението на ангажиментите за унищожаване на ракетите със среден и по-малък обсег на действие (РСМОД), съобщи пресслужбата на Кремъл.Документът влиза в сила от момента на подписването му.Отбелязва се, че Русия преустановява изпълнението на договора до отстраняване на допуснатите от САЩ нарушения на задълженията по споразумението или до прекратяване на неговото действие.През 1987 г. СССР и САЩ подписаха Договора за РСМОД. До юни 1991 г. договорът беше изпълнен – СССР унищожи 1846 ракети САЩ – 846.Само че на 2 февруари след редица взаимни обвинения в нарушаване на договора Доналд Тръмп обяви оттеглянето на САЩ от ДРСМОД. Успоредно с това Русия не веднъж заяви, че стриктно спазва задълженията си.В отговор Путин заяви, че Русия ще отговори на действията на САЩ по огледален начин. Руският президент допълни, че всички „предложения за разоръжаване остават на масата и вратите са отворени“. ", "date": "2019.03.04", "title": "Путин извади Русия от Договора за ЛРСМОД"}
{"url": "https://www.novinite.bg/articles/171859/Grackite-vlasti-zadarjaha-balgarin-za-trafik-na-bebeta", "text": "Българин с три заповеди за арест са задържали гръцките власти на граничен пункт \"Промахон\". Мъжът се е укривал от властите три години.Издирван е от прокуратурата в град Катерини за участие в престъпна група за нелегално осиновяване на деца, съобщи кореспондентът на БНР в Гърция.Разследването показва, че българинът е намирал майки в България, като им е предлагал между 6 хиляди и 8 хиляди евро за дете. Мъжът е ръководил цялата престъпна група за осиновяването на децата в района на Катерини. Доказани са 13 случая.Прокуратурата в Солун го издирва за два опита да продаде бебе на полицаи под прикритие.При опит да влезе отново в България през Промахон, мъжът е арестуван.Задържаният българин е в ареста в град Серес и ще бъде предаден на властите, издали трите заповеди за арест.", "date": "2019.03.04", "title": "Гръцките власти задържаха българин за трафик на бебета"}
{"url": "https://www.novinite.bg/articles/171852/Spasiha-turisti-izgubili-se-v-planinata", "text": "Планински спасители са оказали помощ на двама туристи в района на долината на река Бели Искър.Това съобщиха от Планинската спасителна служба (ПСС) към Българския червен кръст (БЧК).Туристите са се движили за хижа \"Мусала\" и в нощта на 2 срещу 3 март объркват пътя в мъглата и влизат в долината на река Бели Искър.Там нощуват, като на следващия ден двама планински спасители ги намират и ги прибират в хижа \"Боровец\". Акцията продължава дълго време и приключва в 14.00 часа на 3 март. Туристите са в добро здравословно състояние.", "date": "2019.03.04", "title": "Спасиха туристи, изгубили се в планината"}
{"url": "https://www.novinite.bg/articles/171854/Bojko-Borisov-posreshtna-s-darjavni-pochesti-Dmitrij-Medvedev-v-Sofiya", "text": "Визитата на руския премиер Дмитрий Медведев започна с церемония по официалното му посрещане от премиера Бойко Борисов в София.След това председателят на руското правителство поднесе венец пред Паметника на Незнайния воин по повод 141 години от освобождението на България, предаде репортер на Novini.bg.Предстои разговор на четири очи между премиерите Борисов и Медведев в сградата на Министерски съвет, последван от пленарна среща на двете делегации. Основните теми, които ще бъдат обсъдени между българската и руската страна, са свързани със сътрудничеството в енергетиката, икономиката и туризма.Основните теми, които ще бъдат обсъдени между българската и руската страна, са свързани със сътрудничеството в енергетиката, икономиката и туризма.За днес е планиран и разговор на руския министър-председател с президента Румен Радев, а на 5 март Дмитрий Медведев ще се срещне с председателя на НС Цвета Караянчева, както и ще участва в откриването на Българо-руски бизнес форум в областта на туризма.Това е петата визита на руски премиер или президент в България за последните 30 години. Дмитрий Медведев пък идва за втори път у нас, след като през 2008 г. бе част от делегация, водена от президента Владимир Путин.", "date": "2019.03.04", "title": "Бойко Борисов посрещна с държавни почести Дмитрий Медведев в София"}
{"url": "https://www.novinite.bg/articles/171843/Valkat-ot-Sofiya-oshtetil-hilyadi-u-nas-i-v-Avstriya-za-100-mln-evro", "text": "\"Вълкът от София\" е ощетил хиляди в Австрия и Германия с над 100 милиона евро, съобщи БНТ. Израелецът Гал Барак беше задържан у нас през миналия месец по искане на Австрия. Схемата, по която е мамил хора в интернет, е добре позата в цял свят и е често срещана. У нас Гал е прикривал бизнеса си зад привидно законна дейност. Очаква се решението на българския съд за екстрадиция по искане на Виена.Бизнесът за стотици милиони на Гал Барак следва няколко принципа - основният, жертвите да бъдат платежоспосбни и да искат да влагат в рискови инвестиции, следващият - разходите да са минимални и третият - прикрит зад законна дейност. Така израелецът създава мрежа от няколко кол центъра и едно дружество за интернет реклама и инвестиционни сайтове.При регистрация в сайтовете за виртуални инвестиции, инвеститорът посочва телефон за връзка. В процеса се включват кол центровете, които в поредица от телефонни разговори атакуват жертвите с предложения за все по-големи залози докато се установи, че са инвестирали и последния си цент. \"Занулява се техният акаунт и се вижда, че те са загубили всички пари. Инфраструктурата беше в България, извършителите на престъплението в България, а жертвите на престъплението в Австрия и Германия\", коментира Явор Колев, началник отдел \"Киберпрестъпност\" - ГДБОП. По думите му Гал Барак е дошъл у нас през 2017 г., започва да регистрира фирмите си, като последно създава дружество за търговия с финансови инструменти. Така подготвя основата за измамната си дейност. \"Иначе те тук извършват всичко в рамките на легална дейност. Плащат данъци, пращат осигуровки, наемат работна ръка, всичко, което извършват тук, са се стремели да не нарушава българското законодателство\", пояснява Колев.България и Чехия се оказват привлекателни за Гал на първо място с достъпа до високоскоростен интернет, който е важен, защото връзката на кол центровете със жертвите е през интернет телефония. Така се имитира, че обажданията са от територията на Великобритания и за инвеститорите всичко изглежда перфектно. \"Използвали са това, че в България има достатъчно квалифицирани хора, които срещу умерени заплати биха могли да работят в такива кол центрове. Знаещи по няколко езика\", казва Колев.", "date": "2019.03.04", "title": "\"Вълкът от София\" ощетил хиляди у нас и в Австрия за 100 млн. евро"}
{"url": "https://www.novinite.bg/articles/171831/Ruskiyat-premier-Dmitrij-Medvedev-pristiga-u-nas", "text": "Премиерът на Русия Дмитрий Медведев пристига на двудневно официално посещение в България, съобщава пресслужбата на руското правителство. Програмата му предвижда днес срещи с българския министър-председател Бойко Борисов и с президента Румен Радев.В дневния ред на предстоящите преговори са актуалните въпроси на двустранното търговско-икономическо, инвестиционно, научно-техническо и културно-хуманитарно сътрудничество, гласи официалното съобщение на сайта на руското правителство. Очаква се да бъдат обсъдени и съвместните проекти в енергетиката.Според публикации в руските медии Газпром ще транзитира най-големите обеми синьо гориво по българския участък на газопровода \"Турски поток\". Освен това тръбите за разширяването на газопреносната ни мрежа ще бъдат произведени от свързаната с руския газов монополист компания.Междувременно късно снощи руският вицепремиер Сергей Приходко заяви, че държавната корпорация \"Росатом\" е готова да се включи в търга за АЕЦ \"Белене\" и да построи централата в кратки срокове. Туризмът също така е в дневния ред на планираните разговори. Ранните записвания тази година показват спад от 25% на интереса на руските туристи към България.Заради посещението на Медведев МВР въвежда засилени мерки за сигурност.Екипи на полицията ще спират движението при преминаването на официалните кортежи по различно време на различните обекти, уточни за \"Хоризонт\" комисар Борислав Муеров от СДВР.\"Първоначално ще бъде затворено движението по самото посрещане, което ще бъде на Паметника на Незнайния войн. Там отново ще бъдат обособени контролно-пропускателни пунктове, след което ще бъдат поетапно затваряни и другите  участъци\", обясни комисар Борислав Муеров от СДВР.", "date": "2019.03.04", "title": "Руският премиер Дмитрий Медведев пристига у нас"}
{"url": "https://www.novinite.bg/articles/171834/Tornado-otne-jivota-pone-na-23-ima-dushi-v-SASht", "text": "Най-малко 23 души загинаха при преминаването на торнадо в американския щат Алабама, предадоха световните агенции, позовавайки се на данни от шерифа в окръг Лий Джей Джоунс.Сред жертвите има и деца.Има и ранени, но точният брой все още е неясен. Очаква се още трупове да бъдат извадени изпод развалините на пометените от стихиите жилища. Заради бурята над 10 000 души са без ток.Торнадо беше регистрирано и в съседния щат Джорджия. Заради мощна буря в Алабама, Джорджия, Флорида и Южна Каролина там е издадено предупреждение за още торнадо.Президентът на САЩ Доналд Тръмп написа в Туитър послание до жителите на щата Алабама: \"На невероятния народ на Алабама и околните райони: Внимавайте, пазете се! Торнадото и бурите са наистина мощни и може да дойдат нови\".Експерти казват, че разрушенията в крайните южни райони на окръг Лий в Алабама са като при стихия от категория Еф 3, което означава при скорост на вятъра между 254 и 331 километра в час. От торнадо е пострадал и най-големият град в щата - Обърн, където също има разрушени постройки.Властите на съседния щат Джорджия пък проверяват какво е състоянието на жителите в градчето Кайро, за което има информация, че също е връхлетяно от торнадо. И там има повалени дървета, отнесени покриви, счупени прозорци и хора блокирани в затрупаните си от дървета къщи. Засега няма данни за сериозно ранени там. Същевременно североизточните американски щати преживяват среднощна снежна буря, предаде Асошиейтед прес. Очаква се снежната покривка на места да достигне 20 сантиметра.Губернаторът на Ню Джърси Фил Мърфи обяви извънредно положение за всички 21 окръга. Кметът на Ню Йорк Бил Де Блазио каза, че училищата ще бъдат затворени днес. За Пенсилвания е издадено предупреждение за трудна пътна обстановка. За източна Небраска пък са прогнозирани температури от минус 28 градуса по Целзий днес сутринта местно време.", "date": "2019.03.04", "title": "Торнадо отне живота поне на 23-има души в САЩ"}
{"url": "https://www.novinite.bg/articles/171856/SASht-vazstanoviha-statuta-na-predstavitelstvoto-na-ES", "text": "САЩ възстановиха статута на дипломатическото представителство на Европейския съюз във Вашингтон, който беше понижен в началото на годината без никакво обяснение. Възстановяването съвпадна с встъпването в длъжност на новия глава на дипломатическата мисия на ЕС Ставрос Ламбринидис.През декември 2018 г. по време на погребението на президента Джордж Буш старши /1989-1993 г./ стана ясно, че Държавният департамент е понижил статута, след като името на посланик Дейвид О'Съливан не беше споменато в съответния протоколен ред. Европейският външен министър Федерика Могерини отказа да коментира действията на американската администрация, заявявайки, че \"тези промени не са приоритетни, за да бъдат коментирани на фона на големите геополитически предизвикателства, с които се сблъскваме в нашия регион и света\".\"Държавният секретар Майк Помпео е наредил на началника на протокола да предприеме съответните мерки за възстановяването\", се казва в съобщение на постоянното представителство на САЩ в ЕС.Американският посланик в съюза Гордън Сондланд заяви, че ЕС е \"изключително важна организация и един от най-ценните партньори на Америка в осигуряването на световната безопасност и процъфтяване\". По-рано в интервю за \"Политико\" американският дипломат нарече ЕС \"архаичен\", а ЕК - \"откъсната от реалността\".", "date": "2019.03.04", "title": "САЩ възстановиха статута на представителството на ЕС"}
{"url": "https://www.novinite.bg/articles/171848/Zaradi-buren-vyatar-Parij-zatvori-parkovete-za-poseshteniya", "text": "Парковете в Париж са затворени за посещения заради силни ветрове, съобщи в профила си в Twitter кметството на френската столица, цитирано от ТАСС.\"Парковете, градините и гробищата са затворени заради неблагоприятните метеорологични условия\", се казва в съобщението.Националната метеорологична служба \"Метео Франс\" обяви, че заради бурния вятър въвежда предпоследната, \"оранжева\" степен на тревога в 44 департамента във Франция, включително в района на Париж - Ил дьо Франс. По данни на службата във вътрешността на страната се очакват ветрове с пориви със скорост до 110 км/ч, а в департаментите на атлантическото крайбрежие - до 130 км/ч.\"Метео Франс\" предупреди, че лошото време може да се отрази на работата на въздушния, морския и железопътния транспорт и да причини прекъсване в електроснабдяването и телефонните връзки.Синоптиците приканиха жителите по възможност да не пътуват и да приберат на закрито всички предмети, които може да бъдат отнесени от вятъра. ", "date": "2019.03.04", "title": "Заради бурен вятър: Париж затвори парковете за посещения"}
{"url": "https://www.novinite.bg/articles/171851/Otkriha-martav-frontmena-na-The-Prodigy-samoubil-se-e", "text": "Вокалистът и фонтмен на легендарната британска група \"Продиджи\" - Кийт Флинт, е бил намерен мъртъв в дома си тази сутрин, съобщиха английски медии. На мястото е пристигнал медицински екип, по-късно е повикана и полиция, но първите изявленията са, че смъртта на 49-годишния музикант не изглежда да е насилствена.\"Бяхме повикани заради опасения за състоянието на мъж на адрес в Брук Хил, Норд Енд, малко след 8.10 ч. сутринта. Отидохме и, за съжаление, установихме, че 49-годишен мъж е мъртъв. Неговите роднини са информирани. Смъртта му не се разглежда като подозрителна, ще има доклад за съдебните медици\", заяви говорител на полицията в Есекс.Малко по-късно основателят и член на британската група \"Продиджи\" Лиъм Хаулет съобщи в Инстаграм акаунта на състава, че Кийт Флинт се е самоубил.\"Новината съответства на действителността. Не мога да повярвам, че го изричам, но нашият брат Кийт е отнел живота си през уикенда. Аз съм шокиран и дяволски съкрушен, сърцето ми е разбито. Почивай в мир, твоят брат Лиъм\", написа Хаулет под снимката на Флинт.Електронната група \"Продиджи\" беше основана през 1990 година. Първата песен на Флинт със състава \"Продижди\" беше \"Firestarter\" от 1996 година. След излизането на сингъла той се задържа три седмици в челната позиция на британската класация. Бандата е издала 7 студийни албума, последният от които бе \"No Tourists\".От основаването си \"Продиджи\" продават над 25 милиона плочи по целия свят и са носители на множество награди, между които две награди \"БРИТ\" и пет на MTV. Номинирани са и за две награди \"Грами\".", "date": "2019.03.04", "title": "Откриха мъртъв фронтмена на The Prodigy, самоубил се е"}
{"url": "https://www.novinite.bg/articles/171857/MiG-29-se-razbi-v-Polsha", "text": "Изтребител МиГ-29 на полските ВВС се разби в Мазовецкото воеводство, съобщи Марек Павляк, представител на командването на полските въоръжени сили.Пилотът е успял да катапултира. Все още обаче той не е бил открит, съобщават Павляк и БГНЕС. Той не спомена какви са причините за инцидента.", "date": "2019.03.04", "title": "МиГ-29 се разби в Полша"}
{"url": "https://www.novinite.bg/articles/171840/Navarshva-se-edna-godina-ot-otravyaneto-na-Sergej-Skripal", "text": "Днес се навършва една година от отравянето с нервнопаралитичното вещество „Новичок“ на бившия руски шпионин Сергей Скрипал и дъщеря му Юлия в английския град Солзбъри. Трима служители на руското разузнаване официално бяха обвинени от британските власти, които смятат, че зад покушението стои Кремъл. Според скорошни публикации в британската преса обаче има поне още петима заподозрени, и скоро може да се появят още имена, предава БНР.Двама служители на руското военно разузнаване бяха заподозрени за нападението от 4 март миналата година. Те са идентифицирани като Александър Мишкин и Анатолий Чепига. Съвсем наскоро се появи и трето име - това на Денис Сергеев, за когото се смята, че е замесен и в опита за отравяне на българския бизнесмен Емилиян Гебрев в София.Снощи руското посолство в Лондон излезе с декларация, че една година след инцидента в Солзбъри британските власти все още не са представили официално обяснение за случилото се, нито пък доказателства за руска намеса. „Вместо на резултати от разследването ние ставаме свидетели на безпрецедентна и добре обмислена очерняща кампания в британските медии срещу посолството и лично срещу посланика“, се казва в декларацията.Преди няколко дни къщата на Сергей Скрипал официално бе обявена за напълно обеззаразена. Междувременно стана известно, че шефът на полицията в графство Уилшър, където се намира Солзбъри, е нямал представа, че в града живее бивш руски шпионин. Киър Причард заявява за вестник „Гардиън“, че основен дълг на полицията е да защитава гражданите и тя би трябвало да е уведомена за хора като Скрипал, допълва БНР.", "date": "2019.03.04", "title": "Навършва се една година от отравянето на Сергей Скрипал"}
{"url": "https://www.novinite.bg/articles/171842/Otmeniha-desetki-poleti-v-Amsterdam-zaradi-silen-vyatar", "text": "Заради силен вятър десетки полети от летище Схипхол закъсняха или бяха отменени, съобщи Ройтерс, цитирана от Нова тв.Според сайта на летището са отменени около 70 европейски полета. Националният метеорологичен център предупреди за ветрове със скорост до 90 км/ч по холандското крайбрежие.", "date": "2019.03.04", "title": "Отмениха десетки полети в Амстердам заради силен вятър"}
{"url": "https://www.novinite.bg/articles/171837/Plevneliev-Vavejdaneto-na-elektronno-pravitelstvo-e-borba-s-korupciyata-po-vazmojno-naj-efektivniya-nachin", "text": "Електронното правителство е въпрос на борба с корупцията по възможно най-ефективния начин. Това каза президентът (2012 – 2017г.) Росен Плевнелиев в студиото на\"България сутрин” по България он ер.\"Новата индустриална революция е факт. В следващите 10 години всичко ще се промени, начинът по който комуникираме, работим, произвеждаме и пътуваме. В тази огромна трансформация, зависи от нас, българите, да бъдем част от прогреса. Считам, че имаме страхотен шанс, защото в една голяма част от индустриите, свързани с новата икономика, България не стои зле“, посочи той, като даде пример със съхранението на базите данни в страната.\"Едни от световните лидери са тук и оперират от България в света. За съжаление, днес политиката в голяма доза е проблемът, отколкото решението, а ми се ще да бъде обратното. Съвсем наскоро разговарях с представители на български митници, които ми казаха, че откакто се е направило опит за въвеждане на електронно правителство, в сферата на услугите, които представят, по-скоро бумащината се е умножила по три. Както българските бюрократи казват:\"Аз да си го имам в писмен вид, подписано в оригинала“, бъдещето не е това“, отбеляза Плевнелиев.\"Ако погледнем в класацията на Doing Business на Световната банка, по отношение на издаване на строителни решения, ние сме дъно, абсолютно назад в класацията, по-зле от половината африкански държави“, коментира той.\"Какво се случва, за да издадем едно строително решение в България, обикновеният човек трябва да отиде в 13 институции, да им почука на вратата и да поиска от всяка една техния подпис, където се случват предпоставки за корупция. Електронното правителство е въпрос на борба с корупцията по възможно най-ефективния начин, защото корупцията ще бъде преборена тогава, когато нещата станат прозрачни“, допълни Росен Плевнелиев.\"Ако българските политици наистина искат и декларират да се преборят с корупцията, то да бъдат тогава така добри да започнат с електронното правителство“, заяви още той.", "date": "2019.03.04", "title": "Плевнелиев: Въвеждането на електронно правителство е борба с корупцията по възможно най-ефективния начин"}
{"url": "https://www.novinite.bg/articles/171858/Koloni-ot-koli-na-magistrala-Hemus-kam-Sofiya", "text": "Колони от автомобили се образуваха на магистрала \"Хемус” непосредствено преди тунела Витиня в посока София в следобедните часове, предаде репортер на bTV.Шофьорите се оплакват, че губят около половин час, докато излязат от задръстването.Движението не е напълно блокирало, но има струпване на много коли. Повечето от  тях се връщат в столицата след края на почивните дни около 3 март.", "date": "2019.03.04", "title": "Колони от коли на магистрала „Хемус\" към София"}
{"url": "https://www.novinite.bg/articles/171845/Viceprezidentat-Virusat-na-nenavistta-i-otchujdenieto-varluva-sred-nas", "text": "\"Днес мастилото на антисемитизма не е изсъхнало. Вирусът на ненавистта и отчуждението върлуват сред нас. В тях се крие съвременният фашизъм, както ни посочи Умберто Еко.\" Това заяви вицепрезидентът Илияна Йотова в Музея на Холокоста в Лос Анджелис, където откри възпоменателна плоча за спасяването на българските евреи.По думите на Илияна Йотова имунитетът ни е отслабен, а пред риск са човешки права, воювани десетилетия наред. \"Пред риск е човешкото достойнство\", изтъкна вицепрезидентът. Илияна Йотова посочи, че неравенството, липсата на справедливост, обезверяването, различните зависимости подхранват крайни настроения, а страховете превръщат хората в лесна плячка на ксенофобията и национализма, които шестват в речите на политици от цял свят.\"Историята за спасяването на българските евреи носи послание към всички нас неуморно да преследваме мира – между държавите, между народите, между отделните личности\", заяви вицепрезидентът.\"В най-мракобесните времена в съвременна Европа, в разгара на масовото изтребление на евреи моята страна България написа едни от най-светлите страници от българската история. Като никоя друга европейска държава тя съумя да защити своето еврейско население\", изтъкна Илияна Йотова. Вицепрезидентът подчерта, че благодарение на съвместните усилия на Българската православна църква, на водещи политици и интелектуалци, на смелостта на обикновените хора, България извърши хуманен подвиг и успя да спаси своите над 48 хил. евреи. \"Българската земя ражда човеци – в тези думи на спасени български евреи се крие силата на това дело\", заяви Илияна Йотова.Вицепрезидентът посочи, че страданията на българския народ в неговата над 1300-годишна история изградиха моралните му сили и го направиха по-чувствителен и съпричастен към болката на другия. \"Толерантността и взаимното уважение са вродени качества на българина\", отбеляза Илияна Йотова.\"76 години след античовешкото и позорно деяние Холокоста не са забравени лицата на 6-те милиона, чиито живот безмилостно бе погубен на огнения олтар на нацистката машина на смъртта\", посочи вицепрезидентът. Илияна Йотова заяви, че тяхната памет ни задължава да не допускаме злоупотреба с миналото. Вицепрезидентът определи като тревожна статистиката, според която 50% от световното население не знае за съществуването на Холокоста.В края на словото си Илияна Йотова цитира думите на Ели Визел, които изрича при получаването на Нобеловата награда за мир: \"Действието е единственият лек за равнодушието – най-коварната заплаха от всички.\" \"Най-тежкият урок, който ни даде Холокостът, е никога повече да не стоим безмълвни пред деяния срещу човешките права, основно и неизменно от които е правото на живот, на достоен живот\", подчерта вицепрезидентът.Бих искала моята България да беше спасила и теб – тези думи Илияна Йотова написа в своето послание в Детския мемориал. Зловещата идеология погуби 1,5 млн. невинни детски живота.Възпоменателна плоча за спасяването на българските евреи вицепрезидентът откри и в Музея на толерантността. Илияна Йотова благодари на българската общност, на генералния консул на България в Лос Анджелис Веселин Вълчев и на всички, съпричастни към поставянето на възпоменателните плочи. \"С тези плочи изразяваме и своята скръб за 11 343 евреи от територии, по това време управлявани от българските власти, които не успяхме да защитим по същия начин\", заяви вицепрезидентът.Откриването на плочите се състоя в присъствието на представители на българската общност и наследници на оцелели от Холокоста.", "date": "2019.03.04", "title": "Вицепрезидентът: Вирусът на ненавистта и отчуждението върлува сред нас"}
{"url": "https://www.novinite.bg/articles/171839/Zapochvat-proverki-za-targoviya-sas-zashtiteni-vidove-proletni-cvetya", "text": "По повод настъпването на сезона на цъфтеж на пролетните цветя в следващите дни Регионалните инспекции по околната среда и водите (РИОСВ) започват проверки на пазари и търговски обекти за търговия на цветя, които са защитени по Закона за биологичното разнообразие, съобщиха от МОСВ.Редица пролетни растения като някои видове кокичета, минзухари, иглики, перуники, синчец са защитени от Закона за биологичното разнообразие. Те са забранени за бране, изкореняване и продажба, тъй като това води до загуба на естествените им местообитания. Други растения, като пролетната циклама и салепите (които често са наричани с международното им име орхидеи), са под защита и на Вашингтонската конвенция (CITES). Тя опазва видовете, които са световно застрашени от изчезване и са под контрол в международната търговията. Тези растения често се опазват в защитени територии, където са в сила ограничения за брането им.  Експертите по биологично разнообразие напомнят, че е незаконно да се продават малки букетчетаили части от защитени растения за украса на букети, направени с видове от дивата природа. При констатирани нарушения се налагат глоби – на физически лица от 100 до 5000 лева, а на юридически – от 500 до 10 000 лева.Въпреки че брането на видове извън защитените находища е разрешено за лични нужди, експертите напомнят, че пролетните цветя са много нетрайни. Често те увяхват и ги изхвърляме още преди да сме ги занесли у дома. Затова е по-добре при разходка сред  природата да полагаме усилия за опазването на дивите растения и да не допринасяме за унищожаването на някоя популация на защитено цвете, за да можем да му се наслаждаваме на същото място и през следващата година.От 30 януари 2019 г. е в сила заповедта на министъра на околната среда и водите, с която се определя специален режим на опазване и ползване на лечебните растения през 2019 г. Той се прилага за видове с трайна тенденция за намаляване и заплаха за естественото им разпространение в природата. Със заповедта се забранява събирането на билки от 24 вида лечебни растения от естествените им находища в цялата страна. Сред тях са лечебната дилянка (валериана), бодлив залист, мечо грозде, бял риган, исландски лишей, различни видове салеп, жълт мак, бял риган, момина сълза, лечебна ружа и др. Някои от тях лесно се култивират и могат да бъдат отглеждани за търговски цели, но е забранено да се събират от находищата им в дивата природа. Тези забрани не включват количествата, събирани за лични нужди.През тази година са определени допустими за събиране определени количества от 11 билки (кг сухо тегло) от естествените им находища извън територията на трите национални парка. Към тях спадат лечебна иглика, червен божур, бял пелин, лазаркиня, лудо биле и др. Тези количества се разпределят от директорите на съответните РИОСВ на фирмите, подали заявления за ползване.Изключение и тази година е наричаният с различни имена чай – мурсалски, пирински или алиботушки (Sideritis scardica Grisb.), който е забранен за бране дори за лични нужди на територията на цялата страна. Забраната за бране на лечебното растение за стопански и за лични нужди е с цел да се възстановят находищата му в природата. Мурсалският чай се култивира лесно и е разпространен почти във всички частни дворове на селищата около неговото естествено разпространение. Има много научни доказателства, че лечебните качества на култивираните екземпляри от това растение са еднакви с тези на растящите в дивата природа.", "date": "2019.03.04", "title": "Започват проверки за търговия със защитени видове пролетни цветя"}
{"url": "https://www.novinite.bg/articles/171847/Hinovski-Rosatom-vinagi-e-proyavyaval-interes-kam-AEC-Belene", "text": "\"Росатом” винаги е проявявал интерес към АЕЦ \"Белене”. За тях той е стратегически важен, защото е нов проект в еврозоната. Има разлика обаче дали искаш да строиш, или да инвестираш в даден проект. Те дават заем на България, не носят никаква отговорност за експлоатацията по-нататък”.С тези думи председателят на Българския енергиен форум Иван Хиновски коментира в предаването \"Тази сутрин\" информацията, че \"Росатом” е готова наравно с други претенденти да участва в конкурса за възобновяване на строителството на АЕЦ \"Белене” и е способна да завърши изграждането на този обект в кратки срокове.На посещението си у нас той очаква Дмитрий Медведев да предложи експортен кредит за АЕЦ \"Белене”.\"Проектът влиза в една задънена улица, в която очевидно нито един инвеститор няма да започне проекта без държавна гаранция. Ще се окаже, че единствената възможност е проектът да бъде държавен”, смята Иван Хиновски.Той е на мнение, че темата за \"Турски поток” също ще бъде обсъдена.\"Смятам, че ще бъдат обсъждани отделните участници в търга за изграждането на българския участък. Ще се получи благословията на Русия кой да бъде избран. Този проект под сянката на \"Газпром”, каза още Хиновски.", "date": "2019.03.04", "title": "Хиновски: „Росатом” винаги е проявявал интерес към АЕЦ „Белене”"}
{"url": "https://www.novinite.bg/articles/171833/Ochakva-se-zasilen-trafik-dnes", "text": "Очаква се засилен трафик по пътищата в последния почивен ден.За всички камиони над 12 тона важи забрана за движение по магистралите и главните пътища. Ограничението не важи за коли, превозващи бързоразвалящи се хранителни продукти и товари на температурен режим, живи животни и опасни товари.От АПИ предупреждават, че в пиковите часове е възможно по-бавно предвижване в района на тунел \"Витиня\" на АМ \"Хемус\", където движението се осъществява двупосочно в тръбата за Варна.", "date": "2019.03.04", "title": "Очаква се засилен трафик днес"}
{"url": "https://www.novinite.bg/articles/171846/Rosatom-e-gotova-da-dostroi-AEC-Belene-v-Balgariya", "text": "Държавната руска корпорация \"Росатом\" е готова наравно с други претенденти да участва в конкурса за възобновяване на строителството на атомната централа \"Белене\" в България и е способна да завърши изграждането на този обект в кратки срокове. Това заяви пред журналисти първият заместник-ръководител на руската правителствена администрация Сергей Приходко преди визитата на руския премиер Дмитрий Медведев в София, предаде ТАСС.\"Сега ние виждаме конструктивната нагласа на настоящото българско правителство, което има намерение да даде рестарт на съоръжението АЕЦ \"Белене\". Руската компания е готова наравно с други компании да участва в конкурсните процедури\", каза Приходко.По думите му Русия притежава най-добрите реактори в света, отговарящи на най-висшите изисквания за безопасност, а \"Росатом\" е лидер в изграждането на атомни блокове. Приходко също така припомни, че основното технологично оборудване на централата вече е произведено и се намира в България. Руските специалисти са изпълнили голям обем от работа по проектирането и лизенцирането, допълни той. \"Всичко това говори в полза на това, че \"Росатом\" е способен да осигури доизграждането на централата в кратки срокове и да участва в качеството на партньор във всички жизнени цикли на АЕЦ-а\", добави той.Приходко заключи, че веднага щом в София бъдат взети необходимите решения, може да се пристъпи към предметни консултации, в това число и относно финансово-икономическия модел на проекта и възможните форми на неговата поддръжка. Има различни оценки на щетите, нанесени на страните от ЕС заради санкциите на Брюксел срещу Руската федерация и отговорът от страна на Русия, но е очевидно, че трябва да говорим за сериозното подкопано взаимно доверие, коментира още първият заместник-ръководител на руското правителство, цитиран от РИА Новости.Приходко отбеляза, че \"санкционната линия в Брюксел остава един от основните ограничаващи фактори, които възпрепятстват пълноценното сътрудничество между Русия и държавите от ЕС, включително в търговската и икономическата сфера\". Очевидно, без санкции, европейският бизнес би могъл да направи много повече пари на руския пазар. Загубите на ЕС в санкциите са различни”, каза Приходко, отговаряйки на въпроса има ли някакви изчисления за загубите, понесени от българските икономически оператори в резултат на тези санкции на ЕС и руските реакции за ограничаване. Той обаче поясни, че въпросът не е само в цифри.\"Взаимното доверие над което всички ние работихме дълго и упорито беше сериозно подкопано, и ще бъде много трудно да се възстанови\", каза представителят на руския кабинет на министрите. Сергей Приходко обърна внимание на факта, че \"санкционната спирала, насърчавана от Брюксел, не е от полза нито за Русия, нито за Европейския съюз\". \"Необходимо е да се води бизнес към премахването на взаимните ограничения, но първата стъпка в тази посока трябва да бъде направена от този, който е произвел цялата тази бъркотия, а именно Европейския съюз\", заключава Приходко. ", "date": "2019.03.04", "title": "„Росатом“ е готова да дострои АЕЦ „Белене“ в България"}
{"url": "https://www.novinite.bg/articles/171832/Prezidentat-dade-tradicionniya-priem-za-3-Mart", "text": "Президентът Румен Радев даде традиционния прием за Трети март в зала „Концертна“ на Централния военен клуб снощи.Приемът уважиха дипломати, учени, политици и военни.\r\n ", "date": "2019.03.04", "title": "Президентът даде традиционния прием за 3 Март"}
