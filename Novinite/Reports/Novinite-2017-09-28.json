{"url": "http://www.novinite.bg/articles/150602/Do-petak-priklyuchvat-proverkite-svarzani-s-Pirogov", "text": "До петък трябва да приключат двете проверки на Здравното министерство, свързани с „Пирогов”.При единия случай мъж почина, след като не му беше оказана навременна помощ, а при другия - лекари отказаха да излязат на 40 метра от болницата, за да помогнат на мъж, пострадал при катастрофа.Заради зачестилите инциденти предстоят промени в регламентите за здравно обслужване, обяви министър Николай Петров.„Отново ще актуализираме заповедта, че спешният пациент се води в най-близкото лечебно заведение. Няма да спрем дотук. Пациентът остава и ако той не е профилен, ще трябва лечебното заведение да има грижата да го предислоцира към друго лечебно заведение, където профилът би бил по-добър”, поясни проф. Николай Петров.", "date": "2017.09.28", "title": "До петък приключват проверките, свързани с \"Пирогов\""}
{"url": "http://www.novinite.bg/articles/150610/Dali-Balgariya-shte-ima-shans-za-Evro-2020-v-Dablin", "text": "Жребият за квалификациите за Европейското първенство по футбол през 2020 година ще се тегли в Дъблин, Ирландия, реши УЕФА. Тегленето е насрочено за 2 декември 2018 година и на него 55-те отбора от Европа, сред които и България, ще научат съперниците си за квалификациите.Форматът на квалификациите е с 10 групи, като за финалите на шампионата ще се класират 20 отбора. За първи път Евро 2020 ще се проведе в 13 града от цяла Европа.", "date": "2017.09.28", "title": "Дали България ще има шанс за Евро 2020 в Дъблин"}
{"url": "http://www.novinite.bg/articles/150593/Kola-pomete-vazrastna-jena-na-peshehodna-pateka-tya-pochina", "text": "Автомобил блъсна възрастна жена на пешеходна пътека в София. Инцидентът е станал малко преди 7:00 ч. тази сутрин на бул. „Никола Вапцаров” и ул. „Атанас Дуков”, съобщиха от Дарик. Блъснатата жена е на 67 години и е починала в линейката на път за болницата. 43-годишният шофьор е останал на мястото на инцидента. Алкохолната му проба е отрицателна. Причините за катастрофата все още се изясняват. ", "date": "2017.09.28", "title": "Кола помете възрастна жена на пешеходна пътека, тя почина"}
{"url": "http://www.novinite.bg/articles/150597/Jivotat-na-Hyu-Hefnar-majat-promenil-naglasite-kam-seksa", "text": "Хю Хефнър - човекът, превърнал пижамата в работно облекло, жените в средни страници от списание за окачване и сексуалното желание в глобална мултимедийна империя, почина на 91-годишна възраст.Хефнър е починал от естествена смърт в дома си - имението \"Плейбой\", заобиколен до последно от своите близки, се посочва в съобщението на компанията.Списание Playboy е създадено през 1953 г. и е смятано за едно от най-популярните мъжки списания в света.През 1953 г. Америка е \"дълбоко консервативна\" страна, в която щатите могат да налагат забрана върху контрацептивите, а думата \"бременна\" е недопустима в популярна телевизионна поредица. Именно по това време Хю Хефнър издава първия брой на списание Playboy с голи снимки на екранния секссимвол Мерилин Монро (заснети години по-рано) и обещава в уводната статия \"хумор, изтънченост и пикантност\". Playboy скоро се превръща в забранен плод за тийнейджъри и библия за мъже с време и пари, настроени за \"предписваните\" от списанието вечери с приглушена светлина, тежки питиета, лек джаз, дълбоки размисли и още по-дълбоки желания.Хефнър, по думите на \"Лос Анджелис таймс\", се превръща в \"жизнерадостния кръстник\" на три поколения американски мъже, обявявайки се срещу сексуалното лицемерие и проповядвайки сексуална екстравагантност, която в действителност много от читателите му не могат да си позволят. За една година Playboy доближава двестахиляден тираж. Пет години по-късно списанието вече се издава в едномилионен тираж. Впоследствие Playboy се превръща в една от най-известните марки в света.  Запитан през 1992 г. от \"Ню Йорк таймс\" с какво се гордее най-много, Хефнър отвръща: \"С това, че промених нагласите към секса\".До 70-те години на миналия век списание Playboy вече има над 7 милиона читатели и вдъхновява \"палави имитации\" като Penthouse (Пентхаус) и Hustler (Хъстлър).През 21-ви век конкуренцията и интернет ограничават тиража му до 3 милиона, както и броя на издаваните годишно списания - от 12 на 11. През 2015 г. Playboy спира да публикува снимки на голи жени, изтъквайки пренасищането с голота в интернет, но по-рано през тази година възстановява традицията си.Хю Хефнър се превръща в символ на начина на живот, който води. Десетилетия наред, с лула в ръка и със знаковата си копринена пижама, той е центърът на нескончаеми партита със знаменитости и модели на Playboy. Според собствените му думи през леглото му са минали над хиляда жени, сред които много от позиралите за списанието. Едно от най-декадентските турнета в историята на рока - концертната обиколка на \"Ролинг стоунс\" през 1972 г., включва и спирка в имението \"Плейбой\".През 60-те години на миналия век Хю Хефнър рядко напуска Чикаго. В началото на 70-те основателят на Playboy купува второ имение в Лос Анджелис, след което започва да \"прелита\" между домовете си с частен самолет, наречен \"Биг Бъни\" с изобразено гигантско зайче на Playboy на опашката.След ранни изяви по телевизията, през 21-ви век Хефнър отново се завръща на малкия екран с риалити шоу, в което участва с трите си приятелки, обитаващи лосанджелиското имение \"Плейбой\".През 1960 г. отваря многобройни клубове по света, в които сервитьорките носят разкриващи плътта униформи, бели заешки ушички и бяла пухкава заешка опашка. Издание като Playboy неизбежно подлежи на цензура. Списанието е било забранено в страни като Китай, Индия, Саудитска Арабия, Ирландия.Въпреки че е обект на остри критики, за по-освободените списанието е същинско изкушение. През годините за него са позирали известни жени като Дрю Баримор, Фара Фосет, Кейт Мос, Памела Андерсън, Мадона, Шарън Стоун, Наоми Кембъл, Линдзи Лоън.Няколко от \"зайчетата\" на Playboy впоследствие стават звезди. Сред тях са певицата Дебора Хари и моделът Лорън Хътън.Не липсват обаче и \"зайчета\" с травмиращи преживявания - няколко от тях през последните години отправиха обвинения в изнасилване към комика Бил Козби, близък приятел на Хю Хефнър.Списанието обаче не е само библия за мъже, които отделят средните страници, за да ги окачват по стените. В Playboy са публикувани като поредица романът \"451 градуса по Фаренхайт\" на Рей Бредбъри, както произведения на Джон Ъпдайк, Дорис Лесинг, Владимир Набоков.Сред \"специалитетите\" на списанието са дългите и откровени интервюта с видни личности - от Фидел Кастро и Джими Картър до Франк Синатра и Марлон Брандо. Малко преди убийството си през 1980 г. легендарният фронтмен на \"Бийтълс\" също е интервюиран за Playboy.Преди края на миналия век империята на Хю Хефнър включва международни издания на Playboy, казина, кабелна мрежа, филмова продуцентска компания. След като през 80-те години затваря прочутите си клубове, през 2006 г. Хефнър подновява начинанието.След като през 1985 г. претърпява инсулт, основателят на Playboy прехвърля контрола над империята на дъщеря си Кристи. Хефнър обаче запазва правото си на последната дума за избор на корицата на списанието и на плеймейтка на месеца.В свое интервю от 1992 г. Хефнър казва: \"Прекарах голяма част от живота си да търся любовта на погрешни места\".Създателят на Playboy има по две деца от първите си два брака - с Милдред Уилямс и Кимбърли Конрад. Запитан преди втората си сватба дали е организирал ергенско парти, Хю Хефнъротговаря: \"Моето ергенско парти продължава от 30 години\".Хефнър и втората му съпруга се разделят през 1998 г. Разводът им е финализиран през 2010 г. Година по-късно той предлага брак на 24-годишната Кристъл Харис, бивша плеймейтка. Броени дни преди сватбата Кристъл я отменя, но впоследствие размисля и минава под венчило с Хефнър в края на 2012 г. Харис остава негова съпруга до смъртта му. Хю Хефнър е роден на 9 април 1926 г. в семейството на методисти, които по думите му никога не са му показвали обич по \"физически или емоционален начин\".Скоро след като сключва брак за трети път, Хефнър казва: \"Може би трябваше да остана необвързан. Знам обаче, че се нуждая от продължаваща романтична връзка. С други думи - в същността си аз съм много романтичен човек\". ", "date": "2017.09.28", "title": "Животът на Хю Хефнър – мъжът, променил нагласите към секса"}
{"url": "http://www.novinite.bg/articles/150581/Nedostig-na-mlyako-v-ES-shte-poskapnat-li-sireneto-i-kashkavalat", "text": "Недостиг на сурово мляко в ЕС. Ще тръгнат ли нагоре цените на сиренето и кашкавала и има ли мляко в млечните продукти на щанда провери Георги Георгиев в рубриката „На твоя страна”, предадено от NOVA.   През последната година най-много е поскъпнало маслото – с 34% спрямо миналия септември. Най-много през август – 42%. При останалите млечни продукти ръст също има. На едро при сиренето – 9%, при кашкавал – 10%, а при киселото мляко – между 2 и 3%. Това са ръстовете на едро – на борсите и тържищата.Средно годишно консумираме 58 000 тона сирене и 34 000 тона кашкавал. Имитиращите продукти са около 19 000 тона. Това означава, че средно всеки българин през миналата година е изял 9 кг сирене, 5 кашкавал и почти 3 кг имитиращи продукти. 80% от кравето масло по щандовете у нас е внос. Цената му, на която идва до магазините, е 6 евро за кг. Преди година цената е била наполовина – 6 лева.Половината от суровината, нужна за производство на млечните продукти като сурово мляко, сухо мляко или концентрат, също е внос, а в момента производството на краве мляко в страната е паднало на критични равнища – 1,1 млн. литра.", "date": "2017.09.28", "title": "Недостиг на мляко в ЕС – ще поскъпнат ли сиренето и кашкавалът"}
{"url": "http://www.novinite.bg/articles/150583/Neobichajno-prirodno-yavlenie-Ribi-valyaha-ot-nebeto-v-Meksiko", "text": "Необичайно природно явление бе регистрирано в мексиканския щат Тамаулипас в североизточната част на страната. В град Тампико, който се намира недалеч от Мексиканския залив, валя...риба, предаде ДАРИК, като са позова на местна агенция за гражданска защита.В Тампико във вторник валял слаб дъжд, придружен от малки рибки, съобщи агенцията за гражданска защита. На страницата й във Фейсбук са качени снимки, които показват необичайното явление.Според Библиотеката на американския Конгрес още от древни времена е съобщавано за подобни случаи. Учените смятат, че когато над вода се образува торнадо, вятърът засмуква риби във въздуха, които по-късно падат на земята. ", "date": "2017.09.28", "title": "Необичайно природно явление: Риби валяха от небето в Мексико"}
{"url": "http://www.novinite.bg/articles/150598/Vzriv-na-bankomat-s-gaz-na-Carigradsko-shose", "text": "Втори криминален инцидент с банкомат е станал в столицата миналата нощ, съобщава БНТ.Освен въоръжения грабеж, който е станал в кв.\"Овча купел\" МВР съобщи, че неизвестни извършители са взривили банкомат с газ на бул. \"Цариградско шосе\" срещу \"Окръжна болница\".Нападателите не са успели да вземат нищо. Полицията продължават издирването при въоръжения грабеж като са предприети са оперативно-издирвателни и процесуално-следствени действия, които продължават и в момента.", "date": "2017.09.28", "title": "Взрив на банкомат с газ на Цариградско шосе"}
{"url": "http://www.novinite.bg/articles/150595/Iran-razglejda-varianti-pri-proval-na-yadrenoto-sporazumenie-sas-SASht", "text": "Иран знае ясно как да действа, ако Съединените щати се откажат от споразумението за ядрената програма на Техеран. Това заяви иранският външен министър Джавад Зариф, пряко от БНТ. Американският президент Доналд Тръмп многократно намекна, че иска да изтегли САЩ от споразумението, тъй като не е в интерес на страната. По думите му сделката нито засяга ракетната програма на Иран, нито действията на Техеран в региона.", "date": "2017.09.28", "title": "Иран разглежда варианти при провал на ядреното споразумение със САЩ"}
{"url": "http://www.novinite.bg/articles/150600/Milioni-severnokorejci-iskat-da-se-izpravyat-sreshtu-SASht", "text": "Над 4,7 милиона граждани на Северна Корея са изразили желание доброволно да застанат под знамената на Корейската народна армия след антиамериканското изявление на държавния лидер Ким Чен-ун, разпространено на 22 септември, пише ДАРИК. Тогава върховният главнокомандващ и първи секретар на Корейската трудова партия обеща да отговори с твърди мерки на президента на САЩ Доналд Тръмп, заявил, че КНДР може да бъде унищожена напълно.Всички граждани на страната са готови \"да защитят своя лидер и социализма, за да изтрият от лицето на земята американските империалисти, заявили безразсъдното намерение да унищожат народната република\".През последните шест дни желание да се влеят в редиците на севернокорейските въоръжени сили изразили според агенцията над 4,7 милиона ученици от горния курс, студенти от всички висши учебни заведения, включително Университета \"Ким Ир-сен\", работници и други граждани, сред които 1,2 милиона жени.Севернокорейската младеж организира в Пхенян митинг под наслов \"Да унищожим американската империя на злото с пет милиона ядрени бомби\". Участниците заявиха, че \"окончателен победител ще бъде КНДР, защото няма сила в света, която да спре движението на народната република по пътя на прогреса под ръководството на Ким Чен-ун\".", "date": "2017.09.28", "title": "Милиони севернокорейци искат да се изправят срещу САЩ"}
{"url": "http://www.novinite.bg/articles/150607/46-000-evro-globa-za-belgijski-princ-ne-spazval-protokola", "text": "Белгийското правителство реши да отнеме 15% от годишната издръжка на принц Лоран - брат на крал Филип, съобщиха местни медии. Мярката се налага заради постоянно неспазване на протокола от страна на принца.Решението трябва да бъде утвърдено от парламента и ако влезе в сила, Лоран ще загуби 46 хиляди евро. Наказанието ще бъде еднократно. Принцът получава 308 хиляди евро годишна издръжка от държавния бюджет.Отбелязва се, че решението е взето след срещи между премиера Шарл Мишел и адвокат на Лоран. Призован да се яви на разговор с правителството, принцът представил болничен лист.Допитване до общественото мнение наскоро показа, че мнозинството белгийци биха подкрепили подобна мярка и дори пълното прекратяване на издръжката на Лоран.Принцът ще бъде наказан заради участие в събитие на посолството на Китай в Брюксел, което е трябвало да бъде съгласувано с белгийското министерство на външните работи.", "date": "2017.09.28", "title": "46 000 евро глоба за белгийски принц, не спазвал протокола"}
{"url": "http://www.novinite.bg/articles/150586/Vaorajen-obir-v-Sofiya", "text": "Въоръжен обир е извършен в София тази нощ. Трима мъже са обрали инкасо автомобил в столичния квартал \"Овча купел\". Престъплението е станало малко преди 23 часа, а при нападението леко пострадали са двама охранители. Те не са хоспитализирани, а са изпратени за лечение вкъщи. До момента информацията е, че сумата е около 300 000 лева, съобщи  репортер на БНТ. Полицията продължава да издирва тримата извършители. ", "date": "2017.09.28", "title": "Въоръжен обир в София"}
{"url": "http://www.novinite.bg/articles/150594/Prolivni-dajdove-v-Kitaj-ima-zaginali-hilyadi-sa-evakuirani", "text": "Най-малко петима души загинаха от проливни дъждове в град Анкан, Северозападен Китай. Заради бедствието властите евакуираха над 27 000 жители от града и районите около него, пише NOVA. Щетите от стихията достигнаха 540 млн. юана (около 69 млн. евро), 2000 сгради са повредени, под водата се оказаха 12 000 хектара обработваеми площи.Като цяло 150 000 жители са засегнати от лошото време. Има опасност от свлачища. Дъждовете в района валят от вторник.", "date": "2017.09.28", "title": "Проливни дъждове в Китай - има загинали, хиляди са евакуирани"}
{"url": "http://www.novinite.bg/articles/150621/Bridjit-Bardo-navarshva-83-g", "text": "Легендата на френското кино Бриджит Бардо навършва 83 години.На връх рождения й ден в курортния град Сен Тропе се открива нейна статуя. Монументът е висок 2,5 метра.Името на Бардо се свързва с това на френския курорт, след като тя спомогна за неговото популяризиране с филма „И Бог създаде жената“ от 1956 г., припомня NOVA. Лентата е заснета в Сен Тропе по времето, когато той е все още бохемско рибарско селце.Бардо прекратява филмовата си кариера през 1973 г. и се оттегля в дома си в покрайнините на града, където се отдава на дейността си в защита на правата на животните.Бронзовата статуя на актрисата е базирана върху картини на италиански илюстратор, който рисува женственото тяло на младата Бардо, превърнала се в муза на творци като Роже Вадим (нейният първи съпруг), Жан-Люк Годар и Луи Мал.Актрисата изпрати написано на ръка писмо до управата на града, в което благодари за оказаната чест за статуята, която „обезсмъртява жената, която Бог създаде в Сен Тропе”.", "date": "2017.09.28", "title": "Бриджит Бардо навършва 83 г."}
{"url": "http://www.novinite.bg/articles/150588/Ochakvat-ni-do-24-gradusa-v-kraya-na-sledvashtata-sedmica", "text": "Предстои малко по-топъл октомври. Нормалните температури за месеца са между 10-13 градуса за по-голямата част от България. Очаква се средната месечна температура да бъде с около градус по-висока, информира БНТ. В сряда и четвъртък през следващата седмица ще има валежи в западна и Южна България, а в четвъртък и петък валежите ще обхванат по-съществено източната част на страната. Очаква се да постепенно да спре ръмежът и да се появи слънце. Събота и неделя се очаква повече слънце, но това ще доведе до ниски сутрешни температури.От 1 -3 октомври ще бъде малко по-хладно, след което започва по-спокойно есенно време. На 5 октомври предстоят най-високите температури - около 23,24 градуса. В София може да достигнат 19 градуса.От 4-7 октомври предстои съществен валежен период, който ще определи месечната норма на валежи.На Централното Средиземноморие се придвижва циклон \"Роси\" , който ще мине южно от България.Според климатолога доц. Георги Рачев септември си отива относително топъл, с около градус и половина по-топъл от нормалното. Валежите ще спрат, но облачността ще се запази.Около градус по топло ще бъде целия есенен сезон - септември, октомври и ноември.", "date": "2017.09.28", "title": "Очакват ни до 24 градуса в края на следващата седмица"}
{"url": "http://www.novinite.bg/articles/150596/Darjavite-v-koito-edna-snimka-moje-da-vi-vkara-v-zatvora", "text": "В някои държави има забрани и строги закони за правенето на снимки. И ако ги пренебрегнете, може да ви струва много, а и да лежите в затвора. Вижте ги:Южна КореяВ Южна Кория е забранено да се снимат жени без тяхното съгласие. Ако обаче решите да снимате жени, дори и на обществено място, се счита за акт на сексуална агресия и се наказва с глоба от 10 милиона южнокорейски вона ( около 9000 долара) и до 5 години лишаване от свобода.Обединени арабски емирстваВ Обединени арабски емирства има забранени места, които не може може снимате. Ако въпреки това го направите, грози ви от 1 до 3 месеца лишаване от свобода и глоба от 1 361 долара.ЯпонияВ Япония е забранено да се снимат някои храмове и статуи, а пренебрегването на тези ограничения може сериозно да разбуни духа на местните.АлжирАлжир е доста консервативен, особено южната част на страната. Може да се снимат мъже, но само след получаване на съгласието им. А жените само със съгласието на техните съпрузи или бащи. Абсолютно забранено е да се правят снимки на мостове, язовири и военни обекти.", "date": "2017.09.28", "title": "Държавите, в които една снимка може да ви вкара в затвора"}
{"url": "http://www.novinite.bg/articles/150580/Izklyuchiha-shestoklasnik-sled-boya-v-uchilishte-dovel-do-operaciya-na-dete", "text": "Педагогическият съвет в шуменското училище \"Екзарх Йосиф\" снощи взе решение да изключи шестокласника, който се сби със съученик по време на час. Това съобщава ДАРИК. При боя съученик на изключеното дете пострада и се наложи да бъде оперирано, за да му бъде отстранен далакът.Шестокласниците Виктор и Красимир се сдърпали по време на час по математика на 25 септември. Красимир напсувал другото момче и това предизвикало конфликта. След като се сборичкали, Виктор паднал върху другото хлапе и с лакът го ударил в корема.  Шестокласникът се оплакал от болки в корема.  След преглед се оказало, че има разкъсване на далака и се наложило органът да бъде отстранен.", "date": "2017.09.28", "title": "Изключиха шестокласник след боя в училище, довел до операция на дете"}
{"url": "http://www.novinite.bg/articles/150612/Vremeto-bez-promyana-hladno-i-oblachno-i-v-petak", "text": "През следващото денонощие времето ще се задържи почти без промяна, предимно облачно и хладно. Само на отделни места в южните и източните райони ще превали слаб дъжд. Главно над Западна България ще има временни разкъсвания и намаления на облачността. Ще духа до умерен, в източната половина от страната временно силен североизточен вятър.Минималните температури ще са между 7 и 12 градуса, а максималните – между 13 и 18 градуса.Атмосферното налягане ще бъде по-високо от средното за септември. През деня слабо ще се понижи.Над планините ще бъде предимно облачно, по високите части мъгливо. На отделни места ще превали слаб дъжд, над 2000 метра - слаб сняг. Ще духа умерен до силен североизточен вятър. Максималната температура на височина 1200 метра ще е около 8 градуса, на 2000 метра – около 2 градуса.Над Черноморието ще бъде предимно облачно и на отделни места ще превали слаб дъжд. Ще духа умерен до силен североизточен вятър. Максималните температури ще са 17-18 градуса, температурата на морската вода е около 20-21 градуса. Вълнението на морето ще бъде 4-5 бала.", "date": "2017.09.28", "title": "Времето без промяна, хладно и облачно и в петък"}
{"url": "http://www.novinite.bg/articles/150585/Severna-i-Yujna-Koreya-edin-narod-kosmicheski-razliki", "text": "Северна и Южна Корея са на един полуостров, някога е имало само една страна с това име, а сега това са две отделни държави, разликите между които са толкова големи, че е трудно да повярваме, че става дума за един и същ народ.На 15 август 1945 г., малко след хвърлените над Хирошима и Нагасаки атомни бомби, Япония капитулира безусловно пред съюзническите сили. В резултат на това, след 35 години колониално владичество, Корея е освободена. Корейците са опиянени от радост, но радостта им е краткотрайна.Според договора, сключен през юли 1945 г. на Потсдамската конференция, съветската армия бързо заема северната част от полуострова, а силите на САЩ – южната. Начело на новата държава на север – КНДР на 9 септември 1948 г. застава Ким Ир-сен (1912 – 1994). Той установява комунистическо правителство от съветски тип, а скоро след това са положени и основите на стабилна планова икономика. Пхенян е обявен за столица.На 10 май 1948 г. в южната част са проведени общи избори и на 15 август 1948 г. официално е провъзгласена Техан Мингук или Република Корея със столица Сеул и първи президент И Сънг-Ман. Оттогава лека полека границата между двете Кореи се превърна в пропаст.В последно време КНДР влоши отношенията си с останалия свят сериозно, страната провежда изпитания на балистични ракети и водородна бомба, а настоящият лидер Ким Чен-ун сипе заплахи към САЩ, Япония и съседите си. Напрежението се покачва, а Би Би Си (BBC) ни показва основните разлики между Севера и Юга на Корейския полуостров. Династията на Ким Чен-ир управлява Северна Корея от създаването ѝ, като властта се предава от баща на син, а в момента начело е внукът му Ким Чен-ун. За същия период в Южна Корея е имало 6 републики, революция, няколко преврата и преход към свободни и честни избори. 12 президенти са водили държавата в общо 19 мандата. Може да ви звучи като градска легенда, но някои проучвания предполагат, че севернокорейските мъже са по-ниски от южнокорейците. Проф. Даниел Швекендиек от университета в Сеул изследвал височината на бежанците от режима и открил, че разликата е между 3 и 8 см. Той пое да се посочва, че тази разлика не може да се припише на генетиката, тъй като двата народа на практика са еднакви. Като основна причина той изтъква бедността и недостигът на храна в КНДР. Въпреки че Северна Корея е 52-ра в света по население, армията ѝ е четвърта по големина. Военните разходи се оценяват на около 25% от БВП и почти всеки севернокореец преминава военно обучение под някаква форма. Любопитно е да се отбележи, че броят на хората в армията на КНДР е 1 020 000 души, а в Южна Корея е 495 000. Севера разполага със 73 подводници, а Юга – само с 23. За финал трябва да отбележим, че южнокорейците живеят по-дълго с около 12 години, но за сметка на това Северна Корея се радва на по-висока раждаемост.", "date": "2017.09.28", "title": "Северна и Южна Корея – един народ, космически разлики"}
{"url": "http://www.novinite.bg/articles/150614/Verijna-katastrofa-zatvori-pat-E-79", "text": "Верижна катастрофа между четири автомобила затвори международния път за Гърция Е-79.Около 14.00 ч. в четвъртък три леки коли и микробус се сблъскват на изхода на Благоевград в посока Симитли.Вследствие на удара са ранени мъж и жена на около 60 години, които са закарани в благоевградската болница без опасност за живота.Движението в района се извършва по обходен маршрут в близост до главния път.", "date": "2017.09.28", "title": "Верижна катастрофа затвори път Е-79"}
{"url": "http://www.novinite.bg/articles/150617/Valentin-Radev8203-Uvelichavat-se-napadeniyata-nad-policai", "text": "Увеличават се нападенията над полицаи, съобщи днес вътрешният министър Валентин Радев. За първите шест месеца на годината са регистрирани 176 нападения, което е с близо 30 % повече в сравнение със същия период на 2016-та.Най-много регистрирани случаи има в Бургас и в Плевен. Вътрешният министър увери, че ще бъдат взети мерки.", "date": "2017.09.28", "title": "Валентин Радев&#8203;: Увеличават се нападенията над полицаи"}
{"url": "http://www.novinite.bg/articles/150590/Roditeli-Ne-na-zadaljitelnata-preduchilishtna-podgotovka-za-4-godishnite", "text": "\r\n\r\n\r\n\r\n\r\nТе посочват, че според  задължително е единствено училищното образование и че отглеждането и възпитанието на детето е право на родителите и държавата не може да го измества чрез свои услуги със задължителен характер.\r\nЗадължителната  за 4-годишните деца нарушава и редица международни спогодби, по които България е страна и според които семейството е водещо за начина на образоване на своите деца, се казва още в писмото.\r\n\"Неправомерно е да се наказват с глоби родители, които са намерили начин да осигурят подходяща семейна среда и искат да се погрижат за развитието на детето си в предучилищна възраст”, посочват организациите.\r\n\"Проблемите с неефективността, невключването на ученици и/или ранното им отпадане от образователната система няма как да бъдат разрешени чрез принудителното разширяване на нейният обхват”, се посочва още в писмото.\r\nПредставителите на родителските и граждански организации призовават управляващите да отхвърлят въвеждането на задължителната  за 4-годишните, за организиране и провеждане на широк  по темата и  от страна на институциите по повдигнатите проблеми. \r\n", "date": "2017.09.28", "title": "Родители: \"Не\" на задължителната предучилищна подготовка за 4-годишните"}
{"url": "http://www.novinite.bg/articles/150618/33-godishna-balgarka-e-otkrita-martva-na-gracki-ostrov", "text": "33-годишна българка е открита мъртва на гръцкия остров Миконос. За инцидента пристанищните власти на острова са информирани от случаен минувач, който попаднал на тялото при разходка, съобщи ДАРИК.  Тялото на младата жена е закаран с линейка в здравен център-Миконос, където е констатирана нейната смърт. В близост до нея е открита чанта с документи и сума от 1000 евро. Предполага се, че жената е постоянно живееща в Гърция, тъй като е имала телефонна карта от гръцки мобилен оператор. Провежда се предварително разследване, за да се установи причината за смъртта й. Властите са оставили отворени всички възможности, както тази за инцидент, така и за престъпление.", "date": "2017.09.28", "title": "33-годишна българка е открита мъртва на гръцки остров"}
{"url": "http://www.novinite.bg/articles/150620/Mesec-sled-pojara-v-Kresna-MVR-obmislya-da-zakrie-nad-10-pojarni-slujbi", "text": "Месец след големия горски пожар в Кресна МВР обмисля да закрие над 10 пожарни служби в страната, като две от тях са именно в планински райони – Пампорово и Боровец. Причината – недостиг на кадри. Преди две седмици от синдикат „Огнеборец” алармираха, че на много места в страната на сигналите за пожар се отзовават само шофьор и един пожарникар, като законовият минимум е за екип от поне трима души.От министерството обещаха да решат проблема, но се оказа, че няма да увеличават кадрите, а ще съкращават пожарни служби, като сред спряганите за закриване са тези в Боровец и Пампорово. Според президента на синдикат „Огнеборец” Венцислав Станков въпросните участъци неслучайно са ситуирани на подобни места, а закриването им ще увеличи опасно времето за реакция.На пресконференция днес вътрешният министър Валентин Радев заяви, че МВР не може да увеличи щата на пожарната и за да се спази законовия минимум за трима души в екип, е необходимо да се съкратят някои участъци. Според Радев обаче това няма да се отрази на времето за реакция. \"Там, където има по-малка нужда от пожарникари, на места с не толкова активни пожари, огнеборците да бъдат пренасочени. Искат да назначим нови хора. В момента това няма как да стане. Проблемът е от две години. Първата стъпка е това - за да бъдат по трима в екип, прегрупират се, имат и нови автомобили, които позволяват по-бързо достигане\", посочи вътрешният министър.По негови думи в цяла Европа тенденцията е за намаляване на времето за реакция, а в България е точно обратното. Според Станков системата има нужда от допълнителни кадри, както и от доброволни формирования в по-отдалечените райони.\"Доброволните формирования да се създадат и да почнат през малките населени места. Да се мине през смесени екипи с доброволци и професионалисти, а след време доброволците да останат да дежурят в малките населени места, като професионалните пожарникари и спасители да бъдат изтеглени в големите и натоварени районни служби\", предлага Станков.", "date": "2017.09.28", "title": "Месец след пожара в Кресна: МВР обмисля да закрие над 10 пожарни служби"}
{"url": "http://www.novinite.bg/articles/150589/Joncheva-Blizki-do-Delyan-Dobrev-sa-naznachavani-na-klyuchovi-pozicii-v-obshtina-Haskovo", "text": "\"Зетят на Делян Добрев, който е председател на Комисията по бюджет и финанси, е акционер в повече от 40 фирми. През тях преминават обществени поръчки за над 100 милиона лева, според разследване на журналисти\". Това заяви Елена Йончева прeд NOVA. Тя посочи, че става дума за половината от санирането на блоковете, ремонт и изграждане на пътища и други.  По думите й, роднини и близки на депутата от ГЕРБ са били настанени на висши позиции в община Хасково по негово искане.  \"Суджукгейт\" е детска приказка в сравнение с това\", допълни Йончева, която също е депутат от Хасково.Самият народен представител от ГЕРБ Делян Добрев категорично отрече нападките. Той определи твърденията на Йончева като лъжи. \"Госпожа Йончева изказва купища лъжи. За голяма част от тях вероятно ще имаме основание аз и засегнатите хора да я съдим. Оказа се, че тя е много слаб журналист. Аз зет нямам. Човекът, за когото говорите, е съпруг на моя братовчедка\", уточни той.На въпрос на Йончева дали хора са назначавани по негово искане в общината, Добрев отговори: \"Вижте, зам.-кметовете са назначени по мое искане. Да, аз съм настоявал. Не само, че съм настоявал, но те участваха в цялата предизборна кампания. Това са най-подготвените хора за тези места\", каза Добрев. Той описа някои от хората като \"дриймтийма на Община Хасково\" и подчерта, че отишли на работа в общината за три-четири пъти по-ниски заплати, за да се свърши работа. \"И работата сме я свършили. За съжаление, кметът го вербуваха БСП с бентлита, с джипове и така нататък. Той вече се командва от друг център, който е извън община Хасково и това е цялото ситуация\".", "date": "2017.09.28", "title": "Йончева: Близки до Делян Добрев са назначавани на ключови позиции в община Хасково"}
{"url": "http://www.novinite.bg/articles/150599/Deputat-ot-Volya-napuska-parlamenta", "text": "Народният представител от \"Воля\" Нина Миткова напуска парламента по лични причини. Това обяви пред журналисти Стефан Августинов, член на Изпълнителното бюро на \"Воля\". В началото на днешното пленарно заседание председателят на Народното събрание Димитър Главчев съобщи, че Миктова е подала оставка вчера.Във \"Воля\" няма разцепление, Нина Миткова остава да работи в пловдивската структура на партията, каза Августинов. Няма недоволство, допълни той. По думите му във \"Воля\" има достатъчно силни експерти.На мястото на Миткова в парламента ще влезе Елена Аксиева. По думите на Августинов тя е млад човек, има собствен бизнес, майка на две деца.", "date": "2017.09.28", "title": "Депутат от \"Воля\" напуска парламента"}
{"url": "http://www.novinite.bg/articles/150603/Balgariya-ima-nujda-ot-voennomorska-baza-na-NATO-zayavi-Solomon-Pasi", "text": "Има нужда от военноморска база на НАТО на българския бряг, каза днес във Варна президентът на Атлантическия клуб Соломон Паси при откриването на международна конференция \"Стратегията на НАТО за сигурността в Черноморския регион\". Двудневният форум се провежда с подкрепата на дирекция \"Публична дипломация\" на Алианса. Основен организатор е Атлантическият клуб съвместно с фондация \"Ханс Зайдел\", \"АФСЕА Варна\" и Висшето военноморско училище \"Никола Вапцаров\". В конференцията участват международни експерти, представители на академичните среди, на ВМС, на неправителствения сектор. Сред гостите е и посланикът на Франция у нас Ерик Льобедел.Военноморската база на НАТО може да бъде изградена за три години, след като бъде взето решение за реализирането на такъв проект, допълни Паси. Той посочи, че в момента има сериозен дисбаланс на силите на Русия и Алианса в района на Черно море, който може да бъде коригиран чрез създаването на такава база.Светът се намира на кръстопът за пръв път от Втората световна война насам, каза още Паси. Той подчерта, че точно в тази сложна обстановка България поема председателството на Съвета на ЕС. Евросъюзът трябва да се справи с редица предизвикателства - Брекзит, лош мениджмънт на миграционния поток, радикализация, но все пак има и добри новини като резултатите от изборите в Германия, както и последната реч на френския президент Емануел Макрон, допълни Паси.За отношенията ни с Русия президентът на Атлантическия клуб посочи, че с нея е много важно да се говори вежливо, но в същото време трябва да бъдем добре въоръжени. За България голям проблем са преди всичко тероризмът и лошият мениджмънт на миграционния поток, каза Паси. По думите му Русия е по-скоро притеснение, но не и непосредствена заплаха.Практиката показва, че колкото по-добре въоръжена е една държава, толкова по-малко привлекателна мишена е за всички останали, допълни Паси. И уточни, че модернизацията на българската военна авиация и флот заслужават специално внимание. И докато родната индустрия няма как да произведе бойни самолети, то проектът за нови многоцелеви кораби за флота може да бъде реализиран и с помощта на български компании, посочи Паси.", "date": "2017.09.28", "title": "България има нужда от военноморска база на НАТО, заяви Соломон Паси"}
{"url": "http://www.novinite.bg/articles/150604/V-Obshtina-Haskovo-masovo-zapochnaha-da-hvarchat-ostavki", "text": "Ключови служители на община Хасково хвърлиха оставка в четвъртък малко преди обедната почивка. Секретарят на общината Биляна Димитрова и шефът на финансовата дирекция Росица Гаргова депозираха заявленията си за напускане в деловодството на администрацията. И двете заявиха пред Дарик, че това е личен акт, че не могат да работят с кмета Добри Беливанов.А, той, както още вчера  Дарик съобщи, е внесъл в кметството уведомление за утрешния си отпуск. Ситуацията обаче се заплита, защото не се знае кой ще управлява администрацията в петък.Според една от хипотезите  градоначалник за утрешния ден може да бъде определен от подалата оставка Милена Трендафилова, която в момента изпълнява длъжността кмет.Другата версия е местният парламент да определи в петък кой да поеме кормилото на общината. Дарик радио научи и че в края на работния ден се очакват още оставки.Очаквайте подробности!", "date": "2017.09.28", "title": "В Община Хасково масово започнаха да хвърчат оставки"}
{"url": "http://www.novinite.bg/articles/150619/Kitaj-obyavi-che-shte-zakrie-vsichki-svoi-savmestni-firmi-sas-Severna-Koreya", "text": "Китайското търговско министерство заяви, че намиращите се в Китай севернокорейски фирми или джойнт венчъри ще бъдат закрити в срок до 120 дни след 12 септември, когато бяха приети най-новите санкции на Съвета за сигурност на ООН срещу Пхенян, предаде Ройтерс.Разположени в чужбина китайски джойнт венчъри със севернокорейски физически илиюридически лица също ще бъдат закрити, заяви министерството в сайта си, без да съобщи краен срок.На 12 септември Съветът за сигурност на ООН единодушно усили санкциите срещу Северна Корея, като забрани износа ѝ на текстилни изделия и ограничи доставките на гориво.Решението бе взето заради извършения този месец шести и най-мощен ядрен опит на КНДР. Това бе деветата резолюция на Съвета за сигурност за ракетната и ядрената програма на Северна Корея от 2006 г.Китай същевременно защити неотдавнашния си внос на севернокорейски въглища, като изтъкна, че той е разрешен от санкционния режим на ООН, отбелязва Асошиейтед прес. Говорител на търговското министерство заяви, че съобщеният в търговските данни за август внос на въглища е допустим поради гратисния период за получаване на стоки преди влизането в сила на забраната на ООН.В санкциите на ООН се предвиждат наказания за страни, които купуват въглища и текстилни изделия от КНДР.", "date": "2017.09.28", "title": "Китай обяви, че ще закрие всички свои съвместни фирми със Северна Корея"}
{"url": "http://www.novinite.bg/articles/150605/BSP-poiska-zakrivane-na-Komisiyata-po-dosietata", "text": "БСП поиска закриване на Комисията по досиетата. Това предложение не е ново. Тя е трън в очите им от доста мандати, защото според тях работата й е изчерпана, а освен това служи за избирателно вадене на досиета срещу различни хора.Като че ли този път решението на БСП няма да срещне чак толкова ярка съпротива в средите на управляващите. От ГЕРБ заявиха, че сега не е моментът за закриване на комисията, защото все още има много работа за вършене. На следващ етап може би ще трябва да се преформатира.Междувременно управляващите са готови със своя кандидат за председател на Комисията по досиетата. Това е народният представител Антон Тодоров, който за разлика от вчера, когато с радост съобщи за номинацията си, днес вече не беше толкова словоохотлив.„Няма да коментирам тази тема до сряда, когато е крайният срок за внасяне на кандидатурите”,каза Тодоров.", "date": "2017.09.28", "title": "БСП поиска закриване на Комисията по досиетата"}
{"url": "http://www.novinite.bg/articles/150608/Zdravniyat-ministar-s-idei-za-podobreniya-v-sistemata-sled-sluchaya-s-pochinal-pacient", "text": "Здравният министър проф. Николай Петров лансира идеи за промени във връзка с грижата за пациенти, потърсили спешна помощ. В последните дни два случая приковаха общественото внимание, като единият от тях доведе до проверки в столични болници и уволнение на екип от \"Пирогов\". \"Отново ще актуализираме тази заповед на мой предшественик министър, че пациент се транспортира в най-близкото лечебно заведение. Но няма да спрем дотук, а ще продължим по-нататък: в лечебното заведение пациентът остава и ако той не е профилен, ще трябва лечебното заведение да има грижата да го предислоциира към друго лечебно заведение, където профилът да бъде по-добър, а не това да бъде грижа на екипа с линейката\", каза министърът. Той обясни, че ще се предприемат и мерки, които да облекчат близките на пациенти, починали в болница, в този труден момент. \"Един по-ясен регламент при починали пациенти за техните близки - нищо не коства да тръгне една сестра, санитар и да менаджира ходенето по гишета - тук за печат, там за входящ номер, там за изходящ номер\", каза министърът. Министърът на здравеопазването поясни, че възнамерява да реализира тези свои идеи още през следващата седмица. 74-годишният Спас Добрев издъхна на 16 септември в София. Линейка го откарва в \"Пирогов\", а от спешната болница не го регистрират и не поемат грижата за него. Той е откаран в Александровска болница, където въпреки усилията на лекарите умира.Вдовицата на възрастния човек се срещна със здравния министър, който от своя страна разпореди проверки. Оказа се, че нарушения има в \"Пирогов\" и това накара директора на лечебното заведение Асен Балтов да уволни спешния екип, който е трябвало да обслужи пациента. Националният консултант по спешна медицина и бивш директор на \"Пирогов\" проф. Стоян Миланов подчерта, че в случая става дума за груба грешка на екипа в спешната болница и обясни, че в системата има пропуски от години.", "date": "2017.09.28", "title": "Здравният министър с идеи за подобрения в системата след случая с починал пациент"}
{"url": "http://www.novinite.bg/articles/150609/Korneliya-Ninova-da-se-izvini-na-sadiya-iska-Sayuzat-na-sadiite", "text": "Съюзът на съдиите в България чрез отворено писмо поиска от лидера на БСП Корнелия Нинова да се извини на съдията по делото срещу шведа Ралф Сундберг, който ритна в главата камериерка в Слънчев бряг.Чужденецът беше освободен от наказателна отговорност и му бе наложена глоба от 4500 лева. Той ще заплати и разноските по делото, които са около 600 лева.Корнелия Нинова коментира в социалните мрежи, че иска да разбере името на съдията \"унижил достойнството\" и \"оценил подигравката на безпаметно пиян чужденец с една българска жена на 4500 лв\". \"Искам да знам мотивите му и да го питам - освен закона, какво му говори съвестта\", допълва Нинова и казва, че няма да се съобразява с правилото политиците да не коментират съдебни решения. В позицията си по темата, ССБ обясняват, че съдията по делото е приложил закона. \"И прокурорът, и съдът са длъжни да съблюдават закона, а в него е предвидено, че в случай като този задължително следва да се приложи чл. 78 а от Наказателния кодекс\", се казва в позицията на Съюза на съдиите. От ССБ допълват, че съдът прилага законите, а не ги приема, което е работа на законодателния орган - парламентът. \"Чия съвест се поставя под съмнение тогава и по каква причина представител на законодателния орган си позволява превратни внушения за дейността на онези, които прилагат закона, приет от законодателя?!\", питат от магистратската организация.", "date": "2017.09.28", "title": "Корнелия Нинова да се извини на съдия, иска Съюзът на съдиите"}
{"url": "http://www.novinite.bg/articles/150584/Evakuirat-jitelite-na-cyal-ostrov-v-Tihiya-okean-zaradi-vulkan", "text": "Властите на Вануату разпоредиха задължителната евакуация на цял остров заради заплахата от изригване на събудил се вулкан, съобщиха ДАРИК. Единайсетте хиляди жители на остров Амбае, на 150 км северно от столицата Порт Вила, трябва да напуснат острова до 6 октомври, обяви кабинетът на премиера Шарлот Салуай. Евакуираните ще бъдат откарани до близките острови.Властите на Вануату разпоредиха задължителната евакуация на цял остров заради заплахата от изригване на събудил се вулкан, съобщиха Франс прес и Асошиейтед прес.Единайсетте хиляди жители на остров Амбае, на 150 км северно от столицата Порт Вила, трябва да напуснат острова до 6 октомври, обяви кабинетът на премиера Шарлот Салуай. Евакуираните ще бъдат откарани до близките острови. За първи път в историята на човечеството остров от архипелага трябва да бъде изцяло евакуиранзаради вулкан, заяви представител на службата за борба с природни катастрофи във Вануату.Вулканът Манаро се събуди преди няколко седмици и през уикенда засипа с дъжд от пепел и скали няколко села, което принуди властите да обявят извънредно положение. Повечето от жителите вече бяха евакуирани на по-безопасни места на острова.Вануату е островна държава в югозападната част на Тихия океан, разположена на островите Нови Хебриди. ", "date": "2017.09.28", "title": "Евакуират жителите на цял остров в Тихия океан заради вулкан"}
{"url": "http://www.novinite.bg/articles/150613/Zetyat-na-Tramp-se-registriral-da-glasuva-kato-jena", "text": "Джаред Къшнър, зет и високопоставен съветник на президента на САЩ Доналд Тръмп, се е регистрирал да гласува на избори като жена, предаде Франс прес, като се позова на американски медии.От 2009 г. Къшнър фигурира в избирателните списъци на щата Ню Йорк като жена. Дотогава той е бил регистриран с \"неизвестен пол\" в съседния щат Ню Джърси.Това не е първата административна каша, в която е забъркан Къшнър, наследник на богато предприемаческо семейство, отбелязва Франс прес.През януари вестник \"Вашингтон пост\" съобщи, че зетят на Тръмп е фигурирал в избирателните списъци в два щата за президентските избори през ноември, спечелени от неговия тъст.Къшнър също така излъгал няколко пъти, попълвайки формуляри за получаване на достъп до Белия дом. Наскоро той освен това бе обвинен, че е използвал личен имейл за комуникация с други представители на администрацията на президента Тръмп.", "date": "2017.09.28", "title": "Зетят на Тръмп се регистрирал да гласува като жена"}
{"url": "http://www.novinite.bg/articles/150592/Butat-nezakonni-postrojki-v-plovdivskata-Sheker-mahala", "text": "Започна принудителното премахване на незаконни постройки в пловдивската \"Шекер махала\".Дейностите по отстраняването започнаха, след като бяха извървени всички законови процедури, съобщи кметът на район „Север” инж. Ральо Ралев.Ще бъдат премахнати 10 незаконни постройки - три масивни огради, заемащи част от тротоара; два нерегламентирани метални павилиона; два метални навеса; нерегламентирана едноетажна тухлена постройка; масивна едноетажна постройка, представляваща фризьорски салон и павилион за продажба на закуски. ", "date": "2017.09.28", "title": "Бутат незаконни постройки в пловдивската \"Шекер махала\""}
{"url": "http://www.novinite.bg/articles/150616/Severna-Koreya-nareche-Donald-Tramp-izkufyal-starec", "text": "Северна Корея нарече президента на САЩ Доналд Тръмп \"изкуфял старец\" заради обвинението му, че Пхенян е изтезавал американския студент Ото Уормбиър, който почина през юни малко след като бе върнат от КНДР в САЩ в състояние на кома, предаде Франс прес.\"Тръмп и неговата клика с тяхната пропаганда срещу КНДР за пореден път експлоатират смъртта на Ото Уормбиър\", американският студент, който през 2016 г. бе осъден на 15 години затвор за кражба на пропагандна листовка по време на туристическо посещение, заяви севернокорейското външно министерство, цитирано от държавната агенция КЦТА.САЩ \"стигат дотам да използват мъртъв човек за конспиративната си кампания за подхранване на международния натиск над КНДР\", добавя министерството.Във вторник Тръмп обвини в Туитър Пхенян, че е \"изтезавал отвъд въобразимото\" 22-годишния студент, докато е бил в затвора. Преди това родителите на Уормбиър обвиниха Пхенян, че е \"изтезавал и целенасочено наранил\" сина им.Ото Уормбиър почина на 13 юни, няколко дни след като бе репатриран в САЩ след 18 месеца затвор в Северна Корея.", "date": "2017.09.28", "title": "Северна Корея нарече Доналд Тръмп „изкуфял старец“"}
{"url": "http://www.novinite.bg/articles/150611/Tomislav-Donchev-Biznesat-v-Balgariya-tryabva-da-si-postavya-po-visoki-celi", "text": "Бизнесът в България трябва да бъде по-амбициозен и да си поставя по-високи цели, като индустрия 4.1, а не 4.0, това заяви в Пловдив вицепремиерът Томислав Дончев по време на Годишния бизнес форум \"Индустрия 4.0\", който се състои в рамките на Международния технически панаир.През последните 15 години производителността на труда в България расте, с изключение на 2009 г., когато българската икономика беше в рецесия. През 2016 производителността на труда се увеличава с 2,6% годишно. По-същественият тренд през последните години, е че разходите за труд и ръстът на трудовите възнаграждения се увеличават по-интензивно отколкото производителността на труда, за да се стигне до настоящите параметри на заетост - изчерпан потенциал от работна сила, посочи вицепремиерът. ", "date": "2017.09.28", "title": "Томислав Дончев: Бизнесът в България трябва да си поставя по-висoки цели"}
{"url": "http://www.novinite.bg/articles/150601/Naznachiha-nov-shef-na-DNSK", "text": "Министърът на регионалното развитие и благоустройството Николай Нанков е назначил за началник на Дирекцията за национален строителен контрол арх. Иван Несторов. Това съобщиха от пресслужбата на Министерството на регионалното развитие и благоустройството. Несторов сменя на поста Милка Гечева.Преди да оглави ДНСК, арх. Несторов беше директор на дирекция \"Геозащита и благоустройствени дейности\" в МРРБ. Завършил е висшето си образование в Букурещ в Института по архитектура и градоустройство \"Йон Минку\" през 1983 г.Има 11-годишен стаж в Инспекцията за държавен и технически контрол, чийто правоприемник е ДНСК, както и 18-годишен стаж в Столична община, където е бил началник на отдел \"Архитектура\", директор на дирекция \"Контрол по строителството\" и директор на дирекция \"Архитектура и градоустройство\".", "date": "2017.09.28", "title": "Назначиха нов шеф на ДНСК"}
{"url": "http://www.novinite.bg/articles/150591/20-godishen-pochina-v-bolnicata-sled-katastrofa-na-patya-za-Burgas", "text": "20-годишен младеж от Смядово е починал в болницата след тежка катастрофа край шуменското село Ивански.Малко след 19:30 часа снощи бил получен сигнал за възникнал пътен инцидент по главен път Шумен- Бургас, близо до разклона за село Ивански. 55-годишен водач на лек автомобил Мерцедес Е280 4 Матик със софийска регистрация, който се движил в посока към Шумен предприел изпреварване. Навлязъл в лентата за насрещно движение и се ударил челно в лек автомобил Мазда 323  с шуменска регистрация.След удара мерцедесът се завъртял и в него се ударил изпреварваният от 55-годишния водач лек автомобил „Мерцедес“ 200 Д с шуменска регистрация.Водачът на маздата - младеж от Смядово, е откаран за преглед в МБАЛ- Шумен. Малко по-късно починал в болничното заведение.Екип на РС \"Пожарна безопасност и защита на населението\"-Шумен отстранил акумулаторите на маздата и мерцедеса със софийската регистрация за да бъде предотвратена възможността от възникване на пожар. По случая е образувано досъдебно производство.", "date": "2017.09.28", "title": "20-годишен почина в болницата след катастрофа на пътя за Бургас"}
{"url": "http://www.novinite.bg/articles/150606/Vnesoha-obvinitelen-akt-sreshtu-uchenika-udaril-s-kol-uchitel", "text": "Районната прокуратура в Асеновград внесе в съда обвинителен акт спрямо 17-годишния младеж, който удари с кол учител в Професионалната селскостопанска гимназия в Садово миналата седмица.На 19 септември учителят по английски език и негова колежка били на работа в гимназията в Садово. По време на четвъртия час ученик започнал да отваря и затваря със сила вратата на кабинета, в който учителката предавала урок. Младежът отправял обидни и нецензурни реплики и заплахи на висок глас. Учителката излязла от кабинета и в този момент обвиняемият отправил към нея предизвикателни реплики и се опитал да я удари с ръце.Уплашена и възмутенатя тръгнала да търси съдействие от своя колежка. По същото време от друг кабинет излязъл учителят по английски. Тогава обвиняемият с висок тон му наредил да се прибира обратно в кабинета и казал, че никой не може да го накара да посещава учебните часове или да прави каквото и да е друго. Тези негови думи били придружени отново с обидни, нецензурни и заплашителни реплики.Младежът се обърнал към учителя репликата „Сега ще видиш какво ще стане“ и напуснал сградата на училището. Върнал се с дървен клон с дължина около 1.6 м. Насочил се към учителя, като блъскал учениците и учителите по пътя си и се опитал да го удари с клона по главата, като първият му опит бил неуспешен. Отново посегнал и нанесъл силен удар с клона по учителя. Младежът продължил да отправя заплахи и обиди, а след това избягал от училището. Преподавателят бил откаран в болница.По-късно нападателят бил открит и задържан от полицаи. Прокуратурата обвинява младежа за нанасяне на лека телесна повреда, за непристойни действия, както и за отправяне на закани и обиди, грубо нарушаващи обществения ред. Предстои делото да бъде насрочено за разглеждане от Районен съд-Асеновград.", "date": "2017.09.28", "title": "Внесоха обвинителен акт срещу ученика, ударил с кол учител"}
{"url": "http://www.novinite.bg/articles/150582/Boyan-Chukov-Rumen-Radev-nyama-poziciya-za-zashtita-na-nacionalniya-interes", "text": "Боян Чуков – експерт по сигурността и борбата с тероризма, бивш дипломат, един от стожерите в инициативния комитет, който издигна Румен Радев за кандидат-президент, тези дни яростно се отрече от него. Нарече непростима грешка това, че го е подкрепил и сега искрено съжалява.„Срещата с Клинтън преля чашата. България трябва да има перфектни отношения със САЩ. От двустранните отношения зависи и икономическия просперитет на страната ни. В момента има схватка на живот и смърт между семейство Клинтън и действащия американски президент. Ние търсим от смъртния враг на Доналд Тръмп да има икономически инвестиции у нас”, каза в „Здравей, България” Чуков.По думите му това е знак към американския президент, който в момента е на власт. Според Чуков Румен Радев няма позиция за защита на националния интерес.", "date": "2017.09.28", "title": "Боян Чуков: \"Румен Радев няма позиция за защита на националния интерес\""}
{"url": "http://www.novinite.bg/articles/150587/NOI-organizira-konsultacii-za-pensioneri", "text": "Националният осигурителен институт организира консултации за пенсионери. Това съобщиха от НОИ.Чрез тази инициатива осигурителният институт по традиция отбелязва Международния ден на възрастните хора. На 1 октомври, от 10.00 до 12.00 ч., в териториалните поделения на НОИ в цялата страна ще има дежурни екипи от експерти, които ще предоставят консултации по пенсионни въпроси.  ", "date": "2017.09.28", "title": "НОИ организира консултации за пенсионери"}
{"url": "http://www.novinite.bg/articles/150615/Biser-Petkov-shte-predloji-39-rast-na-minimalnite-osiguritelni-pragove-prez-2018-a", "text": "Социалният министър Бисер Петков ще предложи ръст от 3.9 процента на минималните осигурителни прагове по браншове и дейности през 2018 година.Той обяви решението си за административно определяне на праговете пред работодатели и синдикати след отказа на бизнеса да договаря минималните доходи по този начин. Петков мотивира стойността на увеличението с прогнозите за ръста на брутния вътрешен продукт, на средния осигурителен доход и прогнозната стойност на инфлацията.", "date": "2017.09.28", "title": "Бисер Петков ще предложи 3.9% ръст на минималните осигурителни прагове през 2018-а"}
