{"url": "https://www.novinite.bg/articles/167874/Patnata-policiya-otchete-s-40-po-malko-zaginali-po-patishtata-za-desetmesechieto", "text": "Загиналите в катастрофи от началото на годината до края на октомври са 504 души, което е с 40 (7.4%) по-малко от същия период на 2017 г. Това съобщи на конференция за пътната безопасност инспектор Мария Ботева от \"Пътна полиция\". Ранените са 7198, което е с 45 по-малко от десетмесечието на миналата година. Мария Ботева уточни, че данните за жертвите и пострадалите не са окончателни. Според \"Пътна полиция\" 266 от загиналите за пътя в първите десет месеца на годината са водачи, 136 са пътници, а 101 са пешеходци. Има и един загинал работник на пътя. Станалите тежки катастрофи за периода са 5669 (-84), а общо регистрираните пътни инциденти от полицията са 32 095. Според данните на \"Пътна полиция\" несъобразената и превишената скорост остават основна причина за тежките катастрофи, като всяка осма жертва на пътя е заради нея. Става въпрос за 162 загинали за първите 10 месеца на годината. 157 от жертвите са при неправилни маневри, а 48 заради отнемане на предимство. Инспектор Ботева уточни, че това е статистиката на база протоколите, които пътните полицаи правят на мястото на инцидента, като в хода на разследванията на всяка катастрофа може да има промени.", "date": "2018.11.27", "title": "Пътната полиция отчете с 40 по-малко загинали по пътищата за десетмесечието"}
{"url": "https://www.novinite.bg/articles/167897/Nyama-da-ima-referendum-za-chistotata-na-vazduha-v-Burgas", "text": "В Бургас няма да се провежда референдум за чистотата на въздуха, но общината ще сключи договор с независима лаборатория, която ще дава информация за замърсяването. Предложението на група общински съветници за допитване до гражданите беше отхвърлено на днешната сесия.Предложението за референдум беше подписано от 11 съветници, но днес стана ясно, че двама от тях - от НФСБ и \"Средна европейска класа\" са си оттеглили подписите в последния момент. В зала се намекна, че Валери Симеонов се е обаждал на своите съветници да се откажат.Единият от променилите мнението си е Ивайло Вагенщайн: \"Не. На мен не ми се е обаждал Валери Симеонов. Снощи на група се събрахме и мнозинството в нашата група реши да не подкрепим тази докладна. Въпросите са недобре формулирани\", каза той.Един от вносителите - Живко Табаков, коментира:\"Този развой го очаквах, защото то е ясно задкулисието“.Референдум няма да има, но с друга докладна бе предложено Община Бургас да сключи договор с международна лаборатория. Вносител е Георги Митев:\"Мониторингов доклад от независима лаборатория, международна, която да направи пълен анализ на въздуха на Бургас\", каза Митев.Кметът Димитър Николов призова съветниците да го подкрепят в исканията му общините да имат контролни функции по чистотата на въздуха, а парите от замърсителите да влизат в местните бюджети.", "date": "2018.11.27", "title": "Няма да има референдум за чистотата на въздуха в Бургас"}
{"url": "https://www.novinite.bg/articles/167898/Balkan-Rakia-Fest-shte-sgree-stolichani-prez-uikenda", "text": "За шеста поредна година София ще стане домакин на изложението – дегустация на повече от 300 ракии, които се приготвят по целия свят. То се превърна в традиционен подиум за изявата на български производители на ракия, пише Събитието ще се състои в рамките на два дена – 1 и 2 декември на 5 етаж в зала 8 на НДК, информират организаторите.На фестивала ще бъдат презентирани всички видове ракии – сливови, гроздови, плодови, анасонови и други. Ще се представят производителите на ракия от балканските страни. Всеки желаещ ще може да си купи харесаната ракия на производствени цени.Разбира се, ще има обособена зона за дегустация на отлежали напитки и хранителна зона.", "date": "2018.11.27", "title": "Balkan Rakia Fest ще сгрее столичани през уикенда"}
{"url": "https://www.novinite.bg/articles/167899/Kolednata-elha-na-Sofiya-grejva-tozi-petak", "text": "На 30 ноември 2018 година (петък) в парка пред Националния дворец на културата ще заблестят светлините на празничната елха на град София.От 17.00 ч. до 19.30 ч. на площада пред НДК (от страната на ул. „Фритьоф Нансен” и Билетния център) ще се проведе програма с участието на вокална група към Столичен център за работа с деца „Бели Брези”, балетна школа „Силует”, вокална група „Сладки пуканки – мъничета” към Националния дворец на децата, солисти от Арт център „Стринджендо”, фолклорна формация към 144 СУ „Народни будители”, Дичо, Тончо Токмакчиев, оперната певица Еделина Кънева, Камелия Тодорова.Светлините на елхата ще бъдат запалени в 19.00 часа.Цветни илюминации ще озарят небето в празничната вечер.", "date": "2018.11.27", "title": "Коледната елха на София грейва този петък"}
{"url": "https://www.novinite.bg/articles/167889/Zdravnata-vnoska-ostava-8-i-dogodina", "text": "Здравната вноска ще остане 8 процента догодина, реши парламентът, който приема на второ четене бюджета на Здравната каса за 2019 година. Депутатите отхвърлиха искането на БСП, ако се съберат повече от очакваните здравноосигурителни вноски, допълнителните средства да бъдат разпределяни от Народното събрание. Също така не беше прието предложението на левицата за създаване на фонд за лечение на здравнонеосигурените лица. След като приключи с текстовете от бюджета за Здравната каса, пленарната зала ще започне работа и по бюджета на Държавното обществено осигуряване. По-рано парламентът одобри окончателно приходната и разходната част на бюджета на Националната здравноосигурителна каса за 2019 година. В него са заложени приходи за над 4,2 млрд. лева, а разходите на Касата ще бъдат с около 50 млн. лева повече. Депутатът от БСП Георги Михайлов настоя за създаване на специален фонд за лечение на здравнонеосигурените лица: \"Попитайте всеки директор на болница какво се случва в отделението по интензивни грижи и в кабинетите, които приемат спешно болни пациенти, които на практика се обръщат в кабинети за болни, които са неосигурени“. От своя страна Даниела Дариткова от ГЕРБ обясни, че за лечението на хората, които не са осигурени здравно, се плаща от държавата, но не през бюджета на НЗОК: “Категорично държавата плаща за спешна помощ, само че това ще го видите в големия бюджет, където са плащанията на МЗ“, каза Дариткова. Бюджетите на Здравната каса и на Държавното обществено осигуряване бяха гласувани на второ четене на извънредно заседание на парламента. Няколко важни промени настъпиха между първо и второ четене на проектобюджетите на Здравната каса и на общественото осигуряване. При първия става дума за отказа на управляващите всички лечебни заведения да бъдат прелицензирани от новата агенция за медицински надзор. Вместо това ще се създадат стандарти, на които лечебните заведения трябва да отговорят в рамките на една година.При осигуряването - депутатите решиха минималният осигурителен праг за земеделските стопани и тютюнопроизводителите да бъде 400 лева от догодина, а не 560 лева, каквото беше първоначалното предложение. Реално 400 е ръст с 50 лева, но е значително по-плавна стъпка спрямо първия вариант. ", "date": "2018.11.27", "title": "Здравната вноска остава 8% и догодина"}
{"url": "https://www.novinite.bg/articles/167888/Parvi-sluchaj-na-svinski-grip-v-Sofiya", "text": "В София е доказан първият за този сезон грипен вирус - H1N1, съобщи „Фокус“, позовавайки се на директора на Националния център по заразни и паразитни болести и епидемиолог проф. д-р Тодор Кантарджиев. „В националната референтна лаборатория по грип на Центъра се доказа първия за този сезон грипен вирус. Грипният вирус бе доказан в клинични материали на майка и 6-годишното й дете в София. Вирусът е типизиран като H1N1 или пандемичен грип, или калифорнийски, или както някои го наричат „свински““, обясни проф. Кантарджиев.", "date": "2018.11.27", "title": "Първи случай на свински грип в София"}
{"url": "https://www.novinite.bg/articles/167890/Bezuspeshno-priklyuchi-konkursat-za-vazstanovyavane-na-pametnika-na-zaginalite-vojnici-pred-NDK", "text": "Нито един проект от представените за възстановяването на паметника на загиналите войници от Първи и Шести пехотни полкове пред НДК не отговарят на изискванията на обявения по-рано през тази година конкурс. Това оповести във фейсбук зам.-кметът по култура в Столичната община д-р Тодор Чобанов, предаде репортер на БГНЕС. „Сред основните проблеми са липса на добри решения за алейната мрежа и площадното пространство и разполагането на основните оси. Липсват и подходящи решения за гърбовете на стените - например един от проектите предлагаше големи черни неравномерни обеми за гърбове“, пише в поста си зам.-кметът. Конкурсът ще бъде пуснат отново, но този път с по-висок награден фонд, за да привлече повече идейни проекти. БГНЕС припомня, че от цялостната композиция преди година бе възстановен само лъвът, който държи картата на Българската екзархия. Липсват, обаче паметните плочи на загиналите от оригиналния мемориал", "date": "2018.11.27", "title": "Безуспешно приключи конкурсът за възстановяване на паметника на загиналите войници пред НДК"}
{"url": "https://www.novinite.bg/articles/167900/Dokumentalen-film-za-Sonya-Joncheva-e-napraven-po-Stolichnata-programa-Kultura", "text": "Кметът на София Йорданка Фандъкова поздрави световноизвестната българска певица Соня Йончева на световната премиера на документалния филм за нейния живот, която се проведе в зала „Люмиер“.Соня Йончева е сред най-известните български творци по света. Многобройни са нейните международни признания, награди и престижни роли в световни опери като „Метрополитън“, „Ла Скала“, Кралската опера в Лондон, Мюнхенската опера, Берлинската опера, Виенската опера, Парижката опера и др. Тя е талантлив български творец, но и най-разпознаваемото лице от съвременните творци по света.Част от филма е и концертът на певицата от юни миналата година в София. Филмът проследява напрегнатото ежедневие на Соня и триумфалното ѝ шествие по най-големите сцени. В снимачна площадка се превръщат хотелската стая, гримьорната, бащината къща, влакът и някои от най-големите оперни театри в света като \"Метрополитън\", \"Ковънт Гардън\", \"Ла Скала\", Щатсопера във Виена. Соня Йончева допуска екипа в един много съкровен свят на нейния живот, семейство, професионални и лични приятелства. Освен самата Соня в продукцията участват още Пласидо Доминго, Антонио Папано, Валерий Гергиев, Масимо Дзанети, Майкъл Фабиано, Томъс Хемпсън, Теменуга Йончева. Определяна от специалисти и критици за певица от ранга на Мария Калас, Соня Йончева е единственият артист в историята на \"Метрополитън\", който в един сезон участва в три спектакъла, всеки един от които предавани на живо в 2000 кинотеатъра по целия свят.Режисьор и продуцент на филма е Георги Тошев, оператори са Румен Василев, Иво Стайнов и Николай Барулов, режисьор на монтажа и съсценарист, заедно с Георги Тошев е Ема Константинова.", "date": "2018.11.27", "title": "Документален филм за Соня Йончева е направен по Столичната програма „Култура“"}
{"url": "https://www.novinite.bg/articles/167901/Fandakova-Stolichna-programa-Socialni-inovacii-zapochva-ot-2019-g", "text": "\"Столична програма „Социални иновации“ започва от януари 2019 г.\" Това съобщи кметът на София Йорданка Фандъкова на провелата се конференция „Партньорство за промяна” в присъствието на комисар Мария Габриел и министър Бисер Петков.Кметът Фандъкова представи социалната политика на Столична община. През 2017 г. Столична община сключи Споразумение за сътрудничество с 26 работещи на територията неправителствени организации, подпомагащи дейността в социалната сфера.От началото на януари ще стартира процедура за подаване на предложения за кандидатстване по Столична програма  „Социални иновации“. По нея се предоставя финансиране на краткосрачни проекти за социални иновации. Средствата за финансиране на Програмата са осигурени изцяло от общинския бюджет.Като важни партньори в реализиране на социалната политика общината привлича и работи с експерти и отдава управлението на социални услуги на външен доставчик. През 2010 г. на територията на Столична община съществуваха 13 социални услуги в общността. Сега от съществуващите към настоящия момент – 86 социални услуги за деца и пълнолетни лица. Социалните услуги са: Центрове за работа с деца на улицата; Наблюдавано жилище, Дневни центрове и Центрове за настаняване на деца и/или младежи с увреждания и др.Столичната община подкрепя социалното предприемачество по няколко направления, които се развиват на база и продиктувани от спецификата на тази сфера. Приоритетите, в които се развива конкретна дейност, са:- Предоставяне на база и безплатни обучения чрез общинска Софийска лаборатория за иновации;- Отворени са възможности за финансиране на проекти на граждански организации (Програма „Европа” и \"Програма за социални иновации\"). Още в началото на 2015 г. Столична община чрез програма „Европа“ подкрепи финансово проекта „Менторска програма за социални предприемачи в София“ (на Фондация за градски проекти и изследвания).- Насърчаване на граждански креативни решения чрез организиране в партньорство с университети, бизнес и национални институции на хекатони като след това помага за реализация на идеите на наградените отбори.- Анализ на опита и участие в международни проекти за подобряване ефекта и въздействието от социалното предприемачество.", "date": "2018.11.27", "title": "Фандъкова: Столична програма „Социални иновации“ започва от 2019 г."}
{"url": "https://www.novinite.bg/articles/167893/API-Shoforite-da-tragvat-na-pat-s-avtomobili-podgotveni-za-zimni-usloviya", "text": "Шофьорите, на които им предстои пътуване през следващато денонощие да тръгват с автомобили, подготвени за движение при зимни условия. Прогнозата на метеоролозите е за сериозно застудяване като на много места дъждът ще се усили и ще преминава в сняг. Необходимо е да се кара внимателно, със съобразена скорост, да се спазват правилата за движение, необходимата дистанция и да не предприемат резки маневри.Блокирането на движението от превозни средства, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. На директорите на областните пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места.В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества. Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – www.api.bg , както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.27", "title": "АПИ: Шофьорите да тръгват на път с автомобили, подготвени за зимни условия"}
{"url": "https://www.novinite.bg/articles/167903/Zasnemaneto-na-reklamen-klip-promenya-dvijenieto-v-Sofiya", "text": "От 08:00 до 20:00 часа на 30.11.2018 г. се забранява престоят и паркирането на пътни превозни средства, с изключение на автомобилите на снимачния екип, извън местата в режим на платено паркиране \"служебен абонамент\" на ул. \"Свищов\" между бул. \"Сливница\" и ул. \"Враня\" - 10 /десет/ паркоместа.„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.11.27", "title": "Заснемането на рекламен клип променя движението в София"}
{"url": "https://www.novinite.bg/articles/167848/Ivancheva-i-Petrova-iskat-jurnalisti-v-kiliyata", "text": "Няколко тома  ще излязат, ако опишем издевателствата над нас и лошите условия, при които сме поставени. Това заявяват арестуваните кметица на Младост Десислава Иванчева и заместничката й Биляна Петрова в писмо до министъра на правосъдието Цецка Цачева, омбудсмана Мая Манолова и представители на медии, пише Двете искат журналисти да влязат и да видят килията, в която двете са задържани. Само така можели да опровергаят изнесената информация от Главна дирекция “Изтърпяване на наказанията”. В писмото те обвиняват, че системно са им нарушавани човешките права, не само техните, а на стотици хора. Също така имало безстопанственост и разпиляване на милиони левове.На 17 април т. г. двете бяха  арестувани при покана акция пред спортното министерство с белязани пари. В  служебния автомобил бяха открити 50 000 евро. Многократните им искания за промяна на мярката за неотклонение от “задържане под стража” в “домашен арест” не бяха удовлетворени. Двете са с повдигнати обвинения са взимане на подкуп.Прозорците на килиите не се отварят и през тях не влизало светлина, защото били непрозрачни. Нека медиите да дойдат да видят истината – килии, бани, общи помещения. Течовете в сградата били много и тя се руши. В килията на Иванчева и Петрова е правен ремонт заради теч от отходна канализация, но на 22 ноември отново имало наводнение.В писмото си до Цачева екскметицата на Младост и заместничката й са направили сериозен анализ на сградата, където са затворени. Колко ще струва ремонтът на държавата, как се разхищават държавни средства и дори какви небостъргачи щяло да има на мястото на сградата, където са задържани.Двете са изпратили няколко жалби, включително и до Европейския съд по правата на човека (ЕСПЧ) в Страсбург за условията, при които са поставени в ареста.", "date": "2018.11.27", "title": "Иванчева и Петрова искат журналисти в килията"}
{"url": "https://www.novinite.bg/articles/167894/Veliko-Tarnovo-e-v-gotovnost-za-ochakvanite-snegovaleji", "text": "Община Велико Търново е в пълна готовност за очакваните през следващите дни снеговалежи. Създадена е необходимата организация, вече е в сила и 24-часовото дежурство на снегопочистващите фирми. За уличната мрежа на старопрестолния град са осигурени над 1000 тона пясъчно-солна смес, 800 тона промишлена сол и 100 тона химическа смес против обледяване.Снегопочистващата фирма разполага с 10 снегорина, 8 машини за разпръскване на инертни материали, две фадроми, три камиона за извозване на снежни маси. В резерв могат да бъдат пуснати още две комбинирани машини с гребла. Техниката е в готовност да бъде в експлоатация непосредствено след започване на валежи от сняг. Тротоарите, стълбищата, пространствата около автобусните спирки и обществените зони ще бъдат чистени от общинското предприятие „Зелени системи”. С дейността ще бъдат ангажирани близо 90 служители, осигурени са и седем малогабаритни машини. При снеговалеж те ще бъдат на терен още от 5,00 ч. сутринта.Близо 146 линейни километра е дължината на общинската пътна мрежа. Отговорната за зимната й поддръжка фирма разполага с необходимите инертни материали, машини и кадрови ресурс. Създадена е и адекватна организация за почистването на улиците в населените места от общината. Всички 23 детски градини и 21 училища на общинско финансиране са напълно подготвени за предстоящия зимен сезон. Освен основния тип гориво, използвано за отопление на учебните бази, осигурен е и алтернативен източник на топлинна енергия.", "date": "2018.11.27", "title": "Велико Търново е в готовност за очакваните снеговалежи"}
{"url": "https://www.novinite.bg/articles/167851/Dneven-horoskop-za-vtornik", "text": "Вашата енергия е изключително силна днес и ще бъдете в състояние да се справите с почти всичко. Ще измислите нова схема за действие и ще получите голямо вдъхновение. Животът ви ще стане по-хубав, тъй като напоследък е бил малко объркан.Трудно е да се каже кой е прав и кой крив днес- има твърде много различни мнения. Може би е добра идея да се занимавате с вашите си неща и да търсите вдъхновение, вместо да обръщате внимание на това какво говорят хората.Трябва да прегледате и преосмислите работата си, въпреки че това е напълно естествено за вас. Днешният ден не е добър за правене на планове, така че по-добре не планирайте нищо. Днес ще започнете да гледате на света по различен начин. Вижте повече на:", "date": "2018.11.27", "title": "Дневен хороскоп за вторник"}
{"url": "https://www.novinite.bg/articles/167855/Proveryavat-masovo-tovarni-avtomobili-avtobusi-i-taksita", "text": "Водачите на товарни автомобили, автобуси и таксита ще бъдат подложени на масови проверки на пътя в цялата страна от полицията. Ще се следи за спазването на ограниченията на скоростта, шофьорите ще се тестват за алкохол и дрога, а превозните средства ще се инспектират за неработещи фарове или износени гуми, съобщи bTV.От полицията посочиха, че основно откриват шофьори с нередовни документи и такива, които карат с превишена скорост.Проверките продължават до 2 декември. ", "date": "2018.11.27", "title": "Проверяват масово товарни автомобили, автобуси и таксита"}
{"url": "https://www.novinite.bg/articles/167864/Banevi-nyama-da-objalvat-Franciya-gi-ekstradira-u-nas", "text": " Арестуваните във Франция по искане на България Евгения и Николай Баневи няма да обжалват пред Касационен съд решението от миналата сряда на Апелативния съд в град Екс ан прованс, с което се дава съгласие за предаването им на българските власти, съобщи бТВ, позовавайки се на свои източници.. Това означава, че в близките дни бизнесменът и жена му ще бъдат върнати у нас, където ще бъдат съдени.БГНЕС припомня, че на 21 ноември Евгения и Николай Баневи влязоха в залата с белезници, но пред подсъдимата скамейка те им бяха свалени. В рамките на по-малко от 3 минути съдът постанови, че е съгласен с предаването им на българските власти. Френският им адвокат Венсан Пенар коментира тогава , че окончателно решение за по-нататъшните действия няма. „Вече разбрахте, че Апелативният съд даде съгласието за предаване на съпрузите Баневи на българските власти. Оттук нататък имаме възможност да обжалваме пред Касационния съд. Обект може да е изрядността на решението от днес. После ще видим. Важното е, че финално решение за момента няма“, каза Пенар. След краткото заседание Николай Банев беше отведен към затвора, в който е задържан. Евгения Банева трябваше да изчака полицейска кола и заедно с още няколко задържани жени да бъде отведена към затвора в Марсилия. Семейство Баневи беше задържано във френския град Ница в края на октомври след издадена от българските власти европейска заповед за арест. Заповедта е във връзка с разследване на приватизацията на девненския завод \"Полимери\", укриване на данъци, финансови машинации и сговор за престъпления в чужбина.На 26 октомври зам.-главният прокурор Иван Гешев даде разяснения по случая на извънреден брифинг в спецпрокуратурата по повод проверки на адреси и разпити на хора за приватизацията на „Полимери“ АД. “ Двамата са задочно обвинени за длъжностно присвояване, документни измами, данъчни престъпления и пране на пари. Разследването е започнало преди около два месеца. На въпрос каква продължителност ще обхване разследването и ще бъде ли разследван бизнесът на Баневи в периода на управлението на Сергей Станишев, Гешев заяви, че „тези въпроси ще получат отговор в близките дни на подробен брифинг“. Гешев благодари за съдействието на френските власти и добави, че арестът е извършен въз основа на европейска заповед за задържането на двамата.Гешев уточни още, че следователи от Отдел „Следствен“ на Специализирана прокуратура извършват процесуално-следствени действия на адреси в София и страната - претърсвания и изземвания, обиски на лица и разпити на свидетели в рамките на образувано досъдебно производство за извършени престъпления. Разследването е свързано с дейността на приватизирания завод „Полимери“ АД, което бе приватизирано от Николай Банев и бе обявено в несъстоятелност. Бизнесът на скандално известното с демонстрация на богатството си семейство е проверяван нееднократно. При проверка през миналата година в „Полимери“ премиерът Борисов заяви : “ Убеден съм, че тези, които са причинили този пладнешки грабеж ще си получат заслуженото. Искам да успокоя хората в региона и самата Варна, защото това е екологична бомба, която ако не се вземат мерките, които взехме, ще причини огромни екологични последствия. Обръщам се и към Зелените, защото освен всичко, което правят, трябва да наблюдават и тези процеси. Защото приватизацията, освен че е разбойническа, решението, което е дадено при следващите разпродажби, то е минало през няколко собственика, е много интересно. Активите отиват за частниците, а вредния отпадък и утилизацията остават за данъкоплатеца, добре ли е. Звучи като виц, но е факт. В момента държавата плаща тока, водата наблюдението“, заяви премиерът. Главният прокурор Сотир Цацаров също взе отношение по сагата Баневи. \"Полимери\"- Девня е отправната точка на досъдебното производство, започнато от прокуратурата срещу Николай и Евгения Баневи, но се очаква в резултат на извършени интензивни действия по разследването периметърът на фактите и обвиненията, които ще бъдат повдигане, да се разшири и да обхване една доста по- голяма и по- цялостна икономическа дейност, каза в Пловдив Сотир Цацаров", "date": "2018.11.27", "title": "Баневи няма да обжалват, Франция ги екстрадира у нас"}
{"url": "https://www.novinite.bg/articles/167902/Protest-promenya-dvijenieto-v-stolicata-na-29", "text": "От 08:00 часа до приключване на мероприятието на 29.11.2018 г. се забранява престоят и паркирането на пътни превозни средства, с изключение на автобусите превозващи участниците в протеста, без да се засягат местата в режим на платено паркиране \"служебен абонамент\" на паркинга на пл. \"Кн. Александър I\".„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата", "date": "2018.11.27", "title": "Протест променя движението в столицата на 29"}
{"url": "https://www.novinite.bg/articles/167895/Zakriha-Fonda-za-lechenie-na-deca", "text": "Закриха „Фонда за лечение на деца“, дейностите му минават към НЗОК.Всички дейности, осъществявани до настоящия момент от Център „Фонд за лечение на деца“ и Комисия за лечение в чужбина, вече преминават към Националната здравноосигурителна каса (НЗОК).Това решиха депутатите с гласуваните на второ четене преходни и заключителни разпоредби в Законопроекта за бюджета на НЗОК за 2019 г., предаде БГНЕС.Към НЗОК ще бъде създаден и специален отдел към Дирекция „Европейски въпроси“.", "date": "2018.11.27", "title": "Закриха Фонда за лечение на деца"}
{"url": "https://www.novinite.bg/articles/167854/Zadarjaha-deset-dushi-za-razprostranenie-na-narkotici-pri-specoperaciya-v-Burgas", "text": "Десет души са задържани за разпространение на наркотици при специализирана полицейска операция в Бургас, предаде БНР. Акцията е на областната дирекция на полицията и Главна дирекция \"Борба с организираната престъпност\" под надзора на Специализираната прокуратура. Очаквайте подробности!", "date": "2018.11.27", "title": "Задържаха десет души за разпространение на наркотици при спецоперация в Бургас"}
{"url": "https://www.novinite.bg/articles/167856/Transportna-stachka-v-Garciya", "text": "На 28 ноември се очаква 24-часова стачка на служителите в гръцкия транспорт, съобщават от пресслужбата на МВнР.Тя е организирана от Общогръцката морска федерация. Тя ще продължи от 00,01 ч. до 24,00 ч., като всички категории кораби ще останат в пристанищата и няма да обслужват линиите. Сънародниците ни, желаещи да получат повече информация, могат да се свържат с българското посолство на следните телефони: 00302106748105, 0030 2106748106, 0030 2106748107 и 00306937096220.Гражданите могат да се свързват и с бреговата охрана в Гърция и туристическите компании, чиито услуги са използвали при резервациите.За същата дата (28.11.2018 г.) Генералната конфедерация на гръцките работници също е обявила 24 часова общогръцка стачка. Автобусите в Атина ще се движат от 09.00 до 21.00 ч.  Същевременно според гръцките медии служителите в метрото, електрическата градска железница, трамваите и тролейбусите са взели решение да спрат работа на обявения за общата стачка ден.Министерството на външните работи съветва българските граждани, които пребивават или пътуват до Гърция, да следят за актуална информация, тъй като данните относно предвидените стачни действия се променят. Дежурен телефон за запитвания от медии в дирекция \"Пресцентър\":‪+359 2 948 22 18, е-mail: info@mfa.bgДенонощен телефон за съдействие на български граждани в чужбина на дирекция „Ситуационен център”:+359-2-948-2404; +359-2-971-3856Телефон за сигнали за корупция, конфликт на интереси на служители на МВнР:‪080016070 – от България; +359-80016070 – от чужбинаТелефон за неспешна информация за граждани в приемната на МВнР:‪+359-2-948-2018; +359-2-971-1054Телефон за спешни случаи на ЕС: 112 Press Officer on Duty: +359 2 948 22 18, е-mail: info@mfa.bgEmergency Hotline for Bulgarians abroad: +359-2-948-2404; +359-2-971-3856Signals for corruption and conflict of interest:‪080016070 – when calling from Bulgaria; +359-80016070 – when calling from outside BulgariaNon-emergency telephone number for inquiries: +359-2-948-2018; +359-2-971-1054Emergency in the EU? Call 112", "date": "2018.11.27", "title": "Транспортна стачка в Гърция"}
{"url": "https://www.novinite.bg/articles/167858/Ukrajna-poiska-mejdunarodna-pomosht-sreshtu-Rusiya", "text": "Парламентът на Украйна прие постановление за обръщане към ООН, Европейския парламент, Парламентарната асамблея на Съвета на Европа, Парламентарната асамблея на Организацията за сигурност и сътрудничество в Европа, Парламентарната асамблея на НАТО, Организацията за демокрация и икономическо развитие (ГУАМ) и националните парламенти на страните по света заради ситуацията в Керченския проток, където Русия задържа три украински военни кораба и екипажите им по обвинение, че са навлезли неправомерно в руски териториални води, предаде ТАСС.Решението бе подкрепено от 272 депутати при необходими 226.\"Постановлението на парламента моли международните организации да окажат помощ на задържаните в Русия украински матроси, да засилят санкциите срещу Русия, да изпратят наблюдатели в района на Керченския проток с цел избягване на ескалация на напрежението и да предоставят военна помощ на Украйна\", заяви председателката на парламентарната комисия за международна политика Анна Гопко.", "date": "2018.11.27", "title": "Украйна поиска международна помощ срещу Русия"}
{"url": "https://www.novinite.bg/articles/167862/Putin-obezpokoen-ot-voennoto-polojenie-v-Ukrajna", "text": "Руският президент Владимир Путин изрази „сериозно безпокойство“ от решението на Украйна за въвеждане на военно положение край границата с Русия, съобщи Кремъл, предаде агенция Франс прес.В телефонен разговор с германския канцлер Ангела Меркел Путин казал, че се надява Германия да окаже въздействие на Украйна да се въздържа от необмислени стъпки.До напрежение между Москва и Киев и Украйна се стигна, след задържането на три украински военни кораба и екипажите им от Русия в района на Керченския пролив.„Владимир Путин оцени провокационните действия на украинската страна като грубо нарушение на нормите на международното право от нейни военни кораби, които преднамерено са пренебрегнали правилата на мирното преминаване през териториални води на Руската федерация“, се казва в изявлението на Кремъл.Разговорът се е състоял по инициатива на германската страна. В него Путин изразил още предположението, че действията на Киев са в контекста на кампанията за президентските избори в Украйна през март догодина.", "date": "2018.11.27", "title": "Путин обезпокоен от военното положение в Украйна"}
{"url": "https://www.novinite.bg/articles/167892/BABH-namali-taksata-za-izsledvane-na-divechovo-meso-za-afrikanska-chuma", "text": "Българската агенцията по безопасност на храните /БАБХ/ намали таксата за изследване на дивечово месо за наличие на трихинелоза и африканска чума. Вместо 12 лева, ловците вече заплащат само по 50 стотинки за изследване на месото от отстреляния дивеч. Промяната цели да се ограничи разпространението на заболяването Африканска чума по свинете.В единствената лаборатория за изследване към Областната дирекция по безопасност на храните в Благоевград на ден се обработват десетки проби. Новите такси са въведени от началото на ловния сезон. Символичните 50 стотинки ловците плащат само ако предоставят взети и съхранени правилно проби.\"С цел да се стимулират ловците да изпращат проби окомплектовани по надлежния ред, които да бъдат изследвани едновременно както за трихинелоза, така и за африканска чума по свинете. Ранното диагностициране както на трихинелозата, така и на африканската чума по свинете е с цел да се предотврати опасността за консуматорите, както и за свиневъдния бизнес\", обясни Д-р Мария Христова, лаборант към Окръжна дирекция на безопасност на храните - Благоевград, предаде БНР.В ловните дружини новината за по-ниските такси се приема с радост.\"Дадоха един стимул за ловците. Бих казал, че не е малка таксата преди за трихинелоза - 12 лева, ако са отстреляни 5-10 прасета, това е така доста солидна сума в това отношение навременно и правилно реагираха представителите на държавата да намалят тази такса, по този начин\", коментира Иван Василев, председател на ловно дружество \"Сокол\".Ловците от Благоевград и Симитли от началото на сезона са отстреляли около 105 диви свине, което е наполовина от нормалния лов за периода спрямо минали години.", "date": "2018.11.27", "title": "БАБХ намали таксата за изследване на дивечово месо за африканска чума"}
{"url": "https://www.novinite.bg/articles/167869/Tereza-Mej-shte-obikalya-Velikobritaniya-za-da-ubejdava-v-polzite-ot-sdelkata-za-Brexit", "text": "Британският министър-председател Тереза Мей ще посети днес Северна Ирландия и Уелс, за да получи подкрепа за широко критикуваната сделка за Брекзит, която предстои да бъде гласувана в парламента, предаде Ройтерс.Мей осигури в неделя споразумение с Европейския съюз, при което Великобритания ще напусне блока, но ще запази тесни търговски връзки с него. Шансовете разделеният британски парламент да одобри сделката засега изглежда не са големи.Днес Мей ще се срещне с политически лидери от всички партии в Северна Ирландия, която ще е единствената британска провинция със сухопътна граница с ЕС и чийто статут беше един от основните проблеми по време на преговорите.\"Въпреки че ЕС ни каза, че трябва да разделим Обединеното кралство на две, ние напускаме като единно кралство\", заяви Мей по повод визитата и добави: \"В моята сделка има по нещо за всяко кътче на Обединеното кралство и аз ще работя здраво, за да укрепя връзките, които ни обединяват, когато погледнем към бъдещето си извън ЕС\".Обиколката е част от усилията на екипа на Мей за събиране на преди вота в парламента на 11 декември. Някои министри публично хвалят сделката и тихомълком ухажват опозиционните депутати.Засега сделката не успява да получи одобрението на северноирландската Демократическа юнионистка партия (ДЮП), която заяви, че няма да подкрепи споразумението за Брекзит, тъй като според нея то поставя Северна Ирландия под различен правен режим от останалата част на страната.По време посещението си в Северна Ирландия Мей възнамерява да се срещне с индустриалци, студенти, преподаватели и религиозни лидери. В Уелс тя ще се срещне с политически лидери и фермери.", "date": "2018.11.27", "title": "Тереза Мей ще обикаля Великобритания, за да убеждава в ползите от сделката за Brexit"}
{"url": "https://www.novinite.bg/articles/167885/Erdogan-prizova-za-dialog-mejdu-Rusiya-i-Ukrajna", "text": "Турският президент Реджеп Тайип Ердоган призова Русия и Украйна да разрешават проблемите си чрез диалог и заяви, че Турция иска Черно море да се превърне в море на мира. Така той коментира ситуацията около напрежението в Керченския проток. Доскоро ни се струваше, че ситуацията в Черно море се е успокоила, но неотдавна напрежението отново ескалира, заяви турският държавен глава в реч пред парламентарната група на Партията на справедливостта и развитието в Анкара. Той призна, че наблюдава разпалването на конфликта „със съжаление“. Реджеп Ердоган отново призова Русия и Украйна, които определи като приятелски на Турция страни, да разрешат въпросите чрез диалог. Той добави, че Анкара би се радвала да види не противопоставяне между тях, а че са една до друга сред сериозните заплахи в света. ", "date": "2018.11.27", "title": "Ердоган призова за диалог между Русия и Украйна"}
{"url": "https://www.novinite.bg/articles/167891/8-zadarjani-v-Sofiya-pri-akciya-na-Specializiranata-prokuratura-i-GDBOP", "text": "При операция на Специализираната прокуратура и ГДБОП срещу група за наркоразпространение са задържани общо 20 човека в Бургас и София. Акцията стартира по-рано днес, информират от Специализираната прокуратура, предаде Дванадесет от арестуваните са от морския град и 8 от столицата. Те са задържани за срок от 24 часа. Събирането на доказателства по случая продължава. Ще бъдат разпитани и свидетели. След като бъдат събрани доказателствата, прокурорът, който наблюдава делото, ще определи какви да бъдат обвиненията и на кои от арестуваните да бъдат повдигнати. Най-рано утре на 28 ноември ще представят по-подробна информация.", "date": "2018.11.27", "title": "8 задържани в София при акция на Специализираната прокуратура и ГДБОП"}
{"url": "https://www.novinite.bg/articles/167896/Makron-nyama-da-promeni-politikata-si-za-gorivata-i-klimata", "text": "\r\nПрезидентът на Франция Еманюел Макрон заяви, че разбира сънародниците си, но няма да отстъпи пред насилието. Речта му, дни след протестите във Франция, беше очаквана с интерес заради отговора на държавния глава към действията на така наречените \" жълти жилетки\".\r\n\r\n\r\n\r\n\r\n\r\n", "date": "2018.11.27", "title": "Макрон няма да промени политиката си за горивата и климата"}
{"url": "https://www.novinite.bg/articles/167846/Oblachno-i-dajdovno-shte-e-vremeto-dnes", "text": "Днес валежите временно ще спират и на места ще има разкъсвания на облачността. Преди обяд в низините и котловините все още видимостта ще е намалена. Около обяд от запад отново ще завали, вечерта и през нощта срещу сряда в югоизточната половина от страната валежите ще са значителни. Югозападният вятър постепенно ще се ориентира от североизток и ще се усилва. С него ще започне да нахлува студен въздух. В северните райони още до сутринта в сряда дъждът ще премине в сняг. Максималните температури в Северна България ще са между 3° и 8°, а в Южна между 9° и 14°.В планините ще е облачно и главно в следобедните часове ще има валежи от дъжд, над 2000-2200 метра – от сняг. В сутрешните часове ще има временни разкъсвания на облачността. Вятърът ще е предимно умерен от юг-югозапад и до вечерта ще започне да се ориентира от изток. Максималната температура на височина 1200 метра ще е около 8°, на 2000 метра - около 2°.По Черноморието ще бъде предимно облачно. По-късно след обяд ще започнат валежи от дъжд, по-значителни по южното крайбрежие. Вятърът постепенно ще се ориентира от североизток и ще е слаб до умерен, но по-късно след обяд ще се усилва. Максимални температури от 7-8° в крайните северни, до 15-16° в крайните южни райони. Температурата на морската вода е 10-12°. Вълнението на морето ще е 2-3 бала.", "date": "2018.11.27", "title": "Облачно и дъждовно ще е времето днес"}
{"url": "https://www.novinite.bg/articles/167849/Taksimetrovi-shofori-iskat-po-visoki-tarifi", "text": "Таксиметровите шофьори ще настояват да им бъде позволено да шофират и в бус лентите, когато са с клиенти.„Има как да бъде нормативно уредено”, смята Райна Димитрова.„Един автобус превозва по 50 или 100 пътници, затова законодателят му е дал тази възможност. Дали таксиметровите автомобили трябва да карат в бус лентите е въпрос на дебат и изменение в закона”, коментира Зафир Зарков, зам.-председател на Транспортна комисия в Столичния общински съвет.", "date": "2018.11.27", "title": "Таксиметрови шофьори искат по-високи тарифи"}
{"url": "https://www.novinite.bg/articles/167852/Evrostat-Polovinata-balgari-ne-mogat-da-se-spravyat-s-neochakvani-finansovi-razhodi", "text": "Близо 53% от българите не са могли да се справят с неочаквани финансови разходи през миналата година, показват данни от анализ на Евростат за делът на хората в ЕС, които са били изправени пред неочаквани финансови проблеми през 2017 г. Средният показател в ЕС за хората, които не са могли да реагират адекватно пред неочаквани парични предизвикателства през миналата година е бил 34%, сочи европейската статистика.Все пак Евростат отчита, че делът на българите, които са имали подобни проблеми през миналата година, е намалял с един процент в сравнение с предходната 2016 г., когато 54% от сънародниците ни не са успели да реагират на финансови предизвикателства. Като цяло в ЕС делът на хората с подобни проблеми е намалял с 2,5% - от 36,5% през 2016 г. - до 34% през м.г., отчита Евростат.Европейската статистика дава данни и за това колко процента от европейците въобще не могат да си позволят покупката на кола (нова или на старо) - за ЕС този показател е 7%. За България - 20%, а за Румъния - 30%.Финансовите проблеми на българите се потвърждават и от други данни на родната статистика относно някои нагласи на сънародниците ни спрямо тяхното благосъстояние: около 46% от българите са били настроени негативно около ситуацията със спестяванията си, тоест нямали са възможност да заделят пари. Други 70% от сънародниците ни не биха могли да изразходват голяма сума за ремонт на дома си.Около 80% от българите пък не биха могли да си купят ново жилище в рамките на една календарна година. Само 30 от сънародниците ни (или всеки трети българин) би имал възможност да задели пари за покупка на предмет с дълготрайна употреба, сочат актуални данни на родната статистика.Най-нисък дял на жители от европейска страна, които не биха могли да се справят с финансови проблеми, е регистриран през м.г. в Малта - едва 15%, сочат данните на Евростат.Други страни с добро финансово самочувствие относно неочакваните разходи са още: Австрия, Холандия и Люксембург - там едва 20% от жителите им нямат възможност да се справят с неочаквани финансови предизвикателства.Най-висок дял на хора с проблеми относно финансови разходи е регистриран в Латвия - 60%, Хърватия - 56%, България - 53%, Румъния - 52%, Литва и Кипър - с по 50% и др.В страни с развити икономики като Италия, Испания, Великобритания и Франция, делът на хората, които не биха се справили с неочаквани финансови проблеми варира от 38% за Италия - до 35% във Великобритания.Всеки четвърти жител в Румъния и всеки пети в България и Унгария не биха могли да си позволят купуването без проблеми на кола, отчита също Евростат. Обратно, в другия край на скалата са страни като Малта и Кипър, където едва 2% от хората не биха могли да си позволят покупка на кола, следвани от Люксембург, Италия и Франция - с по 2,5% от жителите, които биха изпитали финансови трудности при покупката на кола и др.Като цяло най-висок е делът на хората в ЕС с финансови проблеми, които не биха могли да реагират при неочаквани парични предизвикателства сред следните категории европейци: самотните родители с деца - 60% и при възрастните двойки над 65 години - 25%, отчита още Евростат.", "date": "2018.11.27", "title": "Евростат: Половината българи не могат да се справят с неочаквани финансови разходи"}
{"url": "https://www.novinite.bg/articles/167904/Zabranyavat-parkiraneto-okolo-Nacionalniya-stadion-Vasil-Levski", "text": "Забранява се престоят и паркирането на пътни превозни средства, с изключение на автомобилите на участниците в мероприятието, както следва:От 08:00 до 18:00 часа на 30.11.2018 г. при сектор \"Г\" на Националния стадион \"Васил Левски\".От 10:00 до 17:00 часа на 30.11.2018 г. на моста пред Национален стадион \"Васил Левски\". От 13:30 часа на 30.11.2018 г. до приключване на футболната среща, само при необходимост и по преценка на ръководството на СДВР, се забранява влизането на пътни превозни средства в двете посоки, с изключение на автобусите на масовия градски транспорт по:„Център за градска мобилност” ЕАД ще осигури специализиран автомобил за принудително преместване на паркирани в нарушение автомобили, само по нареждане на отдел „Пътна полиция” при СДВР, за времето и мястото посочени по-горе, съгласно чл.171, т.5 от Закона за движението по пътищата.", "date": "2018.11.27", "title": "Забраняват паркирането около Националния стадион \"Васил Левски\""}
{"url": "https://www.novinite.bg/articles/167881/MVnR-s-preduprejdenie-za-balgarite-v-Ukrajna", "text": "По информация на българското посолство в Киев, от 09.00 ч. на 28.11.2018 г. до 09.00 ч. на 28.12.2018 г. в Украйна е въведено военно положение, се казва в съобщение на МВнР. То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска.Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др. Препоръчва се на българските граждани да ограничат пътуванията си до Украйна и особено в областите, за които е обявено военно положение.Правомощията на военното командване в условията на военно положение включват:- организиране на блок-постове и контрол на автомобилния транспорт по всички пътища на територията;- засилен контрол по всички гранични контролно-пропускателни пунктове;- евакуация на населението и предприятията от опасни райони;- въвеждане на комендантски час;- въвеждане на контрол върху средства за масова информация;- възможно е изземване за временно ползване имущество на физически и юридически лица за нуждата на армията;- използване на помещения и оборудвания на заводи, офиси и др. за целите на отбраната.Министерството на външните работи на Република България съветва българските граждани пребиваващи на територията на Украйна или пътуващи за страната да предприемат следните мерки:- да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка;- да избягват райони, в които се провеждат демонстрации и протестни действия, както и участие в такива;- да следят за актуална информация в медиите;- да следват инструкциите на местните власти, в това число полиция и военни патрули, като проявяват спокойствие и търпение.При необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "МВнР с предупреждение за българите в Украйна"}
{"url": "https://www.novinite.bg/articles/167859/Kragla-masa-za-integraciyata-na-chujdi-grajdani-v-Sofiya", "text": "Асоциация за развитие на София организира кръгла маса за интеграцията на гражданите на трети страни в София на 23 ноември 2018. Екипът на проект ИНТЕГРА представи прогнозни сценарии за миграцията към България на граждани на трети страни и предизвикателствата пред София в краткосрочен и средносрочен план, свързани с интеграцията на мигрантите на пазара на труда, в икономическата, културната и социалната сфера.Заедно с участниците в кръглата маса – представители на Столичния общински съвет и Столичната община, експерти от публични институции, работодателски организации, международни организации, НПО в сферата на интеграция на бежанци и мигранти и човешки права, Софийски университет, граждани на трети страни – бяха обсъдени препоръки за местни мерки и политики. Сред тях бяха създаване на програми за предприемачество, спонсорирани от работодателите обучения, учредяване на център за комплексни услуги за граждани на трети страни, пълноценно използване на финансиращите програми на Столична община, създаване на механизми за събиране и обработване на подходяща информация. Резултатите от дискусиите на кръглата маса ще бъдат отразени в Софийския градски дневен ред за интеграция, който ще бъде публикуван през декември и ще бъде основата на предстоящата застъпническа и информационна кампания за по-ефективна интеграция на чужди граждани. Събитието е дейност по проект ИНТЕГРА, получил финансиране по Фонд „Убежище, миграция и интеграция“ на ЕС.", "date": "2018.11.27", "title": "Кръгла маса за интеграцията на чужди граждани в София"}
{"url": "https://www.novinite.bg/articles/167850/Nov-opit-za-izbor-na-predsedatel-na-Sofijskiya-gradski-sad", "text": "До процедурата се стигна, след като на 13 март кадровият орган не успя да избере титулярен ръководител на най-големия окръжен съд у нас, информира БНТ. Тогава за поста се бореха градските съдии Евгени Георгиев и Светлин Михайлов, които не успяха да съберат достатъчно подкрепа от колегите си. Сега Евгени Георгиев отново е претендент за председателското място, а негов опонент е апелативният съдия Алексей Трифонов. Софийският градски съд остана без титулярен ръководител през октомври 2017 г., когато бившият му председател Калоян Топалов изненадващо подаде оставка. ", "date": "2018.11.27", "title": "Нов опит за избор на председател на Софийския градски съд"}
{"url": "https://www.novinite.bg/articles/167860/Spad-na-dobiva-na-med-za-2018-g", "text": "Добивът на мед тази година в страната средно е спаднал с около 60%, съобщи в предаването „Преди всички“ по БНР Николай Куменов – председател на Федерацията на българските пчелари Като причина за сериозния спад той посочи продължителните валежи през годината.„Минали години сме изнасяли около 12-15 хил. тона мед, сега ще са около 7-8 хил. тона“, заяви Куменов.Той посочи още, че и смъртността на пчелите се е увеличила драстично. По думите му това е станало заради употребата на пестициди, забранени в ЕС.Пчеларите обаче не са получили подпомагане от държавата по схемата „де минимис“, която се прилага при неблагоприятна година. „Министърът на земеделието се обоснова с факта, че БАБХ е регистрирала много малка смъртност“, обясни той. Разминаването на данните идва от това, че част от пчеларите не регистрират всяка една смъртност на пчелно семейство заради бюрокращината, обясни Куменов.В протестна декларация на пчеларите е вписано искане за заплащане на такса „Опрашване“ за всяко регистрирано пчелно семейство – по 60 евро годишно да получават в сектора. Според него на европейско ниво предложението има шанс.В декларацията се съдържа и искане за криминализиране на нерегламентирано третиране на земеделски култури. Пчеларите настояват и да се следи за нелегалния внос на забранени пестициди в България:„Пчеларят не подозира, че някой някъде е третирал с такова нещо – взима си меда, тръгва да го продава и в един момент се оказва, че в меда има такива пестициди. Тогава този мед той няма какво да го прави“.Национален пчеларски протест е насрочен за 10 декември. Той ще финализира една много тежка година за пчеларите в България.", "date": "2018.11.27", "title": "Спад на добива на мед за 2018 г."}
{"url": "https://www.novinite.bg/articles/167861/Sinopticite-preduprejdavat-za-opasnost-ot-navodneniya-v-sledvashtite-dni", "text": "Синоптиците предупреждават за опасност от пороии наводнения в следващите дни. Най-значителните валежи се очакват тази нощ. Към момента речните нива са около праговете за средни води, каза в ефира на БТВ дежурният хидролог Весела Стоянова.По думите ѝ най-голяма вероятност за поройни наводнения има във водосборите на южночерноморските реки – река Русокастренска, Средецка и бургаските реки.„Също така във водосбора на река Тунджа в средното и долното течение, в долното течение от водосбора на река Марица и по-големия ѝ приток река Сазлийка, в части от водосбора на Арда, както и в долното течение на Струма и някои от пиринските притоци на Места”, изброи тя.Валежите, които очакваме, ще се оттичат във водосбора на река Янтра в течение на няколко дни, тоест пикът като висока вълна ще протече последователно през Ямбол, Елхово и надолу по течението, каза още дежурният хидролог.По думите на Весела Стоянова към момента повишенията на реките не са притеснителни. Тя допълни, че коритата имат капацитет да поемат тези валежи и не би трябвало да има притеснения за преливане. Днес и утре се очакват и значителни повишения на морското ниво с до 75 см в южната част от българското Черноморие, което евентуално би довело до подприщване на южночерноморските реки и би било предпоставка за локални разливи.", "date": "2018.11.27", "title": "Синоптиците предупреждават за опасност от наводнения в следващите дни"}
{"url": "https://www.novinite.bg/articles/167870/Otkriha-plastilin-v-kashkaval-pita-v-zatvora-vav-Vraca", "text": "Пластилин вместо взривно устройство откриха при проверка във врачанския затвор, предаде БНР. Той бил сложен в пита кашкавал, която била изпратена на един от затворниците.Щателният оглед бил извършен, след като възникнали съмнения за скрит взрив. Проверката на Министерството на правосъдието обаче установила, че съмненията са неоснователни и става въпрос за \"медицинска глина\", по-известна като пластилин.Все още не е ясно дали чрез \"пратката\" някой се е пошегувал или е проверявал колко стриктни са служителите в затвора.За проверката настоял директорът на затвора комисар Ангел Кабатлийски. Тя била извършена от столични експерти в Главна дирекция \"Изпълнение на наказанията\"", "date": "2018.11.27", "title": "Откриха пластилин в кашкавал пита в затвора във Враца"}
{"url": "https://www.novinite.bg/articles/167863/Brekzit-satresenie-i-za-Velikobritaniya-i-za-ES", "text": "\"Брекзит ще бъде сериозно сътресение и за двете страни. Естествено, че това ще бъде сериозно сътресение за ЕС и за Великобритания, защото Великобритания е една от важните страни членки, първо, второ, защото това създава прецедент. Трето, това ще се отрази в практическите действия и политики на ЕС в много сфери, като се започне от сферата на сигурността, мине се през проблеми като многогодишната финансова рамка или бюджета, отношението към свободното движение на работна ръка, включително проблеми като общата селскостопанска политика, отношението към еврозоната и редица други въпрос, така че от всяка една гледна точка това ще доведе до определени сътресения и в ЕС\". Това коментира в предаването \"Нещо повече\" Любомир Кючуков, директор на Института за икономика и международни отношения и бивш посланик в Лондон. Владимир Кисьов, председател на Управителния съвет на Европейския институт и бивш главен преговарящ за членството на България в ЕС, е на същото мнение:\"Една голяма държава с мощна икономика напуска ЕС, но има още много неясноти. Това ще е загуба и за двете страни. Може би по-големите загуби във всеки случай ще бъдат за Великобритания, защото така показват и анализите и на техни експерти. Всяко семейство, всеки гражданин на Англия ще инкасира загуби от това напускане, а има и нещо друго, което не спомена г-н Кючуков, че ще се намеси още един геополитически играч на Балканите след излизането от ЕС. Това историята го е показала.Великобритания винаги е имала своите виждания за геополитическо присъствие, което, чисто исторически, не е било от полза за България в повечето случаи. Така че това е едно допълнително утежняване във връзка с бъдещето развитие и на самите Балкани\".Кисьов смята, че за всяка държава би било фатално да напусне ЕС по британски пример:\"За всяка една държава от ЕС би било фатално, а и за целия ЕС. ЕС не може да бъде конкурентоспособен, ако не е единен. Така че за никого няма да е от полза, а най-потърпевши ще са, разбира се, и по-бедните държави\".Любомир Кючуков е на мнение, че няма да се стигне до ефекта на доминото, а ще има засилване на евроскептичните настроения:\"Аз бих казал, че едва ли може да се очаква ново напускане на ниво държава, но ще има доста негативен ефект на ниво политически идеи в обществото. Това, което се вижда в ЕС, е определено засилване на евроскептичните настроения в определени страни, вътрешната конфронтация в обществата. Безспорно напускането на Обединеното кралство ще засили допълнително тези настроения, които вероятно ще намерят своя израз и в предстоящите през май догодина избори за Европейски парламент\".По отношение на Великобритания Кючуков смята, че в страната се очертава политическа криза:\"Според мен на хоризонта все по-релефно се очертава силуета на една дълбока политическа криза в Обединеното кралство, независимо как ще се развият събитията от тук нататък и от възможните сценарии. Засега гласуването на споразумението в британския парламент изглежда твърде малко вероятно, освен ако няма някакво драматично преосмисляне на вече публично заявените позиции на някои членове на парламента или на политически партии. Това не означава автоматично оставка на британското правителство, но от тук нататък вариантите, по които може да се тръгне, в случай че не бъде одобрено споразумението, а именно Брекзит без договор, евентуално удължаване на срока за Брекзит до 29 март следващата година или нов референдум, всички те минават в една или друга степен през санкцията на парламента, а там нито един за момента като че ли не може да събере необходимото болшинство. Така че очевидно предстоят много сериозни политически трусове\".Владимир Кисьов смята, че дните на Тереза Мей са преброени:\"Това са последните дни на Тереза Мей като политик, като казвам последни дни, може да се окажат и няколко месеца, но повече като политик, тя е изхабена, не може да бъде ярка фигура на политическата сцена\".Кючуков от своя страна смята, че Мей е поела всички негативи на преговорите за излизане  от ЕС:\"Тереза Мей беше оставена да изконсумира абсолютно всички негативи от преговорите, които още от самото начало беше ясно, че ще бъдат трудни. Тя беше абсолютно ясно. Че ще бъде подложена на критика, в случай, че не постигне договореност и в случай, че постигне договореност, за вида договореност, който е постигнала. При това тя е критикувана от две посоки – едната е противниците на излизането от ЕС, другата е от привържениците на т.нар. твърд Брекзит. Между другото ако изобщо има някакъв шанс Мей да събере необходимото болшинство за договора, това е по някакъв начин да играе между тези две взаимно противоположни аргументи за гласуване против\".", "date": "2018.11.27", "title": "Брекзит - сътресение и за Великобритания, и за ЕС"}
{"url": "https://www.novinite.bg/articles/167871/VSS-izbira-nov-predsedatel-na-Sofijskiya-gradski-sad", "text": "Съдийската колегия на Висшия съдебен съвет избира нов председател на Софийския градски съд. Двамата кандидати са Алексей Трифонов - съдия от Софийския апелативен съд и Евгени Георгиев от Софийския градски съд. Георгиев се явява за втори път, след като през март нито той, нито другият кандидат тогава - Светлин Михайлов, събраха необходимите 8 гласа на колегията. До момента ВСС изслуша Алексей Трифонов, който заяви, че ако бъде избран ще работи за това градският съд да бъде изнесен от Съдебната палата в нова сграда. Трифонов добави и че не се чувствал политически зависим от факта, че преди години е бил член на Централната избирателна комисия от квотата на ДПС.Предстои изслушването и на Евгени Георгиев, след което ще се премине към гласуване.Най-големият съд у нас е без ръководител вече повече от година, след като през август 2017-а бившият му председател Калоян Топалов подаде оставка. ", "date": "2018.11.27", "title": "ВСС избира нов председател на Софийския градски съд"}
{"url": "https://www.novinite.bg/articles/167868/Razkopavat-ulica-v-Ovcha-kupel-zaradi-avariya", "text": "Авария в централното доставяне на газ до домакинства в “Овча купел” ще наложи строително ремонтни дейности в района на ул. Народно хоро до кръстовището с ул. Буземска. Това предупреждава собственикът на газопреносната мрежа в профила на район Овча купел, пише Не е ясно дали на клиентите ще бъде спряна доставката на газ, но със сигурност ще има ремонти по обновените улици. Аварията на подземно съоръжение налага бързо действие за възстановяване на газоразпределителната мрежа, съобщава собственикът.За тази цел ще бъде разкопано уличното платно на посочените улици.  Строително-ремонтните работи ще са днес, а ако са неподходящи климатични условия ще продължат и следващите дни. Аварията ще бъде отстранена не по-късно от 29 ноември, обещава собственикът.Разкъртените улични или тротоарни настилки ще бъдат възстановени в първоначален вид в деня на ремонта или при неподходящи климатични условия.", "date": "2018.11.27", "title": "Разкопават улица в “Овча купел” заради авария"}
{"url": "https://www.novinite.bg/articles/167873/Ideya-Sofijskoto-metro-da-ima-obshta-spirka-s-nov-lift-za-Vitosha", "text": "Нов лифт към Витоша да тръгва от спирка на метрото на околовръстното –по такава идея се работи отдавна и тя вече започва да придобива реални очертания. Районният кмет Теодор Петков, природозащитникът Тома Белев и общинският съветник Иво Божков представят в „Нашият ден“ проекта и обсъждат перспективите и трудностите, които той среща.Теодор Петков, кметът на район „Витоша“ каза: „Този доклад е плод на дългогодишна работата на районната администрация, на главния архитект на София, на ръководството на Столична община. Идеята е сегашната първоначална станция на Симеоновския лифт да бъде удължена до бъдещата станция на метрото. Тя ще бъде на Околовръстния път, горе-долу срещу магазин „Икея“ и Ринг мол.“ Тома Белев и Иво Божков подкрепиха идеята, но изтъкнаха, че трябва да се свърши още много работа преди софиянци да могат да разполагат с подобен, безспорно много удобен и екологичен достъп до планината.", "date": "2018.11.27", "title": "Идея: Софийското метро да има обща спирка с нов лифт за Витоша"}
{"url": "https://www.novinite.bg/articles/167872/Ot-17-dekemvri-puskat-v-prodajba-elektronnite-vinetki", "text": "От 17 декември ще се пусне продажбата на електронни винетки през сайта ни и мобилното приложение, заяви в предаването „Хоризонт до обед“ директорът на Националното ТОЛ управление Антон Антонов. Той добави, че до края на годината ще бъдат инсталирани 500 терминала за самообслужване, които ще са разположени предимно по бензиностанциите на пътната мрежа. По думите му, ще има възможност и за закупуване на каса. В този случай не е необходимо да се пази разписката, каза Антонов и обясни, че колата ще бъде разпозната само по регистрационния номер. Той обаче поясни, че в системата не е предвидено връщане на винетка при сгрешен номер.„Започваме преобразуване на хартиените винетки към електронни от 17 декември. Това ще е достъпно от сайта ни. Единственото условие е да не отлепяте хартиената винетка до нейното изтичане“, каза Антонов. По думите му, няма да има наказания за хората, които не са преобразували винетката си.\r\nОколо 650 служители на ТОЛ управлението ще осъществяват проверките на пътя в цялата страна, отбеляза още Антон Антонов. Този ТОЛ контрол ще спира шофьорите, единствено ако имат неплатена пътна такса. Той посочи и какви глоби се обсъждат в момента:\r\n„Даваме улесняване на шофьора – при заплащане на компенсаторна такса. За леките автомобили до 3,5 т.е. в рамките на 70 лв. Тази такса може да се плати на място с дебитна или кредитна карта, пари в брой няма да се приемат. Ако нямате възможност за заплащане на място, ще се издаде акт за нарушение, с който имате 14-дневен срок да си платите тази такса. Ако в срок не се плати компенсаторната такса, се издава наказателно постановление, глобата при което е в пъти по-голяма – около 300 лв.“.\r\nСлужители на Агенция „Митници“ ще спират автомобили без винетки и на границата. Агенцията ще е последната инстанция, която ще налага глобите, каза Антон Антонов и подчерта, че се цели събираемостта на глобите да е над 90-95%.\r\nПредвижда се още колата да няма възможност да мине на технически преглед, преди да е платена винетната такса.\r\nОсвен досегашните винетки, ще има и уикенд винетка, която ще струва 10 лв. \r\nОт Националното ТОЛ управление очакват повишение на приходите от винетки.\r\n", "date": "2018.11.27", "title": "От 17 декември пускат в продажба електронните винетки"}
{"url": "https://www.novinite.bg/articles/167847/Stolichna-obshtina-puska-pilotna-programa-sas-100-000-lv-za-finansova-podkrepa", "text": "Столична община ще стартира пилотна програма през 2019 г. за частична финансова подкрепа за социални иновации за решения на социални проблеми. Това съобщи кметът на София Йорданка Фандъкова на откриването на Международна конференция за социални иновации „Партньорство за промяна“, пише Има два много важни принципа, които трябва да се съчетаят и това са ангажиране на цялото общество, институции и граждански организации и използването на дигиталните технологии в решаването на социални проблеми, каза столичният кмет. Тя бе категорична, че социалните проблеми могат да се решат от всички заедно и София има много успешни практики. Именно това е обединило организациите в експертния съвет към Столична община.“Постигнахме важни резултати с обединени усилия преди година. Цялостната политика на Столична община се решава на заседания с общи усилия на гражданския сектор и институциите”, коментира Фандъкова. Тя заяви, че политиката на общината за подкрепа на хора в неравностойно положение е свързана със създаването на възможности за включването на хората в различни дейности и създаване на възможности за реализация.  Създадени са социални предприятия, които са добър модел за подражание.В общинското дружество “Лозана” например работят 28 души в неравностойно положение, припомни кметът. Създадени са нови програми, а последната е за социални иновации. Целта е предприемчиви хора и организации да получат частична финансова подкрепа от бюджета на Столична община. Пилотната програма стартира от 1 януари 2019 г. и три месеца ще се подават проектни предложения. Предвиденият за 2019 г. бюджет от 100 000 лв. може да бъде увеличен.", "date": "2018.11.27", "title": "Столична община пуска пилотна програма със 100 000 лв. за финансова подкрепа"}
{"url": "https://www.novinite.bg/articles/167876/Hakaton-za-Sofiya-analizira-danni-za-grada", "text": "Визия за София организира първия по рода си Хакатон за София, който ще потърси иновативни решения за анализ на данните за града през идния уикенд в Бизнес инкубатора на София тех парк. Хакатонът ще бъде важна част от етапа на допълване, консолидиране и анализ на събраните данни в oбщинската инициатива, която работи по изследване и анализ на наличните знания за града и до момента разполага с над 3500 бази данни и източника на информация от местната и национална администрация, институции, НПО, бизнеси, браншови организации, академични институции и др. Събитието е отворено за всички тех експерти и ентусиасти, които се интересуват от подобряването на качеството на живот чрез технологии и искат да се включат в стратегическото планиране на града.To ще се проведе от 30 ноември до 2 декември (от 18 ч. в петък до 18 ч. в неделя) в JA Startup Hambar в София Тех Парк. Участниците ще сформират екипи, за да търсят технологични решения за анализ или визуализиране на данни, създаване или оптимизиране на процеси и умно управление в работата по създаването на Визия за София. В зависимост от личните си и професионални интереси, всеки желаещ ще може да се включи в екип и да работи както по своя идея, така и по някое от готовите задания, сред които са например:● Културните трендове – как се променят календарът и местата за култура в София – анализ на данни, предоставени от Programata.bg ● София спортува - анализ на възможностите за спорт в София по данни, предоставени от Столична община и от Multisport ● Града в очите на туриста - количествен и качествен анализ на мненията на туристи за София в най-популярните онлайн платформи: Airbnb, Booking, Trip Advisor и други. ● Транспортерс - визуализация и анализ на капацитет за превоз на пътници от градския транспорт между точки от града – анализ на данни от Център за градска мобилност ● Градска лупа - детайлна карта на София в комбинация от различни подложки ● Зеленият град - анализ на данните за зелените площи в града от програмата Коперник и от ОП Софпроект ● Активизъм за всеки - Анализ на сигнали от граждани по видове, райони, податели и предприети мерки – по данни от контактния център на Столична община и Гражданите.бг ● Строителна епопея - Пространствен анализ на издадените строителни разрешения през годините и по райони по данни от Столична община - Направление “Архитектура и градоустройство” Трите отбора, разработили и представили най-добро технологично решение по време на хакатона, ще бъдат отличени с парични награди - 2000 лв. за първо, 1000 лв. за второ и 500 лв. за трето място.Победителите ще бъдат избрани от жури в състав: Здравко Здравков, главен архитект на Столична община, Серги Сергиев, основател на Data Science Society, Николай Костов, преподавател в Software University, Светослав Димов, CEO на DEV.BG, Божо Божанов, софтуерен инженер и експерт по електронно управление, Елица Панайотова, координатор на инициативата Зелена София, Владимир Данаилов от Sofia Investment Agency, Вероника Манова, експерт към Столичен общински съвет, Любо Георгиев, ръководител на екипа на Визия за София.   По време на хакатона, участниците ще могат да черпят от опита и на ментори с опит в технологиите или различните аспекти на градското планиране. Потвърдили участие са Радослав Георгиев от HackSoft, Стоян Митов от Гражданите, Васил Люнчев от Homeheed, Деян Спасов от Оцениме.бг, Боян Бонев от Gaida.ai, Димитър Симов от UX Sofia / UX Events by Lucrat, Божана Иванова от Resonator, eксперти и координатори от екип Визия и други.  Освен институционалните партньори и организации, предоставили данни за анализ по време на събитието, своята подкрепа за провеждането на Хакатон за София oсигуриха foodpanda и Витошко лале, които ще се погрижат за кетъринга и крафт напитките. Спонсор на събитието е българската софтуерна компания Astea Solutions, която ще осигури специалната втора награда.", "date": "2018.11.27", "title": "Хакатон за София анализира данни за града"}
{"url": "https://www.novinite.bg/articles/167867/Zatvaryat-za-chas-patya-Sofiya-Varna-kraj-Targovishte", "text": "За час ще бъде затворен главният път София-Варна край Търговище; ограничението ще бъде от 14.00 до 15.00 ч. днес в участъка Търговище - пътен възел \"Белокопитово\". Временната организация на движението е за извършване на дейности, свързани със строителството на новия участък от АМ \"Хемус\", съобщиха от Агенция \"Пътна инфраструктура\".В посочения интервал движението ще се пренасочва от главния път Търговище-Шумен по пътя Търговище-с. Бистра, по пътя Попово-Лозница, до кръстовището с пътя Разград- Шумен, и отново се включва в АМ \"Хемус\" при п.в. \"Белокопитово\", и обратно.Необходимо е шофьорите да се движат със съобразена скорост, спазвайки стриктно временната организация.", "date": "2018.11.27", "title": "Затварят за час пътя София-Варна край Търговище"}
{"url": "https://www.novinite.bg/articles/167877/Sharanat-za-Nikulden-nyama-da-poskapne", "text": "Цената на рибата и специално на шарана няма да се повиши. Това уверяват търговци от Бургас, две седмици преди Никулден. По думите им в момента има изобилие от риба и само рязко застудяване може да промени ситуацията на пазара, предаде Нова телевизия.\"Хората са презапасени най-вече с чернокоп,паламуд. Имаше достатъчно внос от Турция, както и наш\", заяви Цената на чернокопа, в зависимост от големината, е между 6 и 8 лв. за килограм, а на сафрида - 6 лв. Шаранът, който традиционно присъства на трапезата на Никулден, се продава за 6 лв. Бургазлии очакват цената му да се повиши точно за празника.\"Очаквам увеличение в цената, защото това си е българската действителност. Когато има голям празник, цените се вдигат\", каза Ганчо Минчев.Търговците обаче са уверени, че поскъпване на рибата и специално на шарана няма да има. Ако все пак цената му се повиши, ще е с не повече от 50 стотинки за килограм. Според тях най-добрият шаран за Никулденската трапеза тежи около 3 кг.", "date": "2018.11.27", "title": "Шаранът за Никулден няма да поскъпне"}
{"url": "https://www.novinite.bg/articles/167880/Vlak-pregazi-maj-v-Kazanlak", "text": "Товарен влак прегази мъж в Казанлък, съобщиха от ОД на МВР в Стара Загора. Инцидентът станал малко след полунощ. Загиналият е мъж на 37 години от с. Горно Сахране. Той бил блъснат край гара Казанлък от товарен влак, управляван от 31-годишен машинист. Пострадалият бил откаран в болница, къдетое починал. По случая е образувано досъдебно производство.", "date": "2018.11.27", "title": "Влак прегази мъж в Казанлък"}
{"url": "https://www.novinite.bg/articles/167883/Ot-Sistemata-ni-ubiva-ne-odobryavat-glasuvaniya-dnes-zakon-za-lichnata-pomosht", "text": "Майките от инициативата \"Системата ни убива\" подготвят нов протест и ще търсят отговорност лично от премиера Бойко Борисов, ако законът за личната помощ бъде гласуван във вида, одобрен на днешното заседание на социалната комисия в парламента. Депутатите гласуваха финансирането на личната помощ да се определя със закона за държавния бюджет, но никой от присъстващите представители на финансовото и социалното министерство не успя да каже колко са предвидените средства за 2019 година.От думите на социалния министър Бисер Петков стана ясно, че в началото на септември догодина ще се разбере колко от допълнителните пари за хора с увреждания ще останат за личната помощ по закона. Според одобрените текстове предоставянето на личната помощ ще започне от 1 септември, като за максималните 8 часа на ден асистентите ще получават месечно минималната работна заплата от 560 лева. Когато ползвателят е дете с увреждане с 90 и повече процента на увреждането, ще се приспадат 380 лева от семейната му помощ, в полза на общината, която му осигурява асистент. Омбудсманът Мая Манолова обяви, че ще атакува пред Конституционния съд текстовете за финансирането на личната помощ. След заседанието на комисията Вера Иванова от \"Системата ни убива\" коментира: \"Къде е обещаният закон? Защото това в момента не е закон. Това е ново име на съществуващите в момента асистенти, които първо са с малко часове и второ, има чакащи, нищо не е според индивидуалната оценка. С тези пари ще се получи същото\"", "date": "2018.11.27", "title": "От „Системата ни убива“ не одобряват гласувания днес закон за личната помощ"}
{"url": "https://www.novinite.bg/articles/167865/Borisov-prizova-Rusiya-i-Ukrajna-kam-dialog", "text": " Министър-председателят Бойко Борисов призова Русия и Украйна към диалог във връзка с инцидента в Керченския пролив, предаде репортер на БГНЕС. \"С тревога следя напрежението между военноморските сили на Украйна и на Руската федерация в Азовско море. Винаги съм отстоявал тезата, че трябва да развиваме отношенията си прагматично, на принципа на икономическите ползи и спазването на правилата на международното сътрудничество\", написа българският премиер в профила си в социалната мрежа Фейсбук.\"Призовавам колегите от Украйна и Руската федерация за разум и сдържаност, защото лесно може да бъде премината границата, от която няма връщане назад. В интерес на всички е напрежението да бъде преодоляно с диалог, а задържаните моряци незабавно да бъдат освободени\", призова Борисов. На 25 ноември три кораба на украинските Военноморски сили нарушиха в Керченския пролив правилата за преминаване от Черно в Азовско море, предаде ТАСС. Украинците също така не реагираха по никакъв начин на предупрежденията на руските патрулни кораби, че навлизат в чужди териториални води. За да бъдат спрени, се наложи употребата на оръжие. Трима военнослужещи на украинските ВМС са леко ранени, оказана им е медицинска помощ. Корабите са задържани. В момента се води дело за нарушаване на държавната граница на Русия. Върховната Рада тази вечер гласува за въвеждане на извънредно положение от 30 дни в граничните провинции на страната, а също така в морската акватория на Черно и Азовско море.", "date": "2018.11.27", "title": "Борисов призова Русия и Украйна към диалог"}
{"url": "https://www.novinite.bg/articles/167882/Organizirat-protest-v-zashtita-na-dobiva-i-prerabotkata-na-lignitni-vaglishta", "text": "\r\nКонфедерацията на труда „Подкрепа”организира протест в защита на добива и преработката на български лигнитни въглища. Той ще се проведе в четвъртък, в София, като се очаква да се включат около 3000 енергетици и миньори.\r\n\r\n\r\n\r\n\r\n\r\n\r\n\r\n", "date": "2018.11.27", "title": "Организират протест в защита на добива и преработката на лигнитни въглища"}
{"url": "https://www.novinite.bg/articles/167886/Bojko-Borisov-se-sreshtna-s-prezidenta-na-Polsha-Andjej-Duda", "text": "Министър-председателят Бойко Борисов се срещна с полския държавен глава Анджей Дуда, който е на официално посещение в България. Двамата акцентираха върху отличното състояние на двустранното сътрудничество и приветстваха 100-годишнината от установяването на дипломатически отношения между България и Полша.По време на срещата бе отбелязан и интензивният политически диалог на всички равнища, който спомага за конструктивното взаимодействие и сходните позиции на България и Полша по редица въпроси от европейския и международния дневен ред. „Страните ни споделят сходни позиции за ролята на Кохезионната политика и Общата селскостопанска политика, които са от ключово значение за целия ЕС и са важен инструмент за растеж, конкурентоспособност и създаване на работни места“, каза премиерът Бойко Борисов. Той допълни и че Полша е значим партньор на България в областта на търговията и инвестициите и изрази увереност, че това сътрудничество ще продължава да се задълбочава.Премиерът Борисов и полският президент Анджей Дуда изразиха и тревогата си от напрежението между Украйна и Руската федерация в Азовско море. „В интерес на всички е напрежението да бъде преодоляно с диалог”, подчерта Борисов. Той посочи и че Полша е важен фактор за сигурността в Европа и близък съюзник в рамките на НАТО. „Установили сме добро сътрудничество в сферата на отбраната, което се осъществява както в рамките на ЕС и НАТО, така и на двустранна основа“, каза още българският министър-председател.", "date": "2018.11.27", "title": "Бойко Борисов се срещна с президента  на Полша Анджей Дуда"}
{"url": "https://www.novinite.bg/articles/167878/Namushkaha-s-noj-edinadesetoklasnik-v-Sliven", "text": "Единадесетокласник е бил намушкан с нож на път за училище в Сливен. Нападателят също е ученик.Състоянието на пострадалото момче е стабилно. Прието е в сливенската болница без опасност за живота.Раненият е ученик от електротехникума в града. Според директора той е бил нападнат близо до училището от две момчета, едното е извадило нож.", "date": "2018.11.27", "title": "Намушкаха с нож единадесетокласник в Сливен"}
{"url": "https://www.novinite.bg/articles/167866/KZP-Grajdanite-signaliziraha-za-nerealni-i-zavisheni-ceni-na-Cherniya-petak", "text": "Около 40 жалби са постъпили в Комисията за защита на потребителите (КЗП) след пазаруването от „Черния петък“, съобщи председателят Димитър Маргаритов по телевизия Bulgaria On Air. Той уточни, че повечето оплаквания са свързани с онлайн покупки и допусна, че в следващите дни вероятно ще има още – и по повод Cyber Monday, и заради забавени доставки или неточно изпълнени поръчки. Според Маргаритов обаче, не може да се говори за ръст на нелоялните търговски практики на фона на изхарчените съгласно някои данни 400-500 милиона лева от българските граждани по време на кампанията и сравнително малкия брой констатирани нарушения по време на извършените по инициатива на контролния орган около 250 проверки в деня на „Черния петък“.В студиото на предаването „Директно“ Димитър Маргаритов обобщи проблемите, по които потребителите са потърсили съдействие от Комисията. „За разлика от миналата година, когато за първи път имахме опити за масовизиране на практиката с рязкото вдигане на цените ден-два преди кампанията и впоследствие тяхното връщане на нормалните им нива с анонс, че това представлява някакъв голям процент намаление, сега като че ли се стига малко по-далеч. Дори в самия „Черен петък“ изведнъж се обявява една висока цена, на която тази стока абсолютно никога не е била продавана и се твърди с анонс за висок процент отстъпка, че сега вече можете да си я купите на някаква друга цена, която обаче е по-скоро клоняща към реалната, дори понякога и по-висока от нея“, обясни той. И даде пример с детска играчка – кукла, която преди кампанията е струвала 60 лв., а в деня на „Черния петък“ е била обявена на няколкостотин лева и с „намаление“ се е продавала за 300 лв.Някои от потребителите са сигнализирали и за липса на наличности в първите минути на кампанията, независимо от нейното продължително и шумно рекламиране. Той разказа, че част от жалбоподателите дори посочват, че не са успели да се сдобият с желания и обявен, че ще се продава с намаление артикул, независимо от това, че са спазили класическата препоръка да го запазят в кошницата си и да го поръчат в момента на стартирането на кампанията. „Това означава, че той никога не е бил в наличност. А когато не намирате това, което сте си избрали, ще си купите нещо друго подобно, обаче то няма да е на тази цена“, коментира Маргаритов. По думите му оплаквания е имало и във връзка с необосновано повишаване на цените. „Без това да е законово подсигурено, без да има никаква логика – само с идеята да бъдат заблудени потребителите, че анонсираните проценти намаление са истински“, добави той. „Наблюдаваме, че хората от година на година стават все по- подозрителни към подобен тип анонси – не следят толкова процентите, колкото самите цени. Българинът се оказва доста рационален и прагматичен в това отношение, защото улавя опитите да бъде манипулиран“, каза още председателят на КЗП. Маргаритов подчерта, че всеки отделен случай е достатъчно сериозен, за да бъде извършена проверка.Той припомни, че за нелоялна практика санкцията е до 30 000 лв., а ако търговецът извърши същото нарушение в период от една година, тя може да достигне до 50 000 лв. „Още в дните преди „Черния петък“ дадохме съвети към потребителите с цел да ги предпазим от това да станат жертва на възможните нелоялни търговски практики. Не бива да се истеризира тази кампания. Тя е възникнала извън България със свои специфики и с характерните за една истинска разпродажба белези. Но невинаги това може да бъде пренесено механично в други държави, където няма чак толкова дълги пазарни традиции“, коментира още Маргаритов. Председателят на КЗП предупреди, че такива нарушения се срещат и при други подобни кампании за намаление. Затова призова да се внимава за тях и през следващия месец на Коледно-новогодишните намаления.", "date": "2018.11.27", "title": "КЗП: Гражданите сигнализираха за нереални и завишени цени на „Черния петък“"}
{"url": "https://www.novinite.bg/articles/167875/Byudjetat-za-dogodina-Nad-5-miliarda-za-zdrave-skacha-minimalnata-zaplata", "text": "Извънредно заседание на парламента. Депутатите се събират, за да гласуват на второ четене бюджета за здраве и разчетите на общественото осигуряване за догодина.Държавата залага над 5 милиарда за здраве. Според управляващите това е голям напредък. Според Българският лекарски съюз обаче има подводни камъни. Преди дни медиците излязоха с остра декларация, че властта не е удържала на думата си и не е забранила да се прехвърлят пера за здраве от едно в друго. Въпреки критиките, в Бюджетната комисия обещанията бяха изпълнени.В бюджета на Държавното обществено осигуряване разчетите са ясни - минималната заплата ще бъде увеличена с 50 лева и ще стане 560 от 1 януари. Всички пенсии ще са с 5,7% по-високи от 1 юли. Тогава е и датата, когато се вдига таванът на пенсиите. Най-богатите пенсионери вече ще взимат 1200 лева, а не 900, както досега.За работещите максималният осигурителен доход се увеличава на 3000 лева.", "date": "2018.11.27", "title": "Бюджетът за догодина: Над 5 милиарда за здраве, скача минималната заплата"}
{"url": "https://www.novinite.bg/articles/167905/SO-kandidatstva-za-evro-sredstva-za-kanalizaciya", "text": "До 2023 година 90% от Столичната община ще бъде с канализация. В момента мрежата обхваща 76% от територията й. Това стана ясно от представяне на проект за кандидатстване по оперативна програма за евро средства в размер на 400 милиона лева за целта. Още 100 милиона ще бъдат дадени от столичната администрация. Проектът засяга близо 30 населени места в общината – квартали, градове и села, сред които Панчарево, Искър, Банкя, Връбница и Витоша, както и Кремиковци, Сеславци, Челопечене, Долни и Горни Богров.", "date": "2018.11.27", "title": "СО кандидатства за евро средства за канализация"}
{"url": "https://www.novinite.bg/articles/167906/Karakachanov-iska-Ministerstvo-za-balgarite-v-chujbina", "text": "Вицепремиерът Красимир Каракачанов предлага да се възстанови несъществувало министерство. „Закриването на Държавна агенция за българите в чужбина (ДАБЧ) би имало смисъл, ако на негово място се възстанови съществувалото по време на първия мандат на Борисов Министерство за българите в чужбина”, заяви вицепремиерът Красимир Каракачанов, цитиран от БГНЕС.Според Каракачанов едно министерство ще се грижи по-добре за политиките на държавата по темата. \"Трябва да има сериозен държавен орган\", заяви още вицепрмиерът, според когото е по-добре това да е министерство, отколкото държавна агенция.В 87-ото правителство на България Божидар Димитров (1945-2018 г.) беше назначен за министър без портфейл, който отговаря за Агенцията за българите в чужбина и Дирекцията по вероизповеданията към Министерския съвет.На последното правителствено заседание премиерът Бойко Борисов заяви пред членовете на кабинета, че агенцията ще бъде закрита.\"Сега съм възложил и на няколко от колегите тук да мислят как да закрием Агенцията за българите в чужбина, има си МВР, Министерство на правосъдието и Президентство. Това са трите институции, които се произнасят по този въпрос\", каза Борисов. \"Външно министерство ще се занимава с културата, заедно с Боил Банов, с образованието и с всичко останало. Ние така или иначе сега го правим\", коментира още Бойко Борисов.От октомври председателят на ДАБЧ Петър Харалампиев е задържан. При спецакцията в агенцията задържани бяха над 20 души. С обвинения по-късно се сдобиха само четирима - председателят, главният секретар на агенцията и още двама души. Оказа се, че над половин милион лева държал в сейфа си секретарят Красимир Томов. Според изпълняващия функцията на временен ръководител на специализираната прокуратура Димитър Петров доказателствата, с които разполага спецпрокуратурата по казуса са безспорни. ", "date": "2018.11.27", "title": "Каракачанов иска Министерство за българите в чужбина"}
{"url": "https://www.novinite.bg/articles/167887/Jenite-v-Balgariya-pechelyat-s-144-po-malko-ot-majete", "text": "Жените в България печелят с 14,4 % по-малко от мъжете, докато разликата в заплащането между двата пола в Европа е 16,2 % в полза на мъжете. Това заяви вицепрезидентът на КНСБ Чавдар Христов по време на конференция на тема „Ден на равното заплащане между жените и мъжете – българският отговор“. Дискусията, която е посветена на Деня на равното заплащане между мъжете и жените, бе организирана от Конфедерацията и Фондация „Фридрих Еберт“. Акцент в конференцията бе поставен върху факторите, на които се дължи разликата в заплащането между жените и мъжете и върху механизмите за минимизиране на различията.Според вицепрезидента КНСБ Чавдар Христов проблем у нас са утвърдените стереотипи, момичетата да се насочват към образование и професии, които са по нископлатени. 44 на сто от жените у нас са в риск от бедност - повече от половината заети жени са концентрирани в ниско платените отрасли, в които средната работна заплата е от 670 до 900 лева, при средна заплата 1135 лева. Заетостта на жените преобладава в две от трите най-ниско платени икономически дейности, при това с по-ниска работна заплата от тези на мъжете: хотелиерство и ресторантьорство -16,8%, други дейности с -13,3%; обредни услуги; химическо чистене, пране, фризьорски услуги, козметика - всички тези данни кореспондират с по-ниската пенсия на жените с 27,7% от тези на мъжете, по-голямата бедност и социално изключване\", допълни още Христов.„На пазара на труда у нас равното заплащане за един и същи труд все още не е реалност. Причините за това са комплексни. Стереотипите въз основа на пол могат да отредят на жените и мъжете предварително определени роли, като по този начин ограничават свободата им да избират своя професионален път. Друга причина е дисбалансът между професионалния и личния живот. Необходимо е да работим за преодоляване на стереотипите при избор на образование и професия, заяви заместник социалният министър Султанка Петрова.Според директора на фондацията за България д-р Хелене Кортлендер въпреки, че двата принципа \"равно заплащане за равна работа\" и \"равно заплащане за работа с еднаква стойност\" са правно фиксирани с Договора за Европейския съюз още от самото начало, в ЕС все още има средна разлика в заплащането на жените и мъжете от 16,3%, т.е. почасовото заплащане на работещите жени е с 16,3% по-ниско от това на мъжете.„И все пак съществуват огромни различия между 28-те държави-членки. Докато разликата в заплащането на жените и мъжете в Италия и Люксембург е само 5,5%, то в Естония е 26,9%. България e малко под средата с разлика  около 14,4% .От друга страна в България тази разлика се увеличава, вместо да намалява - така че има основания за безпокойство\", обясни още Кортлендер.Според доц. Лилия Димова секторите в България с най-голяма разлика в заплащането са здравеопазване (30%), преработваща промишленост (25%) и финанси (22%). Има обаче и обратни различия – в строителството мъжете получават с 13% по-малко от колежките си, а в административните дейности – с 25%.", "date": "2018.11.27", "title": "Жените в България печелят с 14,4 % по-малко от мъжете"}
{"url": "https://www.novinite.bg/articles/167853/Zakonat-za-lichnata-pomosht-shte-bade-razgledan-na-vtoro-chete-v-socialnata-komisiya", "text": "Социалната комисия в парламента ще разгледа на второ четене законопроекта за личната помощ, подготвен от екипа на Омбудсмана и внесен едновременно от депутати на БСП и на Воля. Очаква се на днешното заседание да бъде предложено през 2019 г. заплащането на личните асистенти по този закон да бъде в размер на минималната заплата или 560 лева, както е планирано в бюджета. Предложението ще направи работната група към социалната комисия, в която участват и майки от инициативата \"Системата ни убива\". Минималната заплата ще се полага за максималния работен ден на асистента - 8 часа. Това е реалистичният вариант за догодина, като заплащането на личната помощ ще влезе в сила от септември, коментираха представители на майките. За 2020 г. е заложено заплатата да нарасне на 732 лева, а за 2021 г. са предвидени 910 лева месечно. От БСП ще предложат ускорено нарастване на часовата ставка - за първата година тя да бъде минималната, умножена по 1.3, а след две години стойността й да стигне минималната, умножена по 1.8. ", "date": "2018.11.27", "title": "Законът за личната помощ ще бъде разгледан на второ чете в социалната комисия"}
{"url": "https://www.novinite.bg/articles/167884/Rumen-Radev-prizova-za-deeskalaciya-na-naprejenieto-mejdu-Rusiya-i-Ukrajna", "text": "„Призоваваме за сдържаност, разум и възможно най-бърза деескалация на напрежението между Русия и Украйна”. Това обяви президентът Румен Радев на съвместната пресконференция с полския държавен глава Анджей Дуда, която се провежда на „Дондуков” 2.По думите на Радев въпросът трябва да се реши чрез диалог, без употреба на сила и с гарантиране на свободата на гражданското мореплаване.", "date": "2018.11.27", "title": "Румен Радев призова за деескалация на напрежението между Русия и Украйна"}
{"url": "https://www.novinite.bg/articles/167879/Nad-28-mlrd-leva-shte-sa-nujni-za-nova-gazova-infrastruktura", "text": "\"На България ще са нужни над 2,8 млрд. лева за изграждане на нова газова инфраструктура, така че да отговори адекватно на новите газови потоци в региона\". Това заяви по време на изслушване в парламента енергийният министър Теменужка Петкова, която маркира основните промени в актуализираната енергийна стратегия на страната до 2020 г.Средствата са за новите газови тръби са основно в посока от компресорната станция в Петрич по посока Провадия и към Сърбия. Очаква се след 2020 г. по тези тръби да идва газ поне от три независими източници, както настоява директивата не ЕК.Енергийният министър съобщи още пред депутатите от ресорната енергийна комисия, че в спешен порядък до края на годината „Булгартрансгаз“ ще пусне електронна борса за търговия на природен газ.Държавният преносен оператор е направил два пазарни теста, които са показали, че при изграждането на новата инфраструктура ще има интерес от страна на фирми. Предстои до 3-то декември да се проведе трета фаза, на която ще се сключат обвързващи оферти.Енергийният министър съобщи още, че, ако се спазят всички стъпки в изменената енергийна стратегия, държавната компания „Булгартрансгаз“ ще излезе на приходи в размер на 4, 350 млрд. лева. В случай, че държавата не направи нищо и не положи нова инфраструктура - приходите ще бъдат едва 1,092 млрд. лева.Теменужка Петкова съобщи още, че с оглед на изменената ситуация на газовия пазар в региона, предстои да се води предоговаряне на дългосрочния договор с „Газпром“ с оглед на евентуалното освобождаване на капацитет по Трансбалканския тръбопровод след пускането на „Турски поток“.По изменението на енергийната стратегия Министерството на енергетиката работи от няколко месеца, след като стана ясно, че след 1 януари 2020 г. се очаква промяна в маршрутите на доставка на природен газ през територията на България, както и възможно намаляване на транзитираните през страната количества. Документът разглежда изграждането на ключови газови проекти на Балканите като „Турски поток“, „Южен газов коридор“, Трансанадолски газопровод, Трансадриатически газопровод, междусистемната връзка Гърция-България, както и проектът за нов терминал за втечнен газ в Александруполис, в който „Булгартрансгаз“ ще участва с миноритарен дял.Стратегията обхваща още и изграждането на електронна борса за търговия, на газоразпределителния хъб „Балкан“. Като основни източници за неговото захранване е посочено – от Русия , местен добив от България и Румъния, природен газ от Южния газов коридор, от САЩ, Катар, Алжир, Египет през съществуващи и нови терминали за втечнен природен газ.Паралелно с актуализирането на настоящата стратегия, Министерството на енергетиката работи по изготвянето на нова с хоризонт до 2050 г.", "date": "2018.11.27", "title": "Над 2,8 млрд. лева ще са нужни за нова газова инфраструктура"}
