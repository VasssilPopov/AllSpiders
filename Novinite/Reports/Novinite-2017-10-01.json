{"url": "http://www.novinite.bg/articles/150687/Kolko-vreme-tryabva-da-si-miem-racete", "text": "Хората трябва да мият ръцете си минимум 20 секунди, за да е сигурно, че са отстранили от тях всички опасни вируси и бактерии, които могат да причинят настинка, грип, инфекции или стомашни проблеми, пише в. \"Дейли експрес\", позовавайки се на британски експерти. Специалисти от Кралското фармацевтично дружество отбелязват, че препоръчителните минимум 20 секунди за качествено измиване на ръцете се равняват на изпяването на популярното парче \"Happy Birthday\" два пъти. \"Хората често не мият ръцете си достатъчно дълго, за да отстранят от тях болестотворните бактерии. Дори човек да остава незасегнат от бацилите, на които е носител, ако не се мие качествено, той може да ги предаде на околните и да им докара проблеми. Особено уязвими са децата и възрастните хора, при които може да се наложи предписване на антибиотици\", отбелязват специалистите. Допитване, направено от Кралското фармацевтично дружество сред 2000 души, показва, че 84 процента не мият ръцете си достатъчно дълго. Петдесет процента от участниците в анкетата признават, че пропускат да се изплакнат, дори след като са пипали животни. Близо една трета от анкетираните споделят, че приготвят храна, без да измиват ръцете си. Една пета не крият, че невинаги мият ръцете си, след като са ходили до тоалетна./dariknews.bg/", "date": "2017.10.01", "title": "Колко време трябва да си мием ръцете?"}
{"url": "http://www.novinite.bg/articles/150699/Amerikanskiyat-poslanikat-Erik-Rubin-Nyama-da-priemem-Severna-Koreya-s-yadreno-orajie", "text": "САЩ искат мирно решение чрез преговори по дипломатически път по отношение на Северна Корея. Това декларира пред  btv американският посланикът Ерик Рубин.   \"В същото време, международното право трябва да бъде спазвано и в крайна сметка ние не можем и няма да приемем Северна Корея с ядрено оръжие. Това е неприемливо и за нас, и за света\", изтъкна Рубин. \"Ние работим с всички съюзници, включително и вашето правителство, за да обърнем внимание на опасността от ядрената програма на Северна Корея\", каза посланикът и разясни:   \"Ние казахме много ясно, че искаме решение чрез преговори, вярваме, че това е от критично значение решението да се вземе по дипломатически път и да е мирно. В същото време, международното право трябва да бъде спазвано и в крайна сметка ние не можем и няма да приемем Северна Корея с ядрено оръжие. Това е неприемливо и за нас, и за света\".  \"Вече видяхме съществени доказателства за безотговорността на Северна Корея и нарушения на международните закони - ракетните им опити, включително и този над Япония, което е нарушение на въздушното пространство на чужда страна. Това не е режим, на който можем да вярваме и не е режим, който трябва да притежава ядрено оръжие\", изтъкна още дипломатът. \"Аз съм привърженик на идеята да отворим Северна Корея за света, защото ако народът на тази страна види света в неговата реалност, нещата ще са много различни. Това ще окаже натиск върху режима да промени последната наистина затворена държава на планетата. Няма друга страна, в която хората да нямат достъп до информация как изглежда живота навън\", заяви още посланик Рубин./dariknews.bg/", "date": "2017.10.01", "title": "Американският посланикът Ерик Рубин: Няма да приемем Северна Корея с ядрено оръжие"}
{"url": "http://www.novinite.bg/articles/150686/Trima-shumenski-koloezdachi-na-pochetnata-stalbichka-na-Kupa-Balgariya", "text": "Трима колоезадчи от Шумен се качиха на почетната стълбичка на 2-рия кръг за \"Купа България\", който се проведе край Габрово. Анелия Карагьозян спечели първото място при жени \"Елит\". Втори при мъжете е Галин Кръстев. На почетната стълбичка при 13-14 годишни се качи и Станислав Миланов, които финишира 3-ти. Друг шуменски колоездач - Данаил Денчев стигна до 4-тото място, а Захари Николов е 5-ти. Карахме на слаб дъжд, трасето беше с обиколка 3км и денивелация около 140м на обиколка, обясни Галин Кръстев.  Самият формат състезание ХСО си е по възможност най- трудно в дисциплината крос кънтри, каза той и добави, че освен каране се е налагало велосипедите да бъдат бутани и дори носени заради особеностите на трасето. Спускането накрая беше по-технично, но с много стърчащи камъни, където грешката се наказва моментално при изгубване на концентрация, посочи още Галин./dariknews.bg/", "date": "2017.10.01", "title": "Трима шуменски колоездачи на почетната стълбичка на Купа България"}
{"url": "http://www.novinite.bg/articles/150696/Balgarin-sklyuchi-parviya-gej-brak-v-Germaniya", "text": "Германия празнува първите гей бракове след десетилетия на борба, макар активистите да твърдят, че битката за равни права все още не е приключила.   В Берлин, Хамбург, Хановер и други германски градове днес прозвучаха за първи път гей сватбени камбани, докато десетки гей двойки си казаха \"Да\" в деня на влизането на закона в сила.  Като символичната първа мъжка сватбена двойка бяха обявени 60-годишният Бодо Менде и неговият партньор Карл Крайле, на 59 г., които са заедно от 1979 г. Техният брачен спектакъл дори бе озаглавен \"Брак за всички\" (\"Ehe für alle\") и се състоя в сградата на общината на район Шьонеберг в присъствието на 100 роднини и приятели, съобщи БТА.   \"Това бе един емоционален, но и много символичен момент\", каза Крайле пред репортери. \"Това показва, че държавата ни смята за равни на другите двойки\".   Кметът на Берлин Михаел Мюлер поздрави щастливите двойки и описва първите еднополови бракове като \"историческо събитие\".Според официални данни в Германия са регистрирани официално 94 000 еднополови двойки, от които 46 000 живеят отдавна на семейни начала без официален  брак.Хронологично обаче първата гей-сватба беше с българско участие и имаше българска връзка - роденият в Берлин архитект Адриан Петков се бракосъчета с политика от партията на \"Зелените\" Фолкер Бек в общината в Крайцберг. Двамата се разписаха още на 14 април т.г. в общината в Шьонберг, а днес просто тяхното съжителство бе узаконено с влизането на закона в сила.   Преди това Фолкер Бек живее 16 години с френския бизнесмен и активист на движението за права на гей - лесбийки и травестити Жак Тейсие, който умира през 2009 г. на 54 г. от рак, отбелязва Tema Бек нарече сватбата си \"политическо и лично вълнуващо събитие\": \"Това е действителност, за която се борим 28 години. След картините от днешния ден надявам се никой да се си позволява да има нещо против това\", написа Бек в Twitter. От днес Германия става 15-та европейска държава, която е легализирала еднополовите бракове. През 2000 г. Холандия стана пионер на Стария континент в това начинание, следвана от страни като Испания, Швеция, Великобритания и Франция. В Закона за гражданските ритуали сега е записано, че \"Бракът се сключва от две лица от различен или един пол до края на живота\". Семейните гей и лезби двойки се ползват със същите права, като хетеро браковете.//dariknews.bg/  ", "date": "2017.10.01", "title": "Българин сключи първия гей-брак в Германия"}
{"url": "http://www.novinite.bg/articles/150681/Alpinistat-Boyan-Petrov-izkachi-deseti-osemhilyadnik", "text": "Алпинистът Боян Петров изкачи десетия си осемхилядник - връх Даулагири, съобщи Nova, като се позова на негови близки. Това е втори опит на българина да достигне хималайския връх, висок 8172 м. На 15-и септември Боян Петров достигна височина от 8055 метра, едва на около 300 метра от върха. След близо 13 часа изкачване обаче той прецени, че трябва да се спусне надолу към лагера си, където да изчака подходящо време и да събере сили за повторното изкачване.  Очаква се алпинистът Боян Петров да се завърне в България на 9-и октомври.  През юли Боян Петров изкачи връх Гашербрум 2. Алпинистът е амбициран да превземе всички върхове на Земята с височина над 8000 метра, които са четиринадесет на брой./dariknews.bg/", "date": "2017.10.01", "title": "Алпинистът Боян Петров изкачи десети осемхилядник"}
{"url": "http://www.novinite.bg/articles/150685/Merilin-Mensan-postrada-po-vreme-na-koncert", "text": "Американската звезда Мерилин Менсън нарани крака си в събота вечер по време на концерт в Манхатън, Ню Йорк, съобщава сп. \"Варайъти\". Менсън е бил хоспитализиран, състоянието му не е тежко.Според публикацията инцидентът се случил по-малко от час след началото на концерта. Менсън изпълнявал песента \"Sweet Dreams\", когато внезапно паднал назад. Сценичен реквизит се стоварил върху него, певецът загубил равновесие и паднал. Участниците в шоуто, забелязвайки, че Менсън не може да се изправи сам, ми се притекли на помощ. Няколко минути по-късно концертът е бил прекъснат./dariknews.bg/", "date": "2017.10.01", "title": "Мерилин Менсън пострада по време на концерт"}
{"url": "http://www.novinite.bg/articles/150684/Platenoto-parkirane-v-Sofiya-s-novo-rabotno-vreme-ot-1-oktomvri", "text": "От 1 октомври „синя“ и „зелена“ зона за платено паркиране в столицата работят с ново работно време. Зоните за платено паркиране в София ще работят от 8.30 часа до 19.30 часа в делнични дни. В съботните дни „синя“ зона ще работи до 18.00 часа, а не както досега - до 14.00 часа.  От 1 октомври влиза в сила разширението на „зелена зона“ в районите „Средец“ и „Лозенец“. Маркировката е поставена, а екипите на ЦГМ ще проверят всяка улица за поставени знаци и ще подменят стикерите за работното време на зоните за платено паркиране. Ще работят и три пункта за издаване на винетни стикери - на метростанциите Европейски съюз и НДК и на ул. „Будапеща“ 17, от 7.00 до 17.00 часа./dariknews.bg/", "date": "2017.10.01", "title": "Платеното паркиране в София с ново работно време от 1 октомври"}
{"url": "http://www.novinite.bg/articles/150697/Dojde-li-krayat-na-lyubovta-za-Grisho-i-Nikol", "text": "Романтична връзка между най-добрия български тенисист Григор Димитров и световноизвестната певица Никол Шерцингер е пред своя край. Това твърди в публикация днес вестник \"Сън\". Причината според изданието е, че и двамата са отдадени на своите кариери, пътуват постоянно и не могат да отделят време един на друг.Докато Никол има безброй музикални участия и е ангажирана с новия сезон на \"X Factor Америка\", Димитров непрекъснато пътува за мачове. \"Те са отдадени един на друг, но са изнервени, че единствената им истинска комуникация е по телефона\", споделя източник пред \"Сън\". Според вестника певицата сама намекнала за криза в личния си живот и за евентуална раздяла когато подхвърлила на колегите си уж невинната фраза: \"В момента си търся съпруг\".   \"Сън\" изтъква още, че красивата Никол се държи доста предизвикателно в шоуто и постоянно флиртува с участниците, които намира да симпатични. Така например участникът Къртис Джонс написал в Twitter: \"Никол Шерци ми каза, че иска да се ожени за моя глас\".  Новината идва малко след като екзотичната изпълнителка сподели в телевизионно интервю, че ще се радва да има деца през следващите пет години. Тя призна също, че  би искала да се омъжи един ден. ", "date": "2017.10.01", "title": "Дойде ли краят на любовта за Гришо и Никол?"}
{"url": "http://www.novinite.bg/articles/150698/11-km-opashka-ot-tirove-na-Kapitan-Andreevo", "text": "На граничния пункт Капитан Андреево се е образувала 11-километрова колона от товарни автомобили, съобщиха от \"Гранична полиция\".   На граничния пункт Лесово опашката от тирове е 2 км. Колони от товарни автомобили са се образували и на Дунав мост-Видин. На граничния пункт Калотина трафикът от товарни автомобили също е интензивен./dariknews.bg/", "date": "2017.10.01", "title": "11 км опашка от тирове на Капитан Андреево"}
{"url": "http://www.novinite.bg/articles/150683/Kataluniya-garantira-che-referendumat-shte-bade-proveden", "text": "Властите на Каталуния гарантират, че референдумът за независимост на испанската област ще се състои въпреки всички препятствия, издигани от Мадрид. Това каза на пресконференция говорителят на каталунското правителство Жорди Турул, цитиран от АФП и ТАСС. Жителите на Каталуния, чиито избирателни секции бяха затворени от испанските власти, ще могат да дадат гласа си на референдума във всяка секция при представяне на документ за самоличност, допълни Турул. Той поясни, че именно с тази цел са били въведени единни списъци на гласоподавателите. Стотици каталунци се наредиха сутринта на опашки пред училища и други сгради, обозначени като изборни секции за референдума за независимост на Каталуния, който бе забранен от испанските власти, съобщиха световните агенции. Хората започнаха да пристигат още преди зазоряване, присъединявайки се към родители, деца и активисти, които от няколко дни са окупирали сградите и не се подчиняват на съдебната заповед да ги напуснат. Конституционният съд отмени референдума, а испанското правителство казва, че е незаконен. Регионалните сепаратистки лидери обаче се заканиха да го организират въпреки това и призоваха имащите право на глас 5,3 милиона избиратели да гласуват.Автоколона от около 30 полицейски микробуса, микробуси без обозначителни знаци и камион с полицаи напуснаха пристанището на Барселона рано тази сутрин, съобщи Ройтерс, като се позова на очевидец. Хиляди полицаи бяха изпратени от цяла Испания, за да не позволят произвеждането на референдума./dariknews.bg/", "date": "2017.10.01", "title": "Каталуния гарантира, че референдумът ще бъде проведен"}
{"url": "http://www.novinite.bg/articles/150680/Gazat-poevtinyava-parnoto-ne", "text": "От 1 октомври цената на природния газ намалява със 7.29 на сто. Промени в цените на топлоенергията няма, а причината е, че влиза в сила нов тарифен модел за пренос на синьо гориво по газопреносната мрежа, което засега ТЕЦ-овете. Комисията за енергийно и водно регулиране (КЕВР) утвърди на закрито заседание в петък предложението на държавния доставчик \"Булгаргаз\" за намаляване на цената на газа. За четвъртото тримесечие на годината тя е 343.22 лв. на 1000 куб. м газ или с 26.99 лв. по-малко, отколкото през лятото.От първия октомврийски ден обаче се въвежда и нов европейски входно-изходен тарифен модел за определяне цените за капацитет и за пренос през газопреносната мрежа. Заради него на практика поевтиняването на синьото гориво за топлофикациите ще бъде в рамките на 3-4 на сто. Затова цените на топлинната енергия не се променят.По-ниската цената на газа, която влиза в сила от 1 октомври, се съпътства от промяна в мрежовите услуги, защото влиза в действие новият европейски входно-изходен тарифен модел. Тарифите, оповестени от \"Булгартрансгаз\", предвиждат известно увеличение на цените за достъп и пренос, което води до увеличение на разходите на мрежови услуги с повече от 2.5 на сто. Това означава, че сумарното изменение на услугата е под 5 на сто, обясни през седмицата председателят на енергийния регулатор Иван Иванов.Ако сумарният спад на цената на газа за топлофикациите бе над 5%, тогава услугата щеше да поевтинее, обясниха от КЕВР./dariknews.bg/", "date": "2017.10.01", "title": "Газът поевтинява, парното – не"}
{"url": "http://www.novinite.bg/articles/150691/Sinat-na-Stojcho-Mladenov-otvlyakal-dashterya-si", "text": "Александра Саркизова обвини бащата на дъщеря си Александър Младенов, че е отвлякъл детето. Жената сподели притеснението си и призова за помощ с пост в социалната мрежа.   Младенов е син на известния футболен треньор Стойчо Младенов. С Александра нямали брак и отдавна живеят разделени, затова опитвали чрез адвокати да си поделят родителските права.   \"Бащата на дъщеря ми Дария я взе във вторник от училище без мое знание и оттогава нямам ни вест, ни кост от нея. Не знам къде е детето ми, не знам как се чувства, не знам какво си мисли за мен. Това положение буквално ме убива. Търся помощ от вас, защото съм отчаяна и не знам какво да правя\", пише притеснена майката във Facebook.   Жената веднага подава жалба във варненската полиция и властите започват да издирват Александър Младенов и детето. Проблемът обаче е, че двамата на практика имат равни родителски права.   \"В деня, в който трябваше да подпишем споразумението за родителските права, Александър отишъл в училището на нашата Дария и казал на учителката, че иска да се разходи с нея, тъй като имал работа във Варна. Затичах се към училището, но ги изпуснах за малко. След това започнах да му звъня, но той ми затваряше. Накрая ми пусна смс, с който ми съобщи, че оттук-нататък Дария ще живее при него и повече да не я търся. Опитах да се свържа и със Стойчо Младенов, и с жена му, но те не ми вдигат. В момента буквално не знам на кой свят съм\", продължава разказа си жената.   Жената твърди, че никога не е спирала контактите между баща и дъщеря, пише 168 часа \"За мен това е отвличане. Няма как по друг начин да нарека подобно зверство - да криеш едно дете от майка му. Всичко това се случи, след като заминах да живея с Дария и с другото ми дете във Варна. Но нямаше как да продължа да живея в София. Години наред съм подлагана на психически и физически тормоз. Няма смисъл да ви разказвам цялата история. Александър ме удари за първи път още докато бях бременна. След това ми посегна и в деня на изписването на детето ни. Нещата ескалираха и един ден той ми счупи носа, с което увреди синусите ми. Тогава си извадих медицинско, което мога да ви предоставя, но не подадох жалба в полицията. Г-н Стойчо Младенов ми се обади и направи всичко възможно, за да ме убеди, че с този тормоз ще се приключи и нещата ще се оправят. Боят престана, но психическите атаки продължиха и повече не можех да търпя. Заминах за Варна и тъкмо си стъпих на крака, когато ми се случи това\", споделя Александра.   В момента тя е в София, за да търси детето си Ходила е на всички възможни адреси и места, където смята, че може да се засече с Александър и с дъщеря й. До този момент опитите й са безплодни.   \"Продължавам да звъня, но и Александър, и родителите му са ме блокирали по всички възможни начини. Обръщам се към майката на бащата на детето ми. Тя поне трябва да е наясно какво чувствам в момента и не може да допусне това да продължава. Всичко, което искам на този свят е да прегърна детето си. Няма да се откажа, няма да е изоставя. Ще я намеря, каквото и да ми струва\", продължава разказа си тя./dariknews.bg/", "date": "2017.10.01", "title": "Синът на Стойчо Младенов отвлякъл дъщеря си?"}
{"url": "http://www.novinite.bg/articles/150692/V-Garciya-zadarjaha-balgarin-prevozval-migranti-za-pari", "text": "Гръцката полиция задържа осем трафиканти на хора, сред които е и един български гражданин. Всички те са обвинени, че са превозили 38 нелегални мигранти от Турция в Гърция, съобщиха властите в Атина. Сред мигрантите има десет виатнамци и по двама граждани от Ирак и Иран. Част от тях са превозвани от български шофьор, при когото са намерени 10 пътници. Всички нелегални бегълци заплатили по 2400 евро, за да достигнат до Централна Европа. Гръцката полиция не посочва националността на останалите трафиканти, превозвали също африканци и пакистанци. Операцията по задържането е проведена в петък вечер в северната част на страната/dariknews.bg/", "date": "2017.10.01", "title": "В Гърция задържаха българин, превозвал мигранти за пари"}
{"url": "http://www.novinite.bg/articles/150700/Strelbata-s-Kalashnikov-hobi-na-vse-poveche-hora-u-nas", "text": "Курсовете по учебна стрелба с ,,Калашников\" става все по-популярни у нас. Легендарният руски автомат се превръща в ново хоби за мнозина, които търсят силен адреналин.   \"Калашников\" влиза в Книгата на рекордите Гинес като най-разпространеното оръжие в света. По данни на оръжейните търговци в днешно време на планетата има не по-малко 100 милиона бройка.   Приет на въоръжение в повече от 100 страни, \"Калашников\" изпреварва космическите апарати и ядрената бомба сред постиженията на 20 в. Според неговия създател тайната се крие в простотата, надеждността и лесната употреба на автомата.   На стрелбището инструкторите разказват, че любителите на силния адреналин се увеличават. Тук идват хора с най-различни професии, някои дори за първи път хващат оръжие\", споделят пред Бнт те. Боеприпасите се купуват на място. Екипировката включва тактически колан, очила, антифони и наколенки.   \"Дишането най-трудно се контролира, за да бъде уцелена точно целта. Пръста малко ме боли от спусъка, но като цяло беше ок. Имах някои пропуски\", споделя Калоян Пенев, компютърен инженер, който за пръв път стреля с автомат. Признава, че идва да се разтовари от натрупания стрес през седмицата.   На стрелбището инструкциите за безопасност са първото нещо, което курсантите научават. След това се запознават с оръжието, начина на зареждане и правилната стойка. При работа с инструктор не се изисква разрешително за оръжие. Не се допускат лица под 18 години.\"Всеки един си казва няма нищо по-лесно от това и аз мога да го направя? Когато вие застанете зад оръжието усещате, че нещата не са точно така. Самият стрелец изпитва много особени чувства, емоции, които остават за самия него, а емоцията е още по-голяма, когато уцелиш и то няколко пъти\", казва проф. Иван Ачкаканов, преподавател по спортна стрелба в НСА.   \"Но за да станеш добър стрелец се иска много повече от няколко часа на стрелбището\", категоричен е той.//dariknews.bg/", "date": "2017.10.01", "title": "Стрелбата с \"Калашников\" - хоби на все повече хора у нас"}
{"url": "http://www.novinite.bg/articles/150695/Vlastite-v-Kataluniya-ES-da-osadi-Ispaniya-za-narushavane-na-pravata-na-grajdanite", "text": "Каталунските власти са установили контакт с Европейския съюз, за да издействат той официално да осъди Испания затова, че е накърнила основните права и свободи на каталунците по време на днешния референдум за независимост. Това съобщи на пресконференция в Барселона Раул Ромева, ръководителят на департамента по външните работи на каталунското правителство, предаде ТАСС.   По думите му правителството на Испания е нарушило чл.7 от Лисабонския договор, който формулира неприкосновеността на демократичните права и свободи в страните от общността.   Важен момент е и това, че нарушаването на тези права и свободи на каталунците става чрез използването на военизирани полицейски сили - Гражданската гвардия, допълни той. От голямо значение е да се обърне внимание на европейските страни и институциите на ЕС, че е налице нарушение на основни права на европейски граждани, каза Раул Ромева.  Преди това говорителят на каталунското правителство Жорди Турул обяви, че 337 човека са получили наранявания по време на полицейската операция за осуетяване на референдума, обявен за незаконен от Мадрид. Турул обвини директно премиера Мариано Рахой и вътрешния министър Хуан Игнасио Соидо като отговорни за насилието, допълни АП./dariknews.bg/", "date": "2017.10.01", "title": "Властите в Каталуния: ЕС да осъди Испания за нарушаване на правата на гражданите"}
{"url": "http://www.novinite.bg/articles/150690/Koya-e-kauzata-zad-koyato-zastava-saprugata-na-prezidenta", "text": "Съпругата на президента Румен Радев – Десислава, е регистрирала гражданско сдружение „Живата вода на България”, което има за цел да работи за опазването на традициите, фолклора, занаятите и обичаите. Това обяви тя в предаването „По-полека” на Дарик. Сдружението ще помага на културата, литературата и изкуството в наши дни и ще се грижи за българския език, за да могат да пишат правилно нашите деца, обясни Радева. \"Ние се гордеем, че сме народ с една древна азбука и на всеки 24-ти май празнуваме помпозно, а всъщност, като погледнем постове в социалните мрежи, Viber и WhatsApp да речем, там се пише на шльокавица, там се правят непрекъснато правописни грешки, правят ги между другото и ваши колеги журналисти\", каза Радева и допълни: \"Иска ми се да го ориентирам към децата. Иска ми се да им заложим онези ценности, които на нас са ни залагани, нашите родители са залагали\". Самото ни общество като че ли боледува, защото го няма онзи дух и онези ценности, които са ни крепели във времето, каза съпругата на държавния глава. ", "date": "2017.10.01", "title": "Коя е каузата, зад която застава съпругата на президента?"}
{"url": "http://www.novinite.bg/articles/150693/Jertvite-na-napadatelya-v-Marsiliya-sa-jeni", "text": "Френският вътрешен министър Жерар Колон съобщи, че две жени са били намушкани и убити при атаката, извършена днес на главната железопътна гара в Марсилия, предаде Ройтерс.По-рано полицията каза, че нападател е намушкал двама минувачи на гара \"Сен Шарл\" и е бил застрелян. Преди това той извикал \"Аллах акбар\".По-късно полицейски източник каза, че едната жена е намушкана в корема, а другата е с прерязано гърло. Разследването се води от антитерористичната прокуратура в Париж.Във Франция е в сила извънредно положение. То бе въведено след поредица от нападения на ислямсти през последните две години, включително атаките в столицата Париж през ноември 2015 г., при които загинаха 130 души./dariknews.bg/", "date": "2017.10.01", "title": "Жертвите на нападателя в Марсилия са жени"}
{"url": "http://www.novinite.bg/articles/150682/200-leva-minimalna-pensiya-za-staj-i-vazrast-ot-1-oktomvri", "text": "От 1 октомври минималната пенсия за стаж и възраст се увеличава от 180 на 200 лева. Ръстът от близо 11 процента ще се отрази върху пенсиите на 824 хиляди души или около 40 процента от пенсионерите у нас. Това е второто увеличение на минималната пенсия за тази година, след като от 1-ви юли тя се вдигна от 161 на 180 лева. Увеличават се и размерите на инвалидните пенсии. Освен пенсиите за стаж и възраст, от днес се увеличават и другите видове пенсии, свързани с трудова дейност - пенсиите за инвалидност поради общо заболяване, поради трудова злополука и наследствените пенсии.    Минималната пенсия за инвалидност поради общо заболяване при намалена работоспособност над 90 процента става 230 лева, от 71 до 90 процента размерът й става 210 лева, а за инвалидност между 50 и 70 процента става 170 лева.  При трудова злополука или професионална болест минималните размери също са обвързани с процента загубена работоспособност. За най-високия процент минималната пенсия става 250 лева, а за най-ниския процент - 200 лева. Колкото до наследствените пенсии, те се определят като процент от личната пенсия на починалия човек и този процент зависи от броя на наследниците. Минималният размер за всеки от наследниците, считано от 1 октомври, е 150 лева./dariknews.bg/", "date": "2017.10.01", "title": "200 лева минимална пенсия за стаж и възраст от 1 октомври"}
