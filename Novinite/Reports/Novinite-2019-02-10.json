{"url": "https://www.novinite.bg/articles/170897/Naselenieto-na-Balgariya-veche-e-pod-7-miliona-presmetna-OON", "text": "Населението на България вече е под седем милиона. Това отчете калкулаторът на ООН, съобщава телевизия \"България Он еър\".От началото на годината до сега са починали над 10 хиляди души, емигрирали са почти хиляда. Родените са почти седем хиляди. Така за малко повече от месец страната ни е загубила над пет хиляди души.До 2000 година населението на България е над осем милиона души. С началото на новото хилядолетие то започва да намалява.И така за последните 18 години броят на хората в нашата страна се понижава с един милион, за да станем под седем милиона в края на 2018 година. Населението на България е било най-многобройно през 1988 година, когато почти достига девет милиона души.Най-малко е било населението след Освобождението. След Съединението през 1885 година се прави ново преброяване, което установява, че населението на България е три милиона.31 хиляди българи, които са емигрирали през миналата година, но по близо 60 хиляди наши сънародници годишно купуваха еднопосочни билети за чужди държави през 90-те години.През миналата обаче 25 хиляди души, които са живели дългосрочно в чужбина, са се завърнали у нас.", "date": "2019.02.10", "title": "Населението на България вече е под 7 милиона, пресметна ООН"}
{"url": "https://www.novinite.bg/articles/170895/Otmenyat-gripnata-epidemiya-v-Plovdiv-ot-utre", "text": "Грипната епидемия в Пловдив отшумява, миналата седмица са регистрирани 221 случая или 64%, затова РЗИ-Пловдив с писмо известява за прекратяване на противоепидемичните мерки от понеделник, 11 февруари.Противоепидемичните мерки включваха забрана на свиждания и планови операции в болници, преустановяване на планови консултации на здрави бременни жени и кърмачета и на профилактични прегледи и имунизации.Пикът на заболеваемостта в Пловдив беше в седмицата 21-27 януари, когато процентът беше 136.54%. Най-засегнати бяха децата - от бебета до 14 годишни.Усложненията след грип причиниха фатален изход в няколко случая, още преди обявяване на противоепидемичните мерки две млади жени починаха от скоротечна бронхопневмония, последвала след острото вирусно заболяване.", "date": "2019.02.10", "title": "Отменят грипната епидемия в Пловдив от утре"}
{"url": "https://www.novinite.bg/articles/170906/Bez-osadeni-za-katastrofata-na-Struma-postradalite-nyama-da-poluchat-obezshteteniya", "text": "\r\n\r\n\r\n\r\nПреди пет дни при верижна  катастрофа на магистралата загина един човек, а 10 бяха тежко ранени. Като причина за тежкия пътен инцидент се посочва  гъстата мъгла, образувала се в района рано сутринта.Владимир Тодоров прогнозира в предаването „Хора, пътища, автомобили“, на програма „Хоризонт“, че установяването на вина и съдебните процедури ще продължат с години.„Тази присъда трябва да влезе в сила, т.е. имаме триинстанционен наказателен процес. Като той приключи чак тогава всички пострадали техни близки могат да претендират обезщетение за претърпените болки и страдания за имуществени щети и за пропуснатите ползи“, каза той.", "date": "2019.02.10", "title": "Без осъдени за катастрофата на „Струма“ - пострадалите няма да получат обезщетения"}
{"url": "https://www.novinite.bg/articles/170888/Hamparcumyan-Umeren-rastej-na-evro-ikonomikata-na-fona-na-globalna-nesigurnost", "text": "Умерен растеж на европейската икономика на фона на глобална несигурност. Такава зимна прогноза направи тази седмица Европейската комисия. Според банкера Левон Хампарцумян тази прогноза не е повод за притеснение.\"С притеснения, човек много работа не свършва. По-добре да бъдем оптимистичен вариант, за да вървим напред\", заяви Хампарцуман в предаването \"Събуди се\" по Нова телевизия.\"Не всички прогнози се сбъдват по начина, по който са направени. Но това е просто едно предупреждение, че може би възходящият цикъл на икономиката в света и Европа, който продължи доста години, може би е към края си. Икономиката е циклична, не можеш да вървиш само нагоре\", коментира банкерът.\"Днес живеем по-добре отколкото преди 30 години. Винаги ще има недоволни. Въпросът е на икономически по-активните и предприемчиви да им се създадат подходящи условия да работят”, коментира Хампарцумян.Що се отнася до заплатите в частния сектор, банкерът заяви, че има сегменти, в които конкуренцията за хора е много голяма и заплатите вървят много бързо нагоре.\"Нещата куцат в тази част на трудовия пазар, когато хората нямат необходимата подготовка, образование”, заяви Левон Хампарцумян.Той коментира и какво можем да очакваме след влизането в Еврозоната.\"Еврото го имаме в джоба си от 22 години с фиксирания курс. Ако има негативни ефекти, да сме ги усетили. Кредитите ще се превалутират в евро, което ще стане с определени регулации. Ще се присъединим към една зона на по-висока степен на благоденствие. Но еврото не носи по-висок стандарт – нашият труд го носи\", заяви Хампарцумян", "date": "2019.02.10", "title": "Хампарцумян:  Умерен растеж на евро икономиката на фона на глобална несигурност"}
{"url": "https://www.novinite.bg/articles/170909/Opasno-mobilno-prilojenie-nabira-populyarnost-sred-decata-u-nas", "text": "Опасно мобилно приложение набира популярност сред децата у нас, предупреждават специалисти. Вече са подадени два сигнала за посегателство срещу 14-годишни момичета. Приложението привлича потребителите с възможността да пишат помежду си, като останат анонимни, съобщава БНТ.\"Той се беше свързал анонимно с 14-годишно момиче и беше започнал да го обработва. Опитите да се открие човека общо взето удариха на камък, тъй като той даже не се беше регистрирал в приложението и е абсолютно анонимна връзката\", коментира Георги Апостолов, координатор на Центъра за безопасен интернет.Така звучи едно предотвратено престъпление. С почти щастлив край. Почти, защото заловен все пак няма.Приложението се казва \"Телоним\", а създателите му го рекламират като \"най-искреното място в интернет\", на което можеш да пишеш всичко, без да казваш кой си и без да оставяш следи към себе си.\"Когато ти си анонимен и контактуваш с анонимен - не знаеш кой стои от другата страна. Наистина през това приложение за съжаление много педофили търсят контакт с децата\", коментира Антоанета Василева от Асоциация \"Родители\".А децата често са податливи на всяко показано внимание. И за това си има обяснение.\"Много деца имат нужда от изява и от разговор, който да е анонимен, защото се притесняват, че някой може да ги съди. Категорично ги съветваме да не свалят това приложение\", заяви Василева.А за анонимните опасности трябва да следят и родителите.\"Разговорът на родител с дете на тема \"Какво правиш в интернет, какви приложения ползваш, кое ти е интересно\" е изключително важен и ценен, коментира Апостолов.Защото най-искреното място всъщност би трябвало да бъде вкъщи.", "date": "2019.02.10", "title": "Опасно мобилно приложение набира популярност сред децата у нас"}
{"url": "https://www.novinite.bg/articles/170904/Akciya-na-Ikonomicheska-policiya-teche-v-Plovdiv", "text": "Акция на „Икономическа полиция“ се провежда в жилищен район „Тракия“ в Пловдив, съобщават от Областната дирекция на МВР.По непотвърдена информация в автомобил там е открит пакет с фалшиви документи за самоличност на чужденци.От полицията засега не потвърждават дали се извършват обиски в района.", "date": "2019.02.10", "title": "Акция на \"Икономическа полиция\" тече в Пловдив"}
{"url": "https://www.novinite.bg/articles/170886/Zimen-semeen-praznik-na-Vitosha-dnes", "text": "Очаква ни слънчев и топъл ден. Можете да го прекарате на Витоша, защото за трета поредна година \"София – европейска столица на спорта\" организира Зимен семеен празник в местността \"Офелиите”.От 11.30 до 13.00 ч. ще се организират няколко развлекателни зимни надпревари и активности – ски слалом за деца, семейна щафета с шейни, конкурс за направа на снежен човек, състезание по теглене на въже, конкурс за най-атрактивна визия на шейна и снежен карнавал.По време на спортния празник ски и сноуборд учители ще направят демонстрации и ще помагат безплатно на малките скиори да повишат уменията си.Програмата предвижда още множество демонстрации, състезания, забавни надпревари и викторини. На голямата поляна ще се организират игри, битка със снежни топки, теглене на въже, конкурс за най-добра визия на шейна, за най-голяма снежна топка, за най-атрактивно претъркаляне в снега, за най-атрактивна ще има планинарски песни на импровизираната сцена и забавни викторини с много награди и други.Целта на празника е да се мотивират децата да се запознаят и да заобичат зимните спортове и забавления.", "date": "2019.02.10", "title": "Зимен семеен празник на Витоша днес"}
{"url": "https://www.novinite.bg/articles/170901/Ukrajna-obvini-LNR-che-izpolzva-zabraneno-lazerno-orajie", "text": "Бойците на самопровъзгласената Луганска народна република (ЛНР) са използвали забранено лазерно оръжие в района на пропускателния пункт Станица Луганска. Това съобщава Държавната погранична служба на Украйна (ДПСУ) на своя уебсайт, цитирана от киевски медии и \"Фокус\".\"До 4 часа сутринта днес, 8 февруари, започвайки от 22:00 часа, в района на КПВВ \"Станица Луганска\" пограничните отряди за прикриване на пътни коридори са фиксирали лъчи със светло-виолетов цвят от страна на временно окупираните територии, които са имали периодичност 2-3 минути. Заради особеностите на релефа на местността, където се намират окупаторите и опасността от използване на оптически и топловизьорни прибори не е могло да се установи точното място на излизане на лъча\", съобщават от ведомството. От там отбелязват още, че подразделенията на ДПСУ от състава на Обединените сили са фиксирали подобни случаи нееднократно.  В течение на 2016-2018 година в хода на службата си петима военнослужещи от Краматорския пограничен отряд са понесли поражения в зрителните органи. \"Те са наблюдавали руско-терористичните войски, използвайки оптически прибори,\" твърдят украинските военни. \"Информацията за възможно използване на забранено лазерно оръжие със специално назначение от руско-окупационните войски е доведена до знанието на международните и правозащитните организации\", гласи съобщението.", "date": "2019.02.10", "title": "Украйна обвини ЛНР,  че използва забранено лазерно оръжие"}
{"url": "https://www.novinite.bg/articles/170885/Samo-dnes-Zatvaryat-tunela-pod-NDK-za-koli-zaradi-trolej", "text": "Тунелът под НДК, от Петте кьошета в посока \"Фритьоф Нансен”, ще бъде затворен за коли в рамките на днешния неделен ден.Причината е разширяване на контактната тролейбусна мрежа в участъка, с което ще бъде удължен маршрута на тролей номер 7. Линията ще бъде пусната през месец април и ще замества трамвай номер 6.Заради маршрута на новото трасе на ул. \"Фритьоф Нансен” в столицата ще бъде въведено успоредно паркиране.Маршрутът на новата линия е от \"Манастирски ливади” по ул. \"Костенски водопад”, по ул. \"Бяла Черква”, по бул. \"Арсеналски”, по обособеното трамвайно трасе, по бул. \"Черни връх”, ул. \"Проф. Фритьоф Нансен”, след това към Руски паметник, по ул. \"Опълченска”, до \"Люлин”.В обратна посока – сегашният маршрут на тролей 7 до Петте кьошета се запазва, след това по бул. \"Прага” през тунела на НДК и до \"Лозенец”.", "date": "2019.02.10", "title": "Само днес: Затварят тунела под НДК за коли заради тролей"}
{"url": "https://www.novinite.bg/articles/170896/BPGA-podkrepi-pravitelstvoto-sreshtu-sivata-ikonomika", "text": "От Българската петролна и газова асоциация (БПГА) заявиха в специална декларация, че напълно подкрепят усилията на правителството за борба със сивата икономика.\"По повод на въвеждането на системата за противодействие на контрабандата на горива в страната, членовете на Българската петролна и газова асоциация заявяват, че напълно подкрепят усилията на правителството за борба с нелегалните практики и сивия сектор в нашия бранш. Пожелаваме успех на държавните контролни органи и очакваме резултатите от работата на системата да бъдат обявявани при пълна прозрачност\", се казва в документа.В него се подчертава още:\"Още веднъж подчертаваме, че легалните оператори в сектора винаги са били за спазването на буквата на закона и за чиста пазарна среда.БПГА приветства категорично заявената от правителството политическата воля за изсветляване на един структуроопределящ за българската икономика сектор. За първи път се полагат решителни усилия за справяне с контрабандния внос на горива в България, което е в интерес на всички български данъкоплатци. В същото време смятаме, че това е само първата крачка в правилната посока като съществена част от работата тепърва предстои. За да имат мерките срещу сивата икономика в сектора на течните горива пълен ефект, е необходимо да се осъществява цялостен контрол върху целия път на горивото – от входа на държавата до колонките на бензиностанциите. Наблюдението трябва да обхване всички бази, рафинериите и данъчните складове на територията на страната, както и да се осъществи връзка с Българската акцизна централизирана информационна система (БАЦИС) и системата на Националната агенция за приходите. Само тогава можем да отчетем добър резултат както за българската хазна, така и за конкурентната среда в страната.Членовете на Българската петролна и газова асоциация още веднъж заявяват пълната си подкрепа за всички действия на държавата, които имат за цел пресичане на нелегалната търговия с горива. Асоциацията ще съдейства по всякакъв начин на тези усилия.\"", "date": "2019.02.10", "title": "БПГА подкрепи правителството срещу сивата икономика"}
{"url": "https://www.novinite.bg/articles/170881/Slanchevo-do-13-gradusa-dnes", "text": "Днес ще преобладава слънчево време, в сутрешните часове и преди обяд на отделни места в низините и котловините видимостта ще бъде намалена. От запад високата облачност ще се увеличава и до края на деня ще обхване цялата страна. Ще духа слаб вятър от запад-югозапад. Дневните температури ще се повишат и максималните ще са между 8° и 13°.  \r\nПо Черноморието ще преобладава слънчево време, но по-късно през деня ще се появи предимно висока облачност. Ще духа слаб до умерен югозападен вятър, който около обяд ще се ориентира от югоизток. Максималните температури ще са между 7° и 9°. Температурата на морската вода е 6-7°. Вълнението на морето ще е 1-2 бала. \r\nНад планините ще преобладава слънчево време. Ще духа до умерен северозападен вятър, който след обяд ще се ориентира от запад-югозапад. Температурите ще се повишават и максималната на височина 1200 метра ще е около 5°, на 2000 метра - около минус 1°.\r\nАтмосферното налягане слабо ще се понижи и ще е близко до средното за месеца.\r\nНа 10.02.2019 слънцето ще изгрее в 07:31 часа и ще залезе в 17:50 часа. Продължителност на деня 10:18 часа.\r\nНа 10.02.2019 луната ще изгрее в 10:20 часа и ще залезе в 23:16 часа. Осветеност на диска в 0h UT %. Фаза на луната: първа четвърт.\r\n", "date": "2019.02.10", "title": "Слънчево, до 13 градуса днес"}
{"url": "https://www.novinite.bg/articles/170905/Daritkova-Ne-vsichki-obshtinski-bolnici-shte-poluchat-dopalnitelno-finansirane", "text": "\"Отпуснатите допълнително средства за общинските и областните болници е навременна мярка. Тези средства няма да се дадат общо, а ще се дадат за дейност\". Това заяви пред БНР депутатът от ГЕРБ Даниела Дариткова – председател на здравната комисия в Народното събрание. Тя уточни обаче, че парите няма да са за всички:\"Тези пари по методика се дават съгласно Закона за лечебните заведения само за болниците, които са в географски трудно достъпни и отдалечени региони. Списъкът се определя чрез Сдружението на общините\".\r\nВ предаването \"Неделя 150\" Дариткова отбеляза, че болниците имат и други искания: \"Диалогът с тях ще продължи. Той няма да приключи само с даването на едни пари\".\r\n\"Именно сега трябваше да се реагира, защото анализите се правеха през годината. Сега и с доброто състояние на бюджета може да се позволи едно допълнително даване на средства към тези болници. Смятам, че това е изключително позитивно. Избори има всяка година, а пари се дават тогава, когато бюджетът го позволява и когато наистина се постигне разумният компромис чрез диалог с всички заинтересовани\", обясни още депутатът от ГЕРБ.\r\nДаниела Дариткова бе категорична, че не може да се говори за неправомерна държавна помощ към търговски дружества.\r\nПо думите й по тази методика се финансират и центровете за психично здраве. Тя увери, че поетият ангажимент от Министерството на здравеопазването за увеличаване на издръжката на болен с психично заболяване също ще бъде спазен и ще има увеличение на средствата.\r\nЗа единната европейска система за верификация на лекарствата, която вчера влезе в сила, Дариткова смята, че няма място за притеснение.\r\n\"Бяха направени редица уточнения от Министерството на здравеопазването и от асоциацията, която се занимава с въвеждането на системата, че ще има плавен преход, че няма да има санкции в първите месеци, че има сериозно понижение на цената на необходимите устройства. Длъжни сме да изпълняваме европейските регламенти. Нямаме полезен ход за отстъпление. … Смятам, че би следвало с помощта на съсловната организация, министерството и компетентните органи да се подпомогне всяка аптека, която има затруднения по въвеждането на аптечния софтуер\", обясни председателят на здравната комисия. По думите й обаче няма правен механизъм за персонално финансово подпомагане на затруднени аптеки.\r\nДариткова очаква, че през март ще се вземе решение за модела за здравна реформа.\r\nКъм момента ГЕРБ нямат политическо решение по отношение на Концепцията за интеграция на ромите на вицепремиера Красимир Каракачанов. Според нея документът би следвало да се подложи на широко обществено обсъждане, да се чуят всички мнения и чак тогава да се вземе решение в контекста на програмата, която изпълнява правителството.\r\n\"Проблемът е изключително важен. Би следвало да се постигне консенсус не само в рамките на управляващата коалиция, но и постигане на обществен консенсус по темата, за да може стъпките, които се очертаят, да бъдат следвани дългосрочно. Проблемът наистина трябва да намери своето решение в конкретни мерки. Имаме позитивни решения в тази насока, но цялостното усещане на обществото за успешна интеграция все още го няма\".\r\n", "date": "2019.02.10", "title": "Дариткова: Не всички общински болници ще получат допълнително финансиране"}
{"url": "https://www.novinite.bg/articles/170889/Nad-51-000-sa-protestirali-vav-Franciya-v-sabota", "text": "13-а протестна събота на протести на \"жълтите жилетки” във Франция. 51 400 демонстранти излязоха по улиците на големите градове. В Париж се събраха над 21 000 души, съобщават от полицията. Един човек пострада от сълзотворна граната - ръката от китката му бе откъсната.Движението се зароди през ноември миналата година като знак на недоволство срещу високите цени на горивата, а в последствие прерасна в бунт срещу политическата класа в страната.", "date": "2019.02.10", "title": "Над 51 000 са протестирали във Франция в събота"}
{"url": "https://www.novinite.bg/articles/170892/Bezplatno-obrazovanie-za-balgarski-mladeji-v-Rusiya", "text": "Русия дава възможност за безплатно образование на българските младежи. Стипендията за университет в Русия поема таксите за обучение и предоставя общежитие на символична цена, но животът в големите градове като Москва и Санкт Петербург е много скъп.Най-смелите сигурно биха избрали вулканична Камчатка или суровия Сибир. А някои с удоволствие биха учили в черноморския курорт Сочи.Руското правителство предоставя стипендии за безплатно обучение в руските университети за степените бакалавър, магистър и докторант, също и за повишаване на квалификацията.За кандидатите за стипендия не е задължително да знаят руски. Има възможност за езиково обучение и по специалността, което продължава една година.", "date": "2019.02.10", "title": "Безплатно образование за български младежи в Русия"}
{"url": "https://www.novinite.bg/articles/170890/Vlado-Penev-s-pochetno-otlichie-Sv-Sv-Kiril-i-Metodij-ogarlie", "text": "На тържествена церемония в президентството актьорът Владимир Пенев получи от държавния глава Румен Радев отличието \"Св. Св. Кирил и Методий\" - огърлие.„Изключително щастлив съм, защото това не е просто признание за нещата, които правя като актьор. Отличието е комплексно и включва чисто човешките качества, както и различна благотворителност. Гордост е, че всичко това е оценено”, каза в „Тази събота и неделя” актьорът.Миналата година той основа фондация „Владимир Пенев”, която цели да превърне ул. „Иван Вазов”, където актьорът е роден, в музей на открито на софийската градска архитектура. На нея има 20 паметници на културата от национално значение.За номинацията си за награда ИКАР за ролята си в „Бащата”, Владо Пенев сподели, че се чувства изключинелно радостен.", "date": "2019.02.10", "title": "Владо Пенев с почетно отличие „Св. Св. Кирил и Методий\" - огърлие"}
{"url": "https://www.novinite.bg/articles/170903/Obshtinskite-savetnici-ot-BSP-iskat-palna-proverka-na-transportnite-drujestva", "text": "Общинските съветници от БСП искат пълна проверка и отчет на работата на транспортните дружества в София от 1 януари 2019 година досега. Справката задължително трябва да включва часовете положен извънреден труд от шофьорите, осигуряване на междусменните почивки и недостига на водачи на превозните средства, категорични са социалистите в СОС.\"Очаквам двамата директори на транспортните дружества - Слав Монов и Евгений Ганчев да информират членовете на Комисията по транспорт и туризъм още идната седмица в сряда, когато трябва да имаме заседание, заяви лидерът на БСП - София Калоян Паргов, който е и заместник-председател на Комисията по транспорт и туризъм към СОС. - Настоявам да ни бъде докладвано дали са верни информациите, които се разпространяват в социалните мрежи, за недостиг от над 300 шофьори и ватмани в столичния градски транспорт, за липса на почивки, за смени, продължаващи по 16 часа, за до 50 часа извънреден труд на водачите на месец. И като цяло - как столичният градски транспорт гарантира сигурността на гражданите на София\".Калоян Паргов припомни, че при разглеждането на транспортната задача на заседание на комисията преди по-малко от две седмици БСП изрази опасенията си и предупреди, че тя няма да бъде изпълнена именно поради недостига на шофьори.\"Очакваме обяснения от кмета Йорданка Фандъкова и от заместника й, отговарящ и за транспорта, Дончо Барбалов, както и от председателя на Комисията по транспорт Екатерина Йорданова, заяви Калоян Паргов. - Освен това, настояваме още в сряда да чуем ясно и точно какви мерки те смятат да вземат оттук нататък, за да разрешат проблемите в столичния градски транспорт. Защото тази безотговорност не може да продължава! Никой няма право да рискува живота и здравето на софиянци\".БСП - София не за първи път поставя тези въпроси. Столичните социалисти подкрепиха протеста на шофьорите от градския транспорт срещу лошите условия на труд и ниското заплащане преди време. В декларация на БСП - Искър тогава столичните социалисти поискаха пълна ревизия на цялостната транспортна политика на СО и на общинските транспортни фирми.\"Във връзка с инцидента от петък, когато водач на автобус №98 получи инфаркт на волана и само по чудо в последвалата катастрофа нямаше пострадали и жертви, настояваме да бъде предоставена официална информация по редица въпроси, заяви общинският съветник от БСП Борис Цветков, който е и председател столичните социалисти в район \"Искър\". - Настояваме да бъдем информирани дали катастрофиралият автобус е минал задължителен технически преглед, а шофьорът - задължителния медицински преглед. Дали е вярно, че за януари въпросният водач е имал само 3 почивни дни, което е скандално и грубо нарушение на Кодекса на труда. Търсим отговори и от ДАИ, и от Инспекцията по труда, които са задължени да проверяват фирмите за обществен транспорт. И не на последно място - искаме отговори и от транспортните синдикати в дружествата. Защо не реагират на лошото отношение към водачите и към условията, в които те се трудят?\".", "date": "2019.02.10", "title": "Общинските съветници от БСП искат пълна проверка на транспортните дружества"}
{"url": "https://www.novinite.bg/articles/170907/Svetovni-kompanii-nagradiha-balgarski-uchenici-v-Bryuksel", "text": "Трима български ученици бяха сред победителите в проекта Space Tube, подкрепен от компаниите \"Майкрософт\", \"Еърбъс\" и \"3М\". Ученици от няколко европейски държави, сред които и България, бяха провокирани да тестват знанията си и да изследват Космоса, съобщава пресслужбата на ГЕРБ.Българските гимназисти показаха отлични познания чрез създадено от тях видео, коментиращо разминаванията между физиката и научната фантастика в известни филми за Космоса. Интерактивното представяне на учениците им донесе победа в конкурса, заедно с белгийския отбор.\"През 2025 година работата в екип ще бъде сред най-важните умения за успех наравно с креативното мислене и в така наречените STEM умения (STEM e акроним от първите букви на английските думи за наука (science), технология (technology), инженерство (engineering) и математика (maths). Адаптирането на училищната система е ключово за подготовката на учениците за икономиката на новото съвремие. Радвам се, че в България имаме преподаватели и училища, които търсят и намират възможности за сътрудничество по международни проекти. Проактивността и креативното мислене се развиват, когато учениците имат свободата да проверяват знанията си и сами да стигат до заключения. Младите български таланти показаха именно това във видеото си.\", заяви българският евродепутат от ГЕРБ/ЕНП Ева Майдел по време на дискусия с победителите.Антон Иванов (СУ \"Васил Левски\", гр. Елин Пелин), Йоан Стоянов (СУ \"Христо Ботев\", с. Горна Малина) и Кристиан Георгиев (Професионална гимназия по телекомуникации, гр. София) са победителите и освен от Ева Майдел, учениците бяха поздравени и от вицепрезидента на \"Майкрософт\" Джон Франк и директора на \"3М\" за Европа Максим Бюро.Победителите в конкурса посетиха и центъра по иновации на \"3М\" в Дюселдорф и Европейската космическа агенция в Брюксел. ", "date": "2019.02.10", "title": "Световни компании наградиха български ученици в Брюксел"}
{"url": "https://www.novinite.bg/articles/170882/Den-na-otvorenite-vrati-v-Narodnoto-sabranie", "text": "Ден на отворените врати в Народното събрание. От 10:00 ч. председателят Цвета Караянчева ще посрещне първите посетители.В сградата на парламента гостите ще могат да видят оригиналите на Търновската и на Сребърната конституция.Сред експонатите е масата, на която депутатите от Учредителното събрание са положили подписите си под текста на Търновската конституция, както и лични вещи на Петко Рачев Славейков.", "date": "2019.02.10", "title": "Ден на отворените врати в Народното събрание"}
{"url": "https://www.novinite.bg/articles/170894/Nov-milioner-na-vseki-dva-dni", "text": "Нов милионер на всеки два дни - това отчита статистиката на Българската Народна Банка, съобщава телевизия \"България Он еър\".По-бързо нарастват влоговете с големи суми, докато при малките депозити има спад.Най-голям ръст има при влоговете на граждани със суми между 500 хиляди лева и 1 милион лева, като както броят им, така и общата сума в тях се увеличават с над 20%. Влоговете на граждани със суми между половин и един милион вече са 1668.На второ място по ръст са депозитите на домакинствата със суми между 200 хиляди и 500 хиляди лева, които и като брой и като обща сума се увеличават с 18%.За година спестяванията на хората в банките са нараснали с 3 милиарда и 700 милиона лева лева като в края на декември общата сума на влоговете е над 51,5 милиарда лева. ", "date": "2019.02.10", "title": "Нов милионер на всеки два дни"}
{"url": "https://www.novinite.bg/articles/170883/Pochitame-pokrovitelya-na-pchelarite-Sv-Haralampij", "text": "Православната църква почита паметта на св. Харалампий и св. Валентина. Св. Харалампий се счита за покровител на пчеларите и на този ден, след отслужване на св. Литургия, във всички православни храмовете се благославя пчелен мед – за телесно здраве и душевно спасение.Имен ден празнуват всички, които носят имената: Харалампи, Валентин, Вальо, Валентина, Валя, Валери, Валерия.Според народните представи св. Харалампий е господар на болестите, главно на чумата.Св. Харалампий бил епископ в Магнезия, Мала Азия, смел проповедник на вярата. Св. свещеномъченик Харалампий е загинал мъченически в началото на III век при римския император Септимий Север на 113-годишна възраст. По повеля на императора той бил измъчван и осъден на смърт.Предаден е на мъчения, като са стъргали тялото му с железни куки, а раните му заздравявали по чуден начин. Мнозина езичници, като гледали твърдостта на вярата му и чудесното оздравяване, повярвали и били предадени на смърт.В народния календар денят е известен и като Чуминден и се празнува за здраве на хората, против чумата. В народните представи чумата изглежда като старица, която постоянно е на път и носи със себе си тефтер, в който са записани имената на хората, които трябва да погуби. Сведенията за светата мъченица Валентина са много оскъдни. Тя е живяла в околностите на Кесария Палестинска. Св. Валентина става жертва на гоненията срещу християните през 308 г. при Максимилиан ІІ Галерий (308-313 г.).Когато мъчителите се опитват да я накарат насила да принесе жертва в езическия храм, тя хвърля камък върху жертвеника и се обръща с гръб към горящия на него огън. Постъпката предрешава съдбата й и тя бива обезглавена. ", "date": "2019.02.10", "title": "Почитаме покровителя на пчеларите Св. Харалампий"}
{"url": "https://www.novinite.bg/articles/170900/Noviyat-zoopark-v-Plovdiv-bezplaten-do-kraya-na-godinata", "text": "До месец – два пловдивчани ще имат модерен зоопарк, изграден по всички европейски изисквания. Заради забавянето от близо две години на откриването кметът на Пловдив Иван Тотев обеща до края на 2019 г. входът да бъде безплатен за всички посетители.Причина за забавянето бе съдебен иск на сдружението „Граждански контрол и защита на животните” срещу строителството на зоопарка. Еколозите се противопоставиха на разширяването на съществуващата зоо градина на площ от 40 декара заради изсичането на дърветата на Гребната база в Пловдив. Само преди дни обаче Върховният административен съд попари еколозите, като отхвърли окончателно иска им. По този начин се развързват ръцете на градската управа да вземе акт 16 за зоопарка и да го насели с животни.Хабитатите според проекта в новия зоопарк ще са общо 23, като те ще бъдат изградени така, че да са най-близо до естествената среда на обитателите им. Около 50-60 вида животни ще се ширят на общо 40 декара в един от най-зелените райони на Пловдив – Гребната база. Първоначалната идея сред животните да има лъв бе отхвърлена, тъй като пловдивчани пожелаха в зоопарка да има тигър. В момента младото животно, което трябва да е вече 5-годишно, е в софийския зоопарк. Бенгалският тигър ще живее на обща площ от 1200 кв. метра, в които ще има и басейн. В целия зоопарк ще има 26 езера и 6 рекички с мостове. Къщичките на животните са направени с добит в смолянско и импрегниран дървен материал. „Това е първият и единствен засега в България зоопарк, изграден по най-високите европейски изисквания, така че всяко едно от животните да се чувства във възможно най-естествена среда. Осигуряваме много водни площи с пещерни конструкции, дупки и укрития“, каза преди време кметът Иван Тотев. Вместо мечките от старата зоологическа градина, които отидоха на заслужен отдих в природния парк край Белица,  в новия зоопарк ще има  младо семейство от този вид. Територията на мечките няма да е както по време на стария зоопарк – клетка 3 на 3 метра, а ще имат цели 3 декара площ с езеро, в което да се разхлаждат в горещите дни. От 9 кв. м обиталището на вълците се разширява на 900 кв. м. Атракции като приключенски тунел ще отвеждат до средата на хабитата. Освен старите обитатели, които временно са преместени в други зооградини, се очакват нови животни, като: розово фламинго, бизони, азиатски видри, камили, бронзова пуйка, патагонска мара, носати мечета, оцелоти, видри, сурикати, капуцини, муфлони и много други интересни животни. Екологични детски площадки и кафенета също ще се впишат сред аткракциите, а паркингът пред зоопарка ще осигури достъпност до мястото. ", "date": "2019.02.10", "title": "Новият зоопарк в Пловдив - безплатен до края на годината"}
{"url": "https://www.novinite.bg/articles/170899/Rumen-Radev-Nepodrajaemiyat-talant-na-Tatyana-Lolova-oblagorodyava-dushite-ni", "text": "Президентът Румен Радев изпрати поздравителен адрес на Татяна Лолова по случай рождения ден на легендарната ни актриса – 10 февруари.„Неподражаемият Ви талант облагородява с присъствието си сцената, екрана и душите на всички Ваши съвременници“, посочва държавният глава в писмото до Татяна Лолова. Президентът отбелязва, че изключителната роля на актрисата в българския културен и обществен живот е да възвръща и разпалва вярата ни. „Ценност и необходимост за всички нас са Вашите незаменими послания, присъствие и пример!“, посочва още президентът в поздравителния адрес до Татяна Лолова, съобщиха от \"Дондуков\" 2.  ", "date": "2019.02.10", "title": "Румен Радев: Неподражаемият талант на Татяна Лолова облагородява душите ни!"}
{"url": "https://www.novinite.bg/articles/170893/Cvetanov-Ubeden-sam-che-Rusiya-shte-opita-namesa-v-izborite-ni", "text": "„Убеден съм”. Така зам.-председателят на ГЕРБ Цветан Цветанов отговори на въпроса дали Русия ще се опита да се намеси в предстоящите тази година избори у нас в интервю за предаването „Тази неделя”.Вчера Цветанов съобщи, че Комисията за контрол над службите за сигурност ще направи изслушване на компетентните органи и институции във връзка с отравянето на бизнесмена Емилиян Гебрев и информациите за съпричастност на извършителя със случая „Скрипал“. Има информация, че агент на руското военно разузнаване под псевдонима Сергей Федотов е свързан с отравянето на бизнесмена.„Когато излиза такава информация в определени медии, съвсем нормално и закономерно е парламентът да има съответната информираност от компетентните органи. Затова в четвъртък ще има такава среща… Убеден съм, че по този начин ще можем да ограничим възможността за някакви спекулации и че ще може да се говори по същество и за взаимодействието, което имаме с нашите европейски партньори“, каза председателят на парламентарната група на ГЕРБ Цветан Цветанов.„Трябва да разберем първо дали има съвпадение на датите и периодите, в които е посещавал страната ни и Великобритания. За Великобритания вече е установено, че е имало присъствие на този служител на службите на Русия. Ако има подобно присъствие в същия период в България, когато съвпада с казуса „Гебрев”, тогава ще има много интересни въпроси, които ще бъдат зададени на компетентните органи и на тези, които трябва да отговорят“, разясни депутатът.На въпроса възможно ли е да се стигне до изгонване на руски дипломати зам.-председателят на ГЕРБ обяви, че има лична позиция, но ще се въздържи да я сподели.Цветанов коментира и поредния сблъсък между кабинета и президента Румен Радев – на тема позицията на държавата ни за случващото се във Венецуела. Той напомни, че правителството е това, което определя външната политика на страната.„Начинът, по който Радев направи неговата позиция, той допълнително създава напрежение и предпоставки за разделение в обществото”, обяви Цветанов.", "date": "2019.02.10", "title": "Цветанов: Убеден съм, че Русия ще опита намеса в изборите ни"}
{"url": "https://www.novinite.bg/articles/170898/NFSB-nominira-Valeri-Simeonov-za-evrodeputat-i-vodach-na-listata", "text": "НФСБ обяви номинацията на Валери Симеонов за водач на листата за предстоящите европейски избори.Това е предложението на бургаската структура, а към нея почти сигурно ще се присъединят и варненската, и пловдивската структура, обясни пред медиите депутатът Валентин Касабов. Няма конкурент като водач на листата, отсече Касабов.Самият Валери Симеонов не бе на събитието.Ръководството на НФСБ даде извънредна пресконференция в Гранд хотел и СПА \"Приморец\".Пред медиите застанаха депутатът от НФСБ и зам.-председател на партията Валентин Касабов, областният лидер на НФСБ за Бургас Иван Кузманов, общинският Ивайло Вагенщайн.Пет са причините да бъде номиниран именно той, обясни депутатът Християн Митев.Сред тях са последователната политика за защита на националната сигурност и интересите на страната, активната дейност за подпомагане на българския бизнес, както и водената политика в интерес на възрастните хора.„Благодарение на неговите активни последователни действия беше изградена оградата по границата ни с Република Турция, която е и външна граница на Европейския съюз. Съоръжението в значителна степен пресече нелегалната миграция и трафика на хора, за което свидетелстват както данните на Министерството на вътрешните работи, така и оценката на партньорите ни от Европейския съюз. Вторият мотив е защитата на националните интереси. Валери Симеонов активно и остро се противопостави срещу ратифицирането на Истанбулската конвенция, която съдържа противоконституционни положения. Също така Симеонов се обяви категорично против и срещу приемането на Глобалния пакт за миграция на ООН. На трето място е активната дейност на Валери Симеонов за подпомагане на българския бизнес“, каза Митев, цитиран от БНР.Той допълни, че сред другите мотиви за номинацията на Валери Симеонов са действията му за защита на законността и правовия ред.Все още не е ясно дали НФСБ ще участва на евроизборите с обща листа с ВМРО и \"Атака\" , в друга комбинация или самостоятелно.От ВМРО по-рано номинираха настоящия евродепутат Ангел Джамбазки за водач на евролистата. ", "date": "2019.02.10", "title": "НФСБ номинира Валери Симеонов за евродепутат и водач на листата"}
{"url": "https://www.novinite.bg/articles/170887/Rap-parche-s-orientalski-motivi-triumfira-v-San-Remo", "text": "Роденият в Милано 27-годишен певец и композитор Мамуд (Mahmood) стана победител в 69-ото издание на фестивала на италианската песен в Сан Ремо. Мамуд, който е син на египтянин и италианка от Сардиния, спечели конкурса със своето авторско парче „Пари“ (Soldi) – рап с ориенталски мотиви, звучащ изразително благодарение на интересния глас на артиста. Алесандро Мамуд, както е цялото му име, бе единият от двамата победители в проведеното миналия месец състезание между дебютантите „Сан Ремо Джовани“, което му даде право да участва наравно с изявените майстори. Той изобщо не влизаше в сметките на букмейкърите като възможен победител и сякаш бе най-изненаданият от развоя на събитията. „Просто не мога да повярвам!“, едва отрони пред микрофона брюнетът, когато бе обявен за носител на голямата награда. Втори остана смятаният за фаворит Ултимо (псевдоним на 23-годишния Николо Морикони) с „Твоите особености“ (I tuoi particolari) – типична фестивална песен в духа на мелодичната италианска традиция. Трети се класираха момчетата от вече световноизвестното трио Il Volo, които се представиха в трасирания коловоз на стила поп-опера с „Музика, която остава“ (Musica che resta). Още с оповестяването на финалистите публиката в митичния театър „Аристон“ избухна в освирквания. Недоволството на зрителите бе провокирано най-вече от оставането извън почетната тройка на рок-ветеранката Лоредана Берте, която тази година се превърна в тяхна любимка с мощната си интерпретация на парчето „Какво очакваш от мен“ (Cosa ti aspetti da me). Хората дълго скандираха „Ло-ре-да-на, Ло-ре-да-на!“, но това не промени с нищо подреждането, което се определя от 3 фактора – вота на спеца на телевизионните зрители. Берте се оказа четвърта, а пети, непосредствено след нея – друг от фаворитите на залата, Симоне Кристики, със своето силно театрализирано изпълнение на „Грижи се за мен“ (Abbi cura di me) – добра изповедна поезия, облечена в музика и речитатив. Кристики взе 2 специални награди – тази на името на Серджо Ендриго за най-добро изпълнение и за най-добра музикална композиция. Наградата на критиката, наградата на името на Лучо Далла и отличието за най-добър текст бяха присъдени на още един пренебрегнат в класирането любимец на публиката – Даниеле Силвестри с „Живак“ (Argentovivo). Клаудио Бальони – един от най-значимите певци композитори на Италия, който за втора поредна година бе арт директор и водещ на фестивала в Сан Ремо и е смятан за голям негов реформатор, се бе погрижил на сцената от 5 до 9 февруари да присъстват почти всички жанрове: поп, рок, пънк, рап, уърлд мюзик, ангажирани песни със социално послание... Някои от конкурентите с най-интересно звучащи предложения обаче с право могат да се смятат за неодооценени като Паола Турчи, прочутия Нек, група The Zen Circus, Франческо Мотта, известен само като Мотта и др. Един от специалните гости, които пяха в последната вечер на фестивала в Сан Ремо, бе Ерос Рамацоти - 35 години след своята победа при дебютантите на същия този подиум.", "date": "2019.02.10", "title": "Рап парче с ориенталски мотиви триумфира в Сан Ремо"}
{"url": "https://www.novinite.bg/articles/170908/Protest-pred-prezidentstvoto-poiska-ostavkata-na-Rumen-Radev", "text": "Протестиращи пред президентството поискаха оставката на държавния глава Румен Радев, предаде бТВ.\r\nПоводът е позицията му за Венецуела и сравнението, което направи с България, и твърдението им, че \"нарекъл България блато\".\r\n\r\n\r\n\r\n\r\n", "date": "2019.02.10", "title": "Протест пред президентството поиска оставката на Румен Радев"}
{"url": "https://www.novinite.bg/articles/170902/Horata-s-uvrejdaniya-shte-imat-elektronni-profili", "text": "Хората с увреждания ще имат електронни профили. В тях на едно място е събрана информация от регистрите на различни институции. Профилите работят в тестови режим. Създаването им беше договорено по време на протестите на майките на деца с увреждания, съобщи БНТ.Хората с увреждания могат да влязат в профила с електронен подпис или персонален идентификационен код от НОИ.\"Дава достъп до всички регистри, в които има данни за хората с увреждания. В профила за сега постъпва информация от НЕЛК, Социалните служби, НОИ, Здравната каса, Образователното министерство\", обясни социалният министър Бисер Петков.\"Той би могъл да провери какви права са отразени в него. Ако нещо не е отразено, би могъл да поиска корекция\", уточни председателят на Агенцията за хората с увреждания Мично Коралски.Не всички хора с увреждания обаче ще могат да влязат в профила си.Неправителствените организации се надяват, че информацията от профилите ще помогне на институциите да подобрят политиките за хората с увреждания. Системата ще се надгражда и се предвижда се чрез нея да се повиши контролът в ТЕЛК.\"Свързаността на тези системи - електронното здраво досие са предпоставки за намаляване на злоупотребите\", каза още Бисер Петков.Очаква се тестовият период на електронните профили на хората с увреждания да приключи до края на месеца.", "date": "2019.02.10", "title": "Хората с увреждания ще имат електронни профили"}
