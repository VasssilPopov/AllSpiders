{"url": "https://www.novinite.bg/articles/169353/Mikrobus-se-sblaska-s-rodopskata-tesnolinejka-kraj-Velingrad", "text": "Микробус се е сблъскал с родопската теснолинейка в района на Велинград, съобщи Мирослав Стоянов, говорител на ОДМВР-Пазарджик, цитиран от \"Фокус\". По думите му сигнал за катастрофата е получен на тел. 112 около 10.30 часа тази сутрин. Сигналът е отработен от служители на Районното управление на полицията във Велинград. Преминаващ на неохраняем жп прелез микробус не е съобразил идването на теснолинейката по жп релсите и се е блъснал в нея. За щастие няма пострадали хора, но са нанесени сериозни материални щети по микробуса. Извършен е оглед от полицейски служители от Велинград, уведомена е и Окръжната прокуратура в Пазарджик, уточни Стоянов. Той допълни, че родопската теснолинейка е продължила по направлението си.", "date": "2019.01.06", "title": "Микробус се сблъска с родопската теснолинейка край Велинград"}
{"url": "https://www.novinite.bg/articles/169347/Papata-s-priziv-za-spasyavaneto-na-49-migranti-kraj-Malta", "text": "\r\nПапа Франциск призова европейските лидери да покажат \"солидарност\" с 49 мигранти, блокирани на кораби на неправителствени организации край бреговете на Малта, на които беше отказано убежище, съобщава АФП.\r\n\r\n\r\n\r\n\r\n\r\n", "date": "2019.01.06", "title": "Папата с призив за спасяването на 49 мигранти край Малта"}
{"url": "https://www.novinite.bg/articles/169348/Vejdi-Rashidov-Ivan-Laskin-noseshe-talanta-si-ot-dete", "text": "Иван Ласкин беше мъжкар и ще ни липсва, заяви депутатът и бивш министър на културата Вежди Рашидов по повод кончината на актьора.\"Той беше известно време на лечение при моята съпруга в Пирогов, след това беше преместен във ВМА. За съжаление той не излезе от кома. Иван е от знаковите хора, които ще ги запомним. Той беше прям и казваше всичко директно. Такива хора винаги са на ръба да бъдат отричани, но това са и хората, които са запомняни“, смята Рашидов, предаде Канал 3.Много малко са хората, които винаги могат да изговарят истината директно, но според Рашидов Иван Ласкин е именно такъв.\"Той носeше таланта си от дете. Иван е от типа на странните, но талантливи чешити. Изключително предан като приятел и мъжко момче. Ще ни липсва много! Светла му памет!“, каза още Рашидов.Най-вероятно Иван Ласкин да бъде погребан в Алеята на творците в Централните софийски гробища.И Съюзът на артистите изрази своите искрени съболезнования в официално съобщение по повод кончината на актьора Иван Ласкин.\"Сбогом, Иван Ласкин! Трудно ни е да вярваме, че това е краят!\".\"На 48-годишна възраст си отиде един от най-харизматичните, обичани и талантливи български актьори. Иван Ласкин остави сериозни следи, както в киното, така и в театъра. Съюзът на артистите изказва своите съболезнования на близките на актьора!\", пише още в съобщението.", "date": "2019.01.06", "title": "Вежди Рашидов: Иван Ласкин носеше таланта си от дете"}
{"url": "https://www.novinite.bg/articles/169351/Shefat-na-API-Ot-4500-mesta-shte-se-kupuvat-e-vinetki-v-cyalata-strana-do-kraya-na-meseca", "text": "До края на януари гражданите ще могат да купят е-винетка от над 4500 точки в цялата страна. Няма фалстарт на електронната система, а технически проблеми при въвеждането на нов и сложен продукт, които се отстраняват веднага. Това каза инж. Светослав Глосов, председател на УС на АПИ по БНР.\"Правим анализ на проблемите и най-вероятно ще предявим претенции към изпълнителя, съгласно договора, за неспазване на графиците\", коментира Глосов. Той подчерта, че досега не е платена и стотинка на изпълнителя на електронната система \"Капш\".\"В момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна.От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато\", съобщи инж. Глосов.На ГКПП „Калотина“ освен терминали за самотаксуване вече са оборудвани и работни места за продажба на е-винетки в брой на каса. Такива ще има и на „Кулата“, на Дунав мост при Русе и на „Капитан Андреево“. Апарати за самотаксуване са монтирани на пунктове „Отоманци“, „Гюешево“, „Капитан Андреево“, „Дунав мост“ – Русе, „Кардам“, „Дуранкулак“. Монтирани са устройствата и на „Станке Лисичково“, „Златарево“ и „Оряхово“.Въвеждането на електронна винетка е само част от продукта тол система, който ще бъде цялостно въведен през август тази година, когато ще стартира тол таксуване за автомобилите над 3,5 тона, каза инж. Глосов.", "date": "2019.01.06", "title": "Шефът на АПИ: От 4500 места ще се купуват е-винетки в цялата страна до края на месеца"}
{"url": "https://www.novinite.bg/articles/169342/Lokomotiv-se-zapali-do-garata-v-Pavlikeni-nyama-postradali", "text": "Локомотив на пътнически влак се е запалил тази вечер до гарата в Павликени. Пожарът е локализиран, няма пострадали сред пътниците и превозната бригада.На 200 метра преди гарата в Павликени локомотивът на пътническия влак от София за Русе е започнал да пуши, появили се пламъци. Двамата машинисти са спрели композицията с трите вагона, започнали да гасят със служебните пожарогасители, но тлеенето продължило, съобщи за „Хоризонт“ Станко Лазов от областната протиповопожарна служба. Превозната бригада е евакуирала близо 30-е пътници. Два специализирани автомобила на пожарната служба в Павликени са загасили пожара и са охладили пътническите вагони, за да не се разпростре огънят.Няма пострадали. Пътниците ще бъдат извозени. Влаковото движение през Павликени е възстановено.", "date": "2019.01.06", "title": "Локомотив се запали до гарата в Павликени, няма пострадали"}
{"url": "https://www.novinite.bg/articles/169339/Vojnata-po-patishtata-vze-poredna-jertva", "text": "Един човек е загинал, а 13 души са били ранени при 11 катастрофи в страната през изминалото денонощие, съобщи МВР. В София е имало 18 леки произшествия. Загинали и ранени няма.", "date": "2019.01.06", "title": "Войната по пътищата взе поредна жертва"}
{"url": "https://www.novinite.bg/articles/169352/Putin-i-Erdogan-shte-se-sreshtnat-ne-e-utochnena-data", "text": "\r\nПрезидентите на Русия и Турция Владимир Путин и Реджеп Тайип Ердоган действително имат намерение да разговарят скоро, но точната дата на срещата все още предстои да бъде съгласувана, заяви говорителят на Кремъл Дмитрий Песков, цитиран от ТАСС.\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.01.06", "title": "Путин и Ердоган ще се срещнат, не е уточнена дата"}
{"url": "https://www.novinite.bg/articles/169336/Blizo-400-mashini-sa-obrabotvali-patnite-nastilki-v-stranata", "text": "Близо 400 машини са обработвали пътните настилки през нощта, за да се осигури безопасността на пътуване при зимни условия. В районите със снеговалеж работата им продължава. Шофьорите трябва да тръгват на път с автомобили, подготвени за зимни условия. Поради снегонавявания е ограничено движението на всички автомобили през проход „Троянски“. Временно е ограничено движението на товарни автомобили с ремаркета и полуремаркета по път ІІІ-866 Девин – Михалково и през прохода „Превала“.Движението по останалите републикански пътища е без ограничение. Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да спазват дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.06", "title": "Близо 400 машини са обработвали пътните настилки в страната"}
{"url": "https://www.novinite.bg/articles/169343/Rumanci-katastrofiraha-na-patya-Ruse-Byala", "text": "Румънци катастрофираха на пътя Русе – Бяла, предаде bTV. Колата им се ударила в бетонна стена, след като поднесла заради падналия слаб сняг.На участък със завой и ограничение на скоростта от 60 км/ч водачът е загубил управление и е катастрофирал.Най-вероятната причина е несъобразена със зимните условия скорост.Пострадал е един от пътниците, който е откаран в болница с фрактури, но без опасност за живота.При удара двигателят е изхвърчал в насрещното платно, където за късмет не е имало други автомобили.От пътноподдържащата фирма са категорични, че вината не е в състоянието на пътя, тъй като чистят от 05:30 часа сутринта.", "date": "2019.01.06", "title": "Румънци катастрофираха на пътя Русе - Бяла"}
{"url": "https://www.novinite.bg/articles/169356/Sboguvame-se-s-Ivan-Laskin-vav-vtornik", "text": "Във вторник (8 януари) в 12,30 ч в черквата \"Св. Седмочисленици\" е поклонението пред Иван Ласкин, научи \"24 часа\" от председателя на Съюза на българските артисти Христо Мутафчиев.Христо Мутафчиев е говорил с ръководството на БНТ и там обмислят тази вечер (6.1.) да променят програмата и да се излъчи епизод от сериала \"Хайка за вълци\" в памет на актьора.В сериала по романа на Ивайло Петров Ласкин играе Иван Шибилев и си партнира с приятеля си Чочо Пойорданов.\r\n\"Иван не беше тъжен човек, затова ще го запомним и изпратим с усмивка - каза Христо Мутафчиев, който е приятел с Ласкин от първите дни им студентски дни в НАТФИЗ. - Той беше от хората, които не споделяха, таяха в себе си какво им тежи, тъгата си. Много сме говорили... А когато душата е тъжна и тялото се разболява\", тъгува за него Мутафчиев, припомняйки си го като човек със специфично чувство за хумор, с бърз ум, голям мъж.\r\n", "date": "2019.01.06", "title": "Сбогуваме се с Иван Ласкин във вторник"}
{"url": "https://www.novinite.bg/articles/169346/Velikotarnovci-otbelyazaha-Bogoyavlenie-mlad-razuznavach-izvadi-Hristoviya-krast", "text": "Великотърновци отбелязаха големия християнски празник Богоявление. Много жители и гости на Старата столица се включиха в традиционното литийно шествие, поведено от кмета Даниел Панов и великотърновския митрополит Григорий. Шествието започна от катедралния храм „Рождество Богородично“ и достигна до Владишкия мост в квартал „Асенов“, където бе кулминацията на честването. Както повелява традицията, митрополит Григорий спусна Христовия кръст във водите на р. Янтра, а близо 40 смелчаци влязоха в реката, за да намерят реликвата. Най-сръчен и предвидлив се оказа младият разузнавач Пламен Георгиев – курсант от Националния военен университет „Васил Левски“. Под бурни аплодисменти и ек от тържествен гърмеж той извади кръста и го донесе на Владишкия мост. Кметът Даниел Панов поздрави победителя и останалите мъже, участвали в традиционния български ритуал. Той пожела на всички да бъдат здрави и цялата година за тях и за близките им да бъде успешна. Отбелязването на Богоявление започна в ранните часове на 6 януари с Велик водосвет и Света литургия, отслужени в катедралния храм „Рождество Бородично“. Във всички велкотърновски църкви бе подменена светената вода. Пред крепостта Царевец бяха осветени бойните знамена на НВУ „Васил Левски“ и на структурите на Съюза на офицерите и сержантите от запаса и резерва. Програмата за отбелязване на Богоявление бе уважена също от председателя на Общинския съвет Венцислав Спирдонов, ректора на НВУ „Васил Левски“ бриг. генерал Пламен Богданов, народни представители, общински съветници, общественици др.", "date": "2019.01.06", "title": "Великотърновци отбелязаха Богоявление, млад разузнавач извади Христовия кръст"}
{"url": "https://www.novinite.bg/articles/169334/Otbelyazvame-171-godini-ot-rojdenieto-na-Botev", "text": "Днес се навършват 171 години от рождението на големия български поет и революционер Христо Ботев. В родния му град Калофер ще се състои митинг-поклонение.Пред паметника на Ботев ще бъде положена гирлянда на славата.Тържественото честване  ще започне от двора на Националния музей „Христо Ботев“. Директорът на музея Ася Николова подчерта, че по традиция началото на церемонията ще бъде поставено -\" с рецитация на първото Ботево стихотворение, посветено на майка му - \"Майце си\", на онази, която му вдъхна любов и вяра и го направи такъв непримирим\".Митингът-поклонение ще е на централния площад. Слово ще произнесе вицепрезидентът Илияна Йотова, допълва Ася Николова:\"Ще се поставят и цветя пред паметника на онзи, който Ботев е наричал \"по-горен от баща\" - неговият баща и учител Ботьо Петков. 16-метровиата гирлянда на славата, която по традиция вече повече от 16 години се поставя пред паметника на Христо Ботев ще бъде израз на преклонението и всенародната почит към гения на България“.", "date": "2019.01.06", "title": "Отбелязваме 171 години от рождението на Ботев"}
{"url": "https://www.novinite.bg/articles/169345/Udar-na-stolichna-mitnica-Zadarjaha-9000-l-gorivo-bez-dokumenti", "text": "Инспектори от Митница Столична задържаха около 9000 л гориво без документи. На 3.01.2019 г. инспектори от отдел „Митнически разузнаване и разследване“ извършват пътни проверки на Околовръстното шосе на София, в рамките на които спират микробус.В товарния му отсек са установени два PVC-куба, всеки с вместимост по 1000 литра, съдържащи течност с характеристики на петролен продукт – вероятно дизел. Оказва се, че шофьорът на микробуса и преди e попадал в полезрението на митническите органи, макар и да не е санкциониран за конкретно нарушение.За превозваното от него горивото този път той не успял да предостави документи, които да удостоверят заплащането, начисляването или обезпечаването на акциза, съобщиха от Агенция \"Митници”.При последващите оперативни действия на митническите инспектори, със съдействие на шофьора, е проверен обект, намиращ се в София, за който има основателни съмнения, че се стопанисва от същото лице и че там се съхраняват също петролни продукти без документи", "date": "2019.01.06", "title": "Удар на столична митница: Задържаха 9000 л гориво без документи"}
{"url": "https://www.novinite.bg/articles/169328/Dneven-horoskop-za-nedelya", "text": "Ако работите в група, вероятно ще имате сериозни затруднения с движението напред и развитието, така че е по-добре да се отделите и да работите самостоятелно. Трябва да имате добри аргументи, разбира се.Днес можете да извлечете максимума от повечето ситуации, така че дори да ви се налага да правите нещо неприятно, не се отчайвайте, а гледайте на това нещо като на страхотна възможност. Ще се забавлявате много.Трябва първи да говорите днес, в противен случай разговорът ще бъде доминиран от хора, които не знаят какво говорят и говорят само с глупости. Ако се налага бъдете груби, но вземете думата. Вижте повече на: ", "date": "2019.01.06", "title": "Дневен хороскоп за неделя"}
{"url": "https://www.novinite.bg/articles/169332/143-064-imennici-tryabva-da-pocherpyat-na-Jordanovden", "text": "Православните християни отбелязват празника Св. Богоявление или Йордановден, предаде репортер на БГНЕС. Това е денят, в който Йоан Кръстител кръщава Иисус Христос в река Йордан, а на него във всички епархии на Българската православна църква се отслужва св. Златоустова Литургия и Велик водосвет, последвани от тържествени шествия и хвърлянето в река или водоем на Богоявленския кръст. Днес имен ден празнуват всички, които носят имената Йордан, Богдан, Йорданка, Данчо, Данка, Борил, Богомил, Бистра, Найден, Божидар, Божидара и техните производни. По данни на Националния статистически институт общо 143 094 души са празнуващите имен ден днес. От тях 75 527 са мъже, а жените са 67 567. Йордан е деветото най-разпространено мъжко име, а към края на миналата година 49 127 мъже се казват така. 37 074 пък са жените, казващи се Йорданка, което им отрежда четвърто място в класацията на най-разпространените женски имена. През януари има най-много именници - 779 225 българи празнуват на Васильовден, Йордановден (Богоявление), Ивановден, Антоновден и Атанасовден. На Йордановден – Богоявление името си празнуват 3 713 граждани с настоящ адрес в община Стара Загора. Името Йордан носят 880 от тях, Йорданкa- 495, Йордана -17, Данчо - 98/Даньо - 18, Дана- 17, Данка - 142, Божана – 72, Божанка - 35, Божидар - 515, Божидарa – 198, Божидарка-13, Боян - 266, Бонка – 260, Бончо – 174, Боньо - 68, Богданa – 65, Богданка -25 и др", "date": "2019.01.06", "title": "143 064 именници трябва да почерпят на Йордановден"}
{"url": "https://www.novinite.bg/articles/169326/Balgarskite-prevozvachi-izlizat-na-protest-v-Bryuksel", "text": "Румънци, литовци, унгарци, поляци и българи ще протестират срещу плана „Макрон“ в Брюксел в четвъртък.  „Лично аз няма да отида в Брюксел, защото нямам възможност. Протестът в Брюксел е почти безпредметен, тъй като решенията на комисията и съвета вече са взети. Въпросът е да се търсят варианти за компромис”, заяви в ефира на „Събуди се” председателят на Синдиката на международните шофьори Александър Стамболийски. Той допълни, че условията в кабината са поносими. Според него сериозен проблем е, че превозвачите спят на неохраняеми паркинги в Европа.„Възнагражденията на превозвачите от различите държави горе долу се изравниха. Имаме разлики единствено в осигурителните прагове”, каза още Александър Стамболийски. Според него българското правителство може чрез дипломатически преговори с Румъния да направи удара за шофьорите на тирове по-малък.", "date": "2019.01.06", "title": "Българските превозвачи излизат на протест в Брюксел"}
{"url": "https://www.novinite.bg/articles/169354/Karakachanov-Nyama-reshenie-za-kupuvane-na-F-16-samo-za-pregovori", "text": "„Закриването на Агенцията за българите в чужбина не решава никакви проблеми. Това не е решение, а изказване на премиера. Аз пък предлагам министерство за българите в чужбина”. Това заяви министърът на отбраната и лидер на ВМРО Красимир Каракачанов в предаването „Тази неделя” по bTV., обясни той.Каракчанов коментира и решението да преговаряме със САЩ за изтребителите F-16. Той подчерта, че то не е за купуване на самолети, а за започване на разговори., уточни военният министър.", "date": "2019.01.06", "title": "Каракачанов: Няма решение за купуване на F-16, само за преговори"}
{"url": "https://www.novinite.bg/articles/169329/6-dushi-sa-zaginali-a-50-sa-raneni-pri-katastrofa-s-turisticheski-avtobus-v-Tajland", "text": "Най-малко шестима души загинаха, а около 50 пострадаха при катастрофа с двуетажен туристически автобус в централната тайландска провинция Патум Тани. Вестник \"Банкок пост\" съобщи, че катастрофата станала в ранните часове на днешния ден местно време, докато автобусът пътувал за Банкок, предаде ТАСС. Според изданието автобусът на туристическата агенция \"Праяд\" се преобърнал по време на дъжд, след като водачът натиснал рязко спирачката, за да избегне удар с друго превозно средство. При катастрофата загинали мъж, четири жени и бебе. Петдесет души получили различни наранявания и всички са откарани в най-близките болници. Полицията издирва водача на автобуса, за да го разпита, възможно е той да е сред хоспитализираните.", "date": "2019.01.06", "title": "6 души са загинали, а 50 са ранени при катастрофа с туристически автобус в Тайланд"}
{"url": "https://www.novinite.bg/articles/169331/Izdirvaniyat-ot-MVR-V-Rusiya-sam-ne-znaeh-che-me-tarsyat", "text": "Издирван от МВР даде интервю пред bTV. Той обяви, че е научил от медиите, че е издирван.В четвъртък от полицията обявиха, че търсят 45-годишния Светослав Вушев за грабеж. Предупредиха също, че е възможно той да е въоръжен.\"Аз това, което знам, е, че никой не ме е търсил\", заяви Светослав Вушев. По думите му, не бил извършвал и грабеж на телефон, за което го издирвали. За престъплението бил обвинен от бившата му приятелка, с която влошили отношенията си.\"Бях ѝ казал, че искам да прекратя отношенията си с нея, тъй като постоянно искаше и ме изнудваше за пари. Не смятах, че е необходимо да ѝ ги давам\", каза Вушев.Жената не пожела да застане пред камерата ни с обяснението, че се страхува. Тя е предоставила запис от разговор, за който се твърди, че е воден между двамата. Там се отправят заплахи.Светослав Вушев не уточни къде точно се намира в момента. Не бил въоръжен.\"В Русия съм, ще Ви кажа, не знам какво значение има. Разследване от полицията ли правите в момента или чакате отговор от мен. Нямам вина за нищо и това е абсурдно\", каза само Вушев и обясни, че е на лечение..", "date": "2019.01.06", "title": "Издирваният от МВР: В Русия съм, не знаех, че ме търсят"}
{"url": "https://www.novinite.bg/articles/169349/Makedoniya-prizna-Car-Samuil-predstavlyava-Carstvo-Balgariya", "text": "Ръководителят на македонската комисия проф. Драги Георгиев заяви пред македонската телевизия „Канал 5”:\"С колегите от София постигнахме съгласие, че цар Самуил е легитимен представител на българското царство\"Владетелят е една от историческите личности, за които Македония смята, че е част от историята й.„Канал 5” припомня, че двете комисии са постигнали съгласие, че Григор Пърличев е част от общата ни история. В бъдеще двете страни заедно ще отбелязват и Денят на светите братя Кирил и Методий на 24 май.Комисията беше създадена след подписването на Договора за приятелство между България и Македония. До момента екипите от София и Скопие проведоха три заседания. Следващата среща на експертите ще бъде към края на месец февруари. Професор Георгиев съобщи, че има спорове относно жителите на Самуиловото царство. Според него на територията на това царство е имало и други етноси, освен българи. В Самуиловото царства влизат цяла днешна Албания, цяла Сърбия и части на Гърция.Професор Георгиев съобщи, че има спорове относно жителите на Самуиловото царство. Според него на територията на това царство е имало и други етноси, освен българи. В Самуиловото царства влизат цяла днешна Албания, цяла Сърбия и части на Гърция.Според други източници, това не означава признаване - Мартин Чорбаджийски пише за \"Българска История\":Това обаче далеч не е достатъчно, за да направим заключението че от македонска страна признават българския произход на цар Самуил или българския характер на неговата държава. Вместо това виждаме по-скоро една широка формулировка, оставяща достатъчно голямо поле за тълкуване.Подобно заключение може да изведем и от думите на проф. Георгиев преди това:„Относно третирането на поданиците на тази държава, ние не можем да се съгласим, че всички влизащи в тази държава са били българи, тъй като тя обхваща голяма територия и голям брой общности и народи, които не могат да бъдат подведени под етническото име българи.“Тук отново не се говори за „българско царство“, макар да се признава наличието и на българи.Признаването от македонската делегация, че Самуил е свързан със средновековната българска държава и че в тази държава има българско население са достатъчно важни и определено дават повод за размисъл, но за някакво пренаписване на учебниците по история в Македония, на каквото се надява голяма част от нашето общество, не може да се очаква.Все пак целите на комисията са ограничени до постигане на съгласие за личности и събития, около които двете държави могат да организират съвместни чествания и преглед на съдържанието на учебниците по история, който да завърши с предложения за промени до правителствата на България и Македония.", "date": "2019.01.06", "title": "Македония призна: Цар Самуил представлява Царство България"}
{"url": "https://www.novinite.bg/articles/169350/Trima-vazrastni-pochinaha-ot-buryata-i-studa-v-Garciya", "text": "Трима души станаха жертва на обилните снеговалежи и минусовите температури, които сковават Гърция, съобщава АФП. Телата на двама възрастни мъже бяха открити рано в неделя, след като автомобилът им беше пометен от внезапно наводнения край Атина, посочват от пожарната служба. Ден по-рано спасителни екипи откриха тялото на 66-годишна жена в колата й край Кератеа.Гърция е скована от изключително студен фронт, като на места живакът в термометрите падна до минус 18 градуса по Целзий, а обширни части на страната бяха покрити с дебели преспи сняг. Спасителните служби получиха десетки сигнали за помощ – основно от хора, затрупани в колите или къщите си от дебелите преспи. На места за помощ е повикана и армията.В събота пожарникари спасиха двойка френски туристи, изгубили се в гориста местност на остров Лесбос. Лошото време наруши въздушния трафик, затвори централни магистрали, прекъсна фериботните връзки и доведе до отмяна на влакове.Блокирани за движение са пътищата Агиос Василиос-Хортиатис и Мелисохори – Ореокастро. Превозните средства от всякакъв тип, които се движат по пътната мрежа в региона трябва да бъдат оборудвани с вериги за сняг и всичко друго необходимо за шофиране в тежка зимна обстановка, предупреждават властите. ", "date": "2019.01.06", "title": "Трима възрастни починаха от бурята и студа в Гърция"}
{"url": "https://www.novinite.bg/articles/169341/Problemi-s-elektronnite-vinetki-belyazaha-sedmicata", "text": "2019 година започва с увеличение с 10 на сто на трудовите възнаграждения на работещите в бюджетния сектори с повишение на минималната работна заплата, която вече е 560 лева.С 20 на сто се повишават заплатите в сферата на образованието за педагогическия персонал.В 26 града на страната от 1-ви януари поскъпва водата. С нова цена е и природният газ.От 1-ви януари Електронните винетки са задължителни. Почти през цялата седмица обаче шофьорите не можаха да се сдобият с тях. Десетки сигнали за нередности бяха подадени от хора, които са опитали без успех да си платят пътната такса.До 20 януари трябва да бъдат монтирани всички 500 терминала за закупуване на винетки по бензиностанциите в страната.Друг вариант за плащане на пътни такси е от касите на областните пътни управления, чрез мобилно приложение и уебсайта bgtoll.bg.От 7-ми януари винетки може да се закупуват и от търговски обекти и бензиностанции.Вчера стана ясно, че Антон Антонов е уволнен от поста председател на Националното тол управление в Пътната агенция. Заради проблемите с въвеждането на електронните винетки премиерът Бойко Борисов освободи и Веселин Давидов, който отговаряше за Електронната система за събиране на такси за използване на републиканската пътна мрежа.Освободен бе и Радослав Николов - съветник в политическия кабинет на Петя Аврамова, министъра на регионалното развитие благоустройството.Министър Аврамова обяви, че следващата седмица екип на Пътната агенция ще започне проверка на фирмата-изпълнител на системата за електронните винетки. По думите й терминали на граничните пунктове е трябвало да бъдат монтирани до 31 декември 2018 година.От пътната агенция съобщиха, че през първата седмица на 2019-та година са продадени 73 000 винетки на стойност над 5 милн. лева.Лидерът на БСП Корнелия Нинова поиска оставки на министри заради проблема с електронните винетки в страната.Според нея оповестените наказания на чиновници от Пътната агенция не са достатъчни, необходимо е да се понесе политическа отговорност за неработещата система.Депутатът от БСП Георги Свиленски предупреди, че предстоят още по-големи проблеми.Повод за това даде софийската Северна скоростна тангента за която местните власти поискаха жителите на столицата да не плащат винетка.Община Варна има финансова готовност да поддържа за своя сметка част от републиканската пътна мрежа, за да не плащат жителите на града винетки, заяви кметът Иван Портних.", "date": "2019.01.06", "title": "Проблеми с електронните винетки белязаха седмицата"}
{"url": "https://www.novinite.bg/articles/169338/Temperaturata-v-Sevlievo-padna-do-minus-17-gradusa", "text": "Най-ниската за тази зима температура от минус 17 градуса е измерена тази нощ в Севлиево. Това съобщи метеорологът Иванка Иванова. Няколко часа по-късно, в 7 часа сутринта, температурата е била минус 8 градуса. Дебела снежна покривка, снеговалеж и поледици допълват усложнената зимна обстановка в града, посочи метеорологът.", "date": "2019.01.06", "title": "Температурата в Севлиево падна до минус 17 градуса"}
{"url": "https://www.novinite.bg/articles/169335/15-000-jalti-jiletki-pak-na-protest", "text": "Най-малко 15 000 недоволни от властта демонстранти са се включили в поредния протестен ден във Франция. Това показват данни на полицията. Само в столицата Париж са протестирали 3500 \"жълти жилетки\". Демонстрации са се провели в десетки френски градове - Тулуза, Рен, Руан, Монпелие, Бордо и други, предаде РФИ.\r\nСъобщава се, че се е стигнало до сблъсъци между участници и полиция. Органите на реда са били замеряни с камъни, а полицията е използвала сълзотворен газ срещу нападателите. Вчера говорителят на правителството Бенжамен Гриво определи тези, които продължават да протестират като \"агитатори, които искат бунт и основно да свалят правителството\".\r\n", "date": "2019.01.06", "title": "15 000 жълти жилетки пак на протест"}
{"url": "https://www.novinite.bg/articles/169337/Pochina-aktorat-Ivan-Laskin", "text": "На 48 години почина актьорът Иван Ласкин.На 28 декември 2018-а година той бе приет по спешност във ВМА, а няколко седмици по-рано бе изписан от Втора градска болница в столицата, след двумесечен престой.Иван Ласкин е български театрален и филмов актьор от арменски произход. Играл е в десетки български игрални филми. Най-значимите му роли са от „Васко да Гама от село Рупча“ и „Хайка за вълци“.През последните години Ласкин казваше, че пише поеми и есета. Преди да ги събере в книга, на  48-годишна възраст загуби битката за живот.", "date": "2019.01.06", "title": "Почина актьорът Иван Ласкин"}
{"url": "https://www.novinite.bg/articles/169325/Pravoslavnata-carkva-otbelyazva-edin-ot-naj-golemite-hristiyanski-praznici-Jordanovden", "text": "Православната църква отбелязва един от най-големите християнски празници – Йордановден. Това е денят, в който Йоан Кръстител кръщава в река Йордан Исус Христос. Празникът е известен като Богоявление, защото след тайнството хората видели християнското триединство на Отец, Син и Дух и започнали да вярват.До този ден се смята, че дните са опасни и по земята бродят караконджули и демони - наричат се \"Мръсни дни\", Поганци, Караконждуви дни. С кръщаването на водата светът става безопасно място за живеене.По традиция след църковните служби, свещениците хвърлят кръста във вода, а нечетен брой момчета се хвърлят, за да го извадят. Смята се, че който пръв го хване ще бъде много здрав и всичко ще му спори.Според народните вярвания, ако болен се измие с вода от мястото, където е бил изваден кръста на Йордановден, това ще му помогне да се излекува. Носи се вода и вкъщи да се поръси за здраве или да бъде лек през годината. Вярва се, че, ако кръстът замръзне във водата, годината ще е плодородна, а народът - здрав. На този ден сгодените ергени отивали с родителите си у дома на момата, която искали да вземат, а майка им (свекървата) измивала лицето й с вода и я дарявала с китка и златна пара. В Калоферско и днес на празника мъже танцуват танци в ледените води.Традиционно на трапезата на Йордановден се слага пита, свинско, сърмички, пълнени чушки, кисело зеле, боб, вино. Жените, родили скоро, правят кравайчета и раздават на близки и комшии за здравето на детето.Имен ден имат: Йордан, Йорданка, Данчо, Данка, Богдан, Борил, Богомил, Бистра, Найден, Божан, Божана, Божидар, Божидара.", "date": "2019.01.06", "title": "Православната църква отбелязва един от най-големите християнски празници – Йордановден"}
{"url": "https://www.novinite.bg/articles/169324/Oblachno-s-temperaturi-mejdu-minus-2-i-3", "text": "Днес облачността ще е по-често значителна и на повече места ще има превалявания от сняг. По-съществени ще са валежите в Централния Предбалкан. Вятърът от северозапад ще се усили, ще е предимно умерен и с него ще нахлува нова порция студен въздух. Максималните температури ще са предимно между минус 2° и 3°. Над планините ще има значителна облачност с превалявания от сняг. Ще духа умерен, по-късно през деня и силен северозападен вятър. Максималната температура на височина 1200 метра ще е около минус 7°, на 2000 метра – около минус 12°.По Черноморието ще има значителна облачност и на места ще превали слаб сняг. Ще духа умерен вятър от север-северозапад. Максималните температури ще са 0°-3°. Температурата на морската вода е около 6°. Вълнението на морето ще бъде 1-2 бала, след обяд по южното крайбрежие ще се усилва.", "date": "2019.01.06", "title": "Облачно с температури между минус 2° и 3°"}
{"url": "https://www.novinite.bg/articles/169344/Radev-Konkursat-za-nov-iztrebitel-be-oporochen-tova-e-udar-po-Balgariya", "text": "Конкурсът за доставка на американски изтребители Ф-16 бе опорочен. Американските ни партньори печелят този конкурс с политически лобизъм. Това заяви президентът Румен Радев, след като взе участие в освещаването на бойните знамена по повод Йордановден. „Конкурсът бе опорочен. Настоявах да се спази процедурата и финансовата рамка, което е гаранция за оптимален избор, независимо от типа самолет. Правителството направи точно обратното - обяви победител в разрез със собствените негови и на Народното събрание правила. Дори се ангажира да надплати огромна сума. За мен това е троен удар по България“, каза президентът.„Помните, че имаше популистки изказвания, че не купуваме изтребители, за да имало пари за пенсии. Пари за пенсии така и няма, а сега ще похарчим много повече и то за по-малко самолети“, допълни той. „Това е удар по доверието на европейските партньори, които правителството използва като статисти в конкурса. Това е удар и по имиджа на нашите американски партньори, които в очите на българите печелят този конкурс с политически лобизъм, а не по правилата. Как тогава да искаме да печелим уважението на Европа и света, при положение че ние не уважаваме собствените си закони и правила“, посочи още президентът Румен Радев.", "date": "2019.01.06", "title": "Радев: Конкурсът за нов изтребител бе опорочен, това е удар по България"}
{"url": "https://www.novinite.bg/articles/169327/Vinetki-i-v-targovskite-obekti-ot-ponedelnik", "text": "От утре в голяма част от търговските обекти ще могат да се закупуват електронни винетки. Според зам.-министърът на регионалното развитие Радослав Николов това със сигурност ще облекчи натоварването на самите терминали. Заради създалия се хаос, вчера премиерът Бойко Борисов разпореди да бъдат уволнени двама ръководители в Агенция \"Пътна инфраструктура\" и един от съветниците на регионалния министър.", "date": "2019.01.06", "title": "Винетки и в търговските обекти от понеделник"}
{"url": "https://www.novinite.bg/articles/169330/Cenite-na-osnovnite-stoki-varvyat-nagore", "text": "Индексът на тържищните цени /ИТЦ/, който отразява цените на хранителните стоки на едро, се повиши за последните две седмици с 1,53 на сто до 1,444 пункта, съобщава Държавната комисия по стоковите борси и тържищата /ДКСБТ/.От средата на ноември ИТЦ трайно се повишава като за периода нивото му се вдигна с 5,86 процента. На годишна база ИТЦ се понижава с 3,03 процента - от 1,489 пункта в началото на 2018 година, до 1,444 пункта в началото на тази година. Базовото ниво на индекса - 1,000, е от 2005 година.Оранжерийните домати поскъпват от началото на годината с 6,7 на сто до 2,40 лева за килограм, а оранжерийните краставици поевтиняват с 3,1 на сто и се търгуват по 2,50 лева. Картофите поскъпват с 6,3 на сто и се продават по 0,85 лева за килограм на едро. Морковите се търгуват по 0,71 лева за килограм. Зелето поскъпва с 3,1 процента до 0,67 лева за килограм.Ябълките се търгуват без промяна по 1,03 лв./кг. Цената на портокалите се понижава с 1,6 на сто до 1,21 лева за килограм. Мандарините се търгуват по 1,38 лева за килограм. Бананите поскъпват с 0,5 на сто до 1,88 лева за килограм. Лимоните поскъпват със 7,2 на сто до 1,93 лева за килограм.Кравето сирене поскъпва с 1,7 на сто и се търгува по 6,02 лв./кг; кашкавалът, тип \"Витоша\", се купува по 10,05 лв./кг, а олиото се купува по 1,94 лева за литър. Каймата се търгува по 4,72 лева за килограм. Пакетче краве масло от 125 грама струва 2,21 лева.Пилешкото замразено месо поскъпва с 0,5 на сто и се продава по 3,88 лева за килограм на едро в края на седмицата. Захарта поевтинява с 2,7 на сто и се търгува по 1,10 лв./кг, а брашното тип \"500\" се продава по 0,86 лева. Яйцата се продават по 0,20 лева за брой.", "date": "2019.01.06", "title": "Цените на основните стоки вървят нагоре"}
{"url": "https://www.novinite.bg/articles/169340/I-trite-ski-pisti-na-Beklemeto-rabotyat", "text": "След натрупаната снежна покривка през последните дни вече работят и трите ски писти в планинския курорт \"Беклемето\". Досега две от пистите бяха обработвани основно с изкуствен сняг.От ски центъра на “Беклемето“ поясниха, че условията за зимни спортове там са много добри и очакват добър ски сезон, с повече сняг и посетители. Все още няма  възможност за нощно каране. Работното време на пистите е от 9 до 16,30 часа.Дневните карти за влек са 15 лева за възрастни и 10 лева за пенсионери и деца, като се предлагат и полудневни. Ски оборудването на ден за възрастни е 20 лева, а за деца до 16 години - 15 лева, като се правят отстъпки при наемане за повече дни.Курортното селище предлага обучение на скиори. Ски училището разполага с осем лицензирани учители.", "date": "2019.01.06", "title": "И трите ски писти на \"Беклемето\" работят"}
{"url": "https://www.novinite.bg/articles/169357/Priznatelna-Balgariya-otdade-pochit-na-Hristo-Botev", "text": "Навръх Богоявление родолюбци от цялата страна почетоха паметта на гениалния български поет и революционер Христо Ботев, предаде репортер на БГНЕС. На 6 януари (стар стил – 25 декември) се навършват 171 години от рождението на българския герой, превърнал в едно поезия и жизнен подвиг. Честванията започнаха в Калофер, родното място на Ботев. Там се проведе митинг-поклонение на представителни части от 61-ва Стрямска бригада пред родната му къща, която днес е превърната в музеен комплекс и продължи с полагане на „Гирлянд на славата“ на мемориален комплекс „Христо Ботев“. „Днешните окови на нищетата, на неправдата и омразата трябва да бъдат разсечени така, както Ботев разсичаше със сабята и словото си робските окови“, заяви вицепрезидентът Илияна Йотова в тържественото си слово по време на честванията. „Нека днес прочетем завета на българския революционер и гениален поет, който повелява – няма място за полуистини, полугерои, полусвобода, полувяра, за „слепци с очи“, за псевдогерои и лъжеидеали“, призова тя. На церемонията присъства и вицепремиерът по икономическата и демографската политика Марияна Николова. Според нея поетът-революционер, продължител на делото на Георги Раковски и Васил Левски, е ревностен защитник на правото на българския народ за самосъзнание и самоуправление. „Саможертвеното му дело и слово прескачат границата на своето време, вграждайки в Българската историческа памет, високи ценности и духовност. Дело, от което ние – българите, черпим сила и вдъхновение“, подчерта още тя. В София, пред бюст-паметника на Христо Ботев в Борисовата градина, също се проведе тържествено честване. Слово произнесе заместник-кметът по културата на Столична община доц. д-р Тодор Чобанов, а съорганизатори бяха Министерство на отбраната и Общонародна фондация „Христо Ботйов. С военна музика и строй, както и с венци и цветя от организации и граждани паметта на героя бе почетена и в Цар Симеоновата градина в Пловдив. Слово за неговия живот, оставил следи и в литературата, макар и само с 19 творби, и в публицистиката с острото и изразително перо, и в историята на страната с подвига на саможертвата му, прочете директорът на Народна библиотека \"Иван Вазов\" Димитър Минев. С тържествен общоградски ритуал старозагорски също изразиха признателност към Христо Ботев. Пред паметника му венци и цветя положиха представители на редица институции, политически партии, обществени организации, както и много граждани, а в ритуала участваха Военният духов оркестър, знаменна група и почетна рота от Втора механизирана бригада", "date": "2019.01.06", "title": "Признателна България отдаде почит на Христо Ботев"}
{"url": "https://www.novinite.bg/articles/169355/Korneliya-Ninova-Hristo-Botev-e-jiv-vav-vsyako-balgarsko-sarce", "text": "Днес Калофер и цяла България се покланяме пред един от най-великите българи- Христо Ботев, съобщиха от пресцентъра на паритията.\"Пророчеството му: \"тоз, който падне в бой за свобода, той не умира\", се сбъдна. Ботев е жив във всяко българско сърце. Той ни остави Завет да бъдем свободни хора. Нека пазим и изпълним този Завет\". Каза още Корнелия Нинова.", "date": "2019.01.06", "title": "Корнелия Нинова: Христо Ботев е жив във всяко българско сърце"}
{"url": "https://www.novinite.bg/articles/169333/Armencite-praznuvat-Koleda", "text": "На 6 януари арменците празнуват Коледа. Арменската църква отбелязва в един и същи ден и Коледа, и Богоявление. Армения е първата страна, която официално приема християнството и Бъдни вечер е един от най-големите религиозни празници. Учениците на Христос св. Тадей и св. Вартоломей разпространяват християнската религия през първи век от новата ера. И поради тази причина църквата се нарича Арменска апостолическа православна църква. През 301 г. по времето на св. Григорий Просветител християнството става официална религия в Армения. Бъдни вечер се отбелязва в Армения и от арменците по света на 5 януари, а Коледа на 6 януари. Масата в дома е подредена предварително. На Бъдни вечер за трапезата арменците приготвят солено тесто. Това е нещо като баница, в която се слага пара или копче. Рибата е основно ястие и се пие червено вино. Освен това се прави традиционното ядене тафсос долма, т. е. сарми от булгур и кисело зеле. На Рождество Христово арменците се поздравяват така: \"Христос се роди и богояви да бъде благословено богоявлението му\". На самата Коледа, на 6 януари, се ходи на гости при роднини и приятели, разменят се малки подаръци. Задължително се носят грис халва и бонбони. И за арменците, и за българите Рождество Христово е свързано главно с трапезата. За разлика от българите арменците обаче не кичат елха. Те стриктно спазват традицията за Голямата празнична литургия на 6 януари.", "date": "2019.01.06", "title": "Арменците празнуват Коледа"}
