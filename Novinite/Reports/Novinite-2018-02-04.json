{"url": "http://www.novinite.bg/articles/156317/Mariya-Gabriel-Lichnite-danni-ne-sa-stoka", "text": "Еврокомисарят по цифрова икономика и цифрово общество Мария Габриел заяви, че новият регламент за личните данни на ЕС цели да внесе повече яснота кой може да управлява личните ни данни и по какъв начин. Тя допълни, че се надява в новия бюджет на ЕС цифровите технологии да са приоритетни.9 от всеки 10 европейци са изразили притеснения за мобилните приложения, които събират личните им данни, заяви в студиото на „Денят започва с Георги Любенов“ Мария Габриел. Общият регламент надгражда директивата от 1995 г., допълни тя, като правилата важат за целия ЕС.Мария Габриел: Личните данни не са стока. Ако искаме да градим доверие в света на новите технологии, това минава през неприкосновеността на личния живот.Новите правила ще важат и за чуждите за ЕС компании, които оперират на негова територия, заяви Габриел. Благодарение на новия регламент ще има повече информация кой събира данни и по какъв начин ги използва, а съгласието е ключовият елемент в регламента, допълни тя.Новият регламент влиза в сила на 25 май.", "date": "2018.02.04", "title": "Мария Габриел: Личните данни не са стока"}
{"url": "http://www.novinite.bg/articles/156315/Jalt-kod-za-silen-vyatar-v-cyalata-strana", "text": "Днес ще духа до умерен, в Дунавската равнина временно силен, запад-северозападен вятър с който ще продължи да нахлува студен въздух. Преди обяд в Югоизточна България все още вятърът ще е силен от юг-югозапад. За областите Кърджали, Хасково, Ямбол и Бургас и днес е в сила жълт код. От северозапад валежите постепенно ще започнат да спират, а след обяд и облачността ще се разкъса. В Източните Родопи и Югоизточна България валежите ще са значителни и ще спрат едва през нощта срещу понеделник. Към 14 часа температурите ще бъдат между 7 и 12 градуса, в София около 8.Атмосферното налягане ще се повишава, но ще остане по-ниско от средното за февруари.Над планините ще бъде облачно с валежи от сняг, в Родопите от дъжд и сняг, но след обяд от северозапад валежите ще започнат да спират. Ще духа силен запад-северозападен вятър, с който ще нахлува студен въздух, но през деня ще отслабне до умерен. Към 14 часа температурата на 1200 метра ще е около 4 градуса, на 2000 метра минус 2.Над Черноморието ще бъде облачно с валежи от дъжд. И по южното крайбрежие вятърът ще се ориентира от северозапад, ще е умерен до силен. Температурите ще се понижават и към 14 часа ще са между 8 и 10 градуса. Температурата на морската вода е 6-7. Вълнението на морето ще отслабва и след обяд ще е 2-3 бала.", "date": "2018.02.04", "title": "Жълт код за силен вятър в цялата страна"}
{"url": "http://www.novinite.bg/articles/156316/Koi-sa-dvamata-kandidati-za-Vidinski-mitropolit", "text": "Днес митрополитите от Светия Синод ще изберат и утвърдят канонически за митрополит на овдовялата Видинска епархия един от двамата избрани кандидати. Новоизбраният епархийски митрополит ще встъпи в правата си в същия ден, след като Светият Синод му съобщи официално, че е канонически избран. Изборът ще се проведе в параклиса „Св. цар Борис – Покръстител” в Синодната палата, при който митрополитите от Светия Синод начело с Негово Светейшество Българския патриарх Неофит ще изберат един от двамата епархийски избраници и ще го утвърдят окончателно за Видински митрополит. Съгласно Устава на БПЦ-БП новоизбраният митрополит става и постоянен член на Светия Синод в пълен състав. Кой е Драговитийски епископ Даниил? Драговитийският епископ Даниил - Атанас Трендафилов Николов е роден на 2 Март 1972 г. в Смолян. Завършва основно и средно образование в родния си град. През 1996 г. записва и учи Английска филология в СУ „Св. Климент Охридски“, а на следващата година пренасочва образованието си в Богословския факултет при същия университет, посочва справка на агенция „Фокус“. През 1997 г. е приет като послушник в Хаджидимовския манастир „Св. Георги“ под духовното ръководство на приснопаметния Неврокопски митрополит Натанаил. На 7 август 1999 г. е постриган от него в монашество, а на следващия ден е ръкоположен за йеродякон. През 2002 г. завършва задочно БФ на СУ „Св. Климент Охридски“. На 21 юли 2004 г. е изпратен на послушание в Роженския манастир „Рождество Богородично“. На 27 ноември същата година е ръкоположен от епархийския му архиерей за йеромонах. На 1 юни 2006 г. е възведен в архимандритско достойнство. По решение на Св. Синод на 20 януари 2008 г. е хиротонисан за епископ с титлата Драговитийски в Патриаршеска катедрала ставропигиален храм-паметник „Св. Александър Невски“ и назначен за викарий на Неврокопския митрополит. Такъв остава до 15 юни 2010 г., когато по молба на митрополита на САЩ, Канада и Австралия Йосиф е назначен за негов викарий, която длъжност изпълнява до днес. Кой е Мелнишкият епископ Герасим? Мелнишкият епископ Герасим - Александър Георгиев Георгиев е роден на 2 ноември 1979 г. в София. Завършил е 31-во Средно училище за чужди езици и мениджмънт „Иван Вазов” в София и Националната академия за театрално и филмово изкуство „Кръстьо Сарафов”. Владее свободно немски, руски и английски език. На 9 декември 2009 г. е постриган за монах с името Герасим в Дивотинската св. обител „Св. Троица”. Ръкоположен е в йеродяконски и в йеромонашески чин от Знеполския епископ Йоан (сега Варненски и Великопреславски митрополит). По решение на Св. Синод бива изпратен на специализация в Москва. На 17 септември 2014 г. е възведен в архимандритско достойнство от Българския патриарх Неофит и по решение на Св. Синод от същия ден е назначен за Главен Секретар на Св. Синод. По решение на Св. Синод от 20 май 2016 г. е назначен за Председател на Църковното настоятелство при Патриаршеска катедрала ставропигиален храм-паметник „Св. Александър Невски“. По единодушно решение на Св. Синод от 14 декември 2016 г. е хиротонисан за епископ с титлата Мелнишки на 18 декември 2016 г. в Патриаршеска катедрала ставропигиален храм-паметник „Св. Александър Невски”, като продължава своето служение на Гл. секретар на Св. Синод и Председател на ЦН при Патриаршеска катедрала ставропигиален храм-паметник „Св. Александър Невски”.", "date": "2018.02.04", "title": "Кои са двамата кандидати за Видински митрополит"}
{"url": "http://www.novinite.bg/articles/156318/Zemetresenie-v-blizost-do-Chirpan", "text": "Леко земетресение с магнитуд 2 по скалата на Рихтер е регистрирано тази нощ на територията на България, близо до Чирпан, предаде БГНЕС. Земният трус е усетен в 3:17 ч. Епицентърът му е бил югозападно от Чирпан, северно от Първомай, между селата Плодовитово и Градина, с дълбочина 5,9 км, уточниха от Геофизичния институт на БАН. Няма данни за материални щети.", "date": "2018.02.04", "title": "Земетресение в близост до Чирпан"}
{"url": "http://www.novinite.bg/articles/156320/Noviyat-vidinski-mitropolit-e-episkop-Daniil", "text": "Негово светейшество българският патриарх Неофит огласи името на новия видински митрополит след канонически избори - това е Негово преосвещенство епископ Даниил. В гласуването са участвали 13 митрополити, като за епископ Даниил гласа си са дали 11 митрополити, а за другия кандидат епископ Герасим - двама. Единият гласувал за Герасим бе Патриарх Неофит, а другият - Западно и Средноевропейския митрополит Антоний.Уставът беше напълно спазен, като от сутринта вратите на Синодалната палата бяха отворени, за да могат да се черкуват миряните, предаде репортерът на БНТ Милена Кирова. След Св. Литургия се проведе гласуването, като гласуващите имаха възможност да напишат името на избраника си, както и конкретно пожелание към него.", "date": "2018.02.04", "title": "Новият видински митрополит е епископ Даниил"}
{"url": "http://www.novinite.bg/articles/156322/Zaradi-silniya-vyatar-v-sabota-Samolet-ne-moja-da-kacne-na-Letishte-Sofiya", "text": "Силният вятър в събота предизвика проблеми на Летище София. Самолет на нискотарифната авиокомпания \"Райънеър\" не се приземи на пистата заради недобрите метеорологични условия, съобщи НОВА. Той е изпълнявал полет от Лондон до София. Излетял е от британската столица в 16:50 ч. местно време и е трябвало да кацне в 22:00 ч. вечерта българско време, като полетът е трябвало да продължи 3.35 часа. След два опита да кацне самолетът се е пренасочил към Букурещ. Летищните власти уточниха, че действието е предприето по желание и преценка на пилота. Пътниците ще бъдат превозени към София с автобуси. От Летище София уточниха, че в момента обстановката е нормална и самолетите кацат безпрепятствено.", "date": "2018.02.04", "title": "Заради силния вятър в събота: Самолет не можа да кацне на Летище София"}
{"url": "http://www.novinite.bg/articles/156319/Zaradi-silniya-vyatar-v-Sofiya-nyakolko-kvartala-sa-bez-parno-i-topla-voda", "text": "Силният вятър, който вилня вчера през целия ден в София, е повредил главен топлопровод. Ето защо временно без парно са части от кварталите „Гео Милев“, „Слатина“ и „Яворов“. Топлофикация-София работи по отстраняването на аварията.И днес ще духа силен вятър и ще застудява.От северозапад валежите постепенно ще започнат да спират, а след обяд и облачността ще се разкъса. В Източните Родопи и Югоизточна България валежите ще са значителни и ще спрат едва през нощта срещу понеделник.Към 14 часа температурите ще бъдат между 7 и 12 градуса.", "date": "2018.02.04", "title": "Заради силния вятър в София няколко квартала са без парно и топла вода"}
{"url": "http://www.novinite.bg/articles/156321/5000-abonati-bez-tok-v-Zapadna-Balgariya", "text": "Заради бурния вятър вчера тази сутрин около 5000 абонати на територията на Западна България са без ток, съобщиха за БТА от пресцентъра на ЧЕЗ.Според дружеството това е по-малко, отколкото дори в нормална обстановка. Повечето от авариите са възникнали заради паднали дървета, които са скъсали кабели, поясниха от ЧЕЗ. В момента в София-град абонатите без захранване са 400, в Софийска област - 2 100, в област Благоевград - 2600 клиента. От електроразпределителното дружество увериха, че аварийните екипи на ЧЕЗ работят усилено за своевременно отстраняване на авариите.", "date": "2018.02.04", "title": "5000 абонати без ток в Западна България"}
