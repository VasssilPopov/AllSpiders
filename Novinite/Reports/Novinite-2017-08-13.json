{"url": "http://www.novinite.bg/articles/148436/V-Yambol-hvanaha-telefonni-izmamnici-imali-i-narkotici", "text": "Специализираната полицейска операция е проведена, на 12 август на територията на ОДМВР-Ямбол и ОДМВР-Русе, при отлична координация от ГД „Национална полиция“ и под ръководството на Ямболската районна прокуратура. В хода й в ямболския квартал „Граф Игнатиев“ са задържани „мулетата“ - 51-годишен мъж и 36-годишна жена от Варна, в момент на прибиране на пари от телефонна измама. Минути по-рано възрастна жена, въведена в заблуждение по телефона, че помага за задържане на измамници, е хвърлила през терасата две чанти, съдържащи общо около 2600 лева в различна валута.В задържаните са намерени и иззети още пари и 9 пакетчета с вещество, което на наркотест е реагирало положително на хероин. При последвалите процесуално-следствени действия са установени и задържани и двамата извършители на измамата /т.н.„въртачи“/ - мъже на 44 и 26 години от град Ветово. Те са криминално проявени и осъждани за престъпления от този вид.В хода на разследването са събрани данни, че по същата схема „мулетата“ са прибрали 500 лева от измама в друг областен град. На двамата мъже от Ветово са повдигнати обвинения за извършеното престъпление и с прокурорско постановление са им наложени мерки за срок от 72 часа „задържане под стража“. Работата  по случая продължава в рамките на досъдебното производство под надзора на Районна прокуратура – Ямбол. Проверява се съпричастността на  задържаните към други подобни престъпления, извършени в страната.От полицията за пореден път призовават гражданите: Бъдете бдителни! Не пропускайте в разговорите с възрастните си родители и близки да им напомняте, как могат да станат жертва на измамни схеми. Измамниците използват различни сценарии, дори чрез заплахи. Постоянно променят тактиката си, но винаги искат и то спешно. За да постигнат целта си, те ангажират вниманието на своите жертви и задържат телефона отворен до осъществяване на престъпното деяние. Помнете: В никакъв случай не изпълнявайте указания, в които Ви искат пари по телефона, независимо кой и по какъв повод отправя искането! Не предоставяйте лични данни на свои близки по телефона! Не предприемайте даване на пари на непознати, представящи се за посредници или доверени лица, защото това е сигурен знак за измама!При подобни случаи, опитайте веднага да се свържете с близките си, сигнализирайте на тел. 112 или в най-близкото Районно управление на МВР.", "date": "2017.08.13", "title": "В Ямбол хванаха телефонни измамници, имали и наркотици"}
{"url": "http://www.novinite.bg/articles/148433/Angela-Merkel-pecheli-izborite-v-Germaniya-ako-byaha-dnes", "text": "Коалицията на Християндемократическият и Християнсоциалният съюз (ХДС/ХСС), чийто лидер е германският канцлер Ангела Меркел, продължава да държи съществена преднина пред Социалдемократическата партия на Германия (СДП). По данни на социологическата служба „Емнид”, консерваторите са по-напред от най-близкия си конкурент с 14 процентни пункта близо месец преди изборите за ново правителство, предаде БГНЕС. За блока на Меркел са готови да гласуват 38% от анкетираните, докато \"червените\" се радват на 24% подкрепа. Третата по популярност Лява партия в момента разчита на 10 на сто от гласовете. Ако изборите бяха днес, либералната Свободна демократическа партия (ФДП) и евроскептиците от \"Алтернатива за Германия\" биха получили приблизително равна част от гласовете на избирателите – около 8%. За „Зелените” бюлетина биха пуснали 7%. Изборите за Бундестаг са на 24 септември. След тях се сформира ново правителство начело с канцлер. Според анализаторите, въпреки последните събития в Западна Европа, германските гласоподавали нямат голям апетит за радикална промяна, особено след победата на Доналд Тръмп в САЩ и лагера „Брекзит“ във Великобритания. Много експерти смятат, че електоратът отново ще заложи на Ангела Меркел, давайки й възможност за четвърти пореден мандат начело на страната.", "date": "2017.08.13", "title": "Ангела Меркел печели изборите в Германия, ако бяха днес"}
{"url": "http://www.novinite.bg/articles/148426/Neofashistki-rejd-kravoprolitiya-i-zaginali-vav-Virdjiniya", "text": "\r\nТрима станаха загиналите в американския град Шарлотсвил, щата Вирджиния, където мащабен протест на националисти, неофашисти и т.нар алтернативна десница прерасна в сблъсъци, съобщават световните агенции. Симпатизант на радикалите се вряза с колата си в група несъгласни с провеждането на мероприятието и уби една жена и рани близо 20 човека. Един от изпратените на място полицейски патрулни хеликоптери се разби в околностите на града, като при инцидента живота си загубиха двама униформени, предаде бТВ.\r\nЗаповед на градската управа за премахването на паметник на генерал, предвождал силите на Юга в Американската гражданска война, стана повод за многолюден протест на националистически организации и привърженици на теорията за превъзходството на бялата раса. Събитието под надслов \"Обединете дясното” привлече и членове на небезизвестните Ку-Клукс-клан. Имаше и приведени в пълно бойно снаряжение членове на паравоенни организации.\r\nТе скандираха расистки и антисемитки лозунги. Националистите са активни в града още от петък, когато със запалени факли в ръце преминаха през района на университета.\r\nСрещу тях на контра протест в събота се събраха анархисти, членове на леви и правозащитни организации и обикновени граждани. Те влязоха в сблъсък с националистите, в който в употреба влязоха всякакви подръчни средства. В резултат има пострадали и от двете страни.\r\nИзпращането на голям брой полицаи и войници от Националната гвардия не помогна за намаляване на напрежението.\r\nИменно срещу контрапротеста насочи автомобила си и 20-годишният Джеймс Алекс Фийлдс. Действията му, по-характерни за \"Ислямска държава”, отколкото за белия американски консервативен национализъм, доведоха до смъртта на 32-годишна жена. Според очевидци, след първия си удар в групата демонстранти, той е опитал да избяга на заден ход. Мъжът е задържан, очаква се да му бъде повдигнато обвинение за предумишлено убийство.\r\nСблъсъците между леви и десни на подобни събития са чести, но до момента не се е стигало до подобно брутално отнемане на живот и не е ясно дали атаката няма да доведе до подобен по бруталност отговор.\r\nПолитическите реакции на събитията в Шарлотсвил показаха, че случилото се е част от все по-голям проблем в американското общество. Губернаторът на Вирджиния Тери Макълиф, който се наложи да обяви извънредно положение, отправи ясно послание към десните радикали: \"Вървете си у дома. Не сте желани. Срам ме е от Вас. Претендирате, че сте патриоти, но сте всичко друго, но не и патриоти. Дошли сте тук, за да наранявате хора и наранихте хора”.\r\nМинистърът на правосъдието Джеф Съшънс също беше категоричен: \"Когато такива действия произтичат от чувството за расово превъзходство и омразата, те предават нашите основни ценности и не могат да бъдат толерирани”.\r\nВ същото време президентът Доналд Тръмп, чиято реторика често е близо до тази на алтернативната десница, не заклейми специално неофашистките прояви, като обяви, че осъжда \"тази ненадмината проява на омраза, фанатизъм и насилие от всички страни”. Сайтовете, свързани с крайната десница, отразяват сблъсъците, като отделят малко внимание на извършеното по време на протеста убийство./inews.bg/\r\n", "date": "2017.08.13", "title": "Неофашистки рейд, кръвопролития и загинали във Вирджиния"}
{"url": "http://www.novinite.bg/articles/148428/Levicharite-otbelyazvat-svoya-praznik", "text": "\r\nНа днешната дата се отбелязва световният ден на левичарите. Началото на празника е поставено през 1984 г. по инициатива на Международната конфедерация на леворъките. Около 10% от населението на земята е от левичари. Счита се, че има повече мъже левичари, отколкото жени. Около 1/3 от близнаците има шанс да са левичари. Статистически, близнакът на левичар има 76% шанс да бъде левичар. Ръката, с която човек пише, не е единственият и най-точният индикатор – някои левичари пишат с дясната ръка, но ползват лявата за повечето други дейности.\r\nДокато 95% от десничарите използват дясното полукълбо на мозъка си за говорене, при левичарите това е по-променливо. Някои наистина използват дясната за говорене, други лявата, а трети – и двете, предаде БНТ, позовавайки се на БГНЕС.\r\nСканирания на мозъка потвърждават разлика между мозъците на левичари и десничари. Мозъкът на десничар е по-специализиран, като точна порция от мозъка е предназначена за определено действие. Специализацията е много по-малка при мозъците на левичарите. Левичарите се възстановяват от удари по-бързо от десничарите, тъй като левичарския мозък не се разделя толкова и не си специализира способностите.\r\nУчените преди са вярвали, че изборът за доминиращата ръка се получава по наследство. Едно изследване през 1998 г. от университета \"Джеймс Макдевиът\" в Оклахома, САЩ, разкрива, че ако двамата родители са левичари, има само 26% шанс детето да е левичар. При положение, че само 10% от населението са левичари, това показва, че гените може да не играят толкова голяма роля при избора на доминантна ръка.\r\nТъй като в повечето езици посоката на писане е от ляво надясно, писането е много по-лесно за десничари, но за левичарите е по-трудно, тъй като за тях би било по-лесно да се пише от дясно наляво.\r\nСред най-известните левичари са: Луи XVI, Наполеон Бонапарт, Юлий Цезар, Карл Велики, Рамзес Втори, Тиберий, Махатма Ганди, кралица Виктория, Барак Обама, Бил Клинтън и Джордж Буш-старши, Бенджамин Франклин и Томас Джеферсън, Джон Кенеди и Роналд Рейгън, Аристотел и Ницше, Леонардо да Винчи, Рафаело, Микеланджело, Никола Тесла, Сергей Рахманинов, Луис Карол и Ханс Кристиан Андерсен, Бил Гейтс, Анджелина Джоли, Робърт Де Ниро, Христо Стоичков и др.\r\n", "date": "2017.08.13", "title": "Левичарите отбелязват своя празник"}
{"url": "http://www.novinite.bg/articles/148439/Arestuvaha-balgarin-dokato-prekarva-migranti-prez-Cherno-more", "text": "Румънските власти задържаха днес в Черно море лодка с близо 70 нелегални имигранти. Единият от каналджиите, които били на борда й, е български гражданин, предаде БНТ.Моторна яхта, плаваща под турски флаг, е била засечена днес сутринта от румънската брегова охрана с 69 нелегални мигранти на борда, предаде агенция “Аджерпрес”. Яхтата е открита на 10 морски мили от румънското пристанище Мангалия. Мигрантите са иракчани.Лодката е била засечена около 07:00 ч. сутринта чрез Интегриранага система за наблюдение на Черно море. Първите проверки на румънските власти са установили, че корабът „Емек 1“ е бил управляван от двама каналджии - българин и кипърец, а на борда му се намирали 69 иракчани - 30 мъже, 10 жени и 29 деца. Разследването по случая продължава.", "date": "2017.08.13", "title": "Арестуваха българин докато прекарва мигранти през Черно море"}
{"url": "http://www.novinite.bg/articles/148432/Majkata-izostavila-deteto-si-v-Sofiya-oshte-e-v-neizvestnost", "text": "МВР все още издирва майката, която изостави бебето си в Западния парк в София преди два дни. Тя се казва Юлия, на 18 години е и има друго дете на две години. Бащата и бабите на бебето бяха разпитани вчера в Трето районно управление, припомня Нова телевизия. За момента изоставеното дете е настанено в столичната педиатрия, а социалните ще преценят какво ще се случи с него занапред. Състоянието му е добро и ще бъде изписано в понеделник. Вчера, след като дойде и бе разпитан в Трето районно, бащата, който каза, че майката не живее с него и е взела детето, когато си е тръгнала, иска да си го върне и да го гледа той.Предстои образуването на досъдебно производство по случая. ", "date": "2017.08.13", "title": "Майката, изоставила детето си в София, още е в неизвестност"}
{"url": "http://www.novinite.bg/articles/148427/Radev-Balgarskite-VMS-budyat-vazhishtenie-i-sa-primer-za-podrajanie", "text": "Силният дух, храбростта, хладнокръвието и високото бойно майсторство на военните ни моряци будят възхищение и са пример за подражание. Това заяви държавният глава Румен Радев във Варна, където се включи в честванията на 138-ата годишнина от създаването на Военноморските сили на България.\"Само година след Освобождението се създават българските Военноморски сили. През годините те показаха, че са щит за нашия народ, а моряците, че са истински патриоти\", заяви президентът на тържественото събрание-концерт на ВМС.По думите на Румен Радев Военноморските сили на България издигат неуморно авторитета на страната ни пред международните ни партньори и ни доказват като надежден партньор през годините. \"Това, което постигат българските моряци на съвместни операции в НАТО, Европейския съюз и ООН, е доказателство, че те имат важна задача и принос\", каза президентът и оцени високо професионализма на ВМС в условията на динамична среда и различни интереси в региона.В днешно време ролята на Военноморските сили нараства паралелно с нарастването на ролята и значението на Черноморската икономическа зона и в частност на изключителната икономическа зона на страната за нашия просперитет. Пример за това са бъдещите енергийни проекти в региона, посочи още Румен Радев.Президентът призова за бързи и ефикасни решения от страна на правителството за осигуряване на съвременна бойна техника и въоръжение, нормални условия на труд и възнаграждение на Военноморските сили и Българската армия като цяло. \"Само високи интелектуални, физически и психически качества вече не са достатъчни. България се нуждае от силни Военноморски сили, които да защитават нашия суверенитет и сигурност“, категоричен беше държавният глава. ", "date": "2017.08.13", "title": "Радев: Българските ВМС будят възхищение и са пример за подражание"}
{"url": "http://www.novinite.bg/articles/148431/Amerikanski-F-18-kacna-avarijno-v-Bahrejn", "text": "Американски изтребител извърши аварийно кацане на международното летище в Бахрейн, нарушавайки движението на полетите към и от островната държава, предаде Асошиейтед прес.В социалните мрежи бяха публикувани снимки, показващи самолета с издигната във въздуха предница, но почти непокътнат, предаде БНТ.Бахрейнското министерство на транспорта и телекомуникациите заяви, че става дума за американски военен самолет. То определи аварийното кацане като \"леко произшествие\".Военноморските сили на САЩ заявиха, че изтребител F-18 е извършил аварийно кацане на международното летище в Бахрейн, а пилотът е катапултирал, след като при приземяването самолетът е излязъл от пистата. Говорител на Пети американски флот, който е базиран в Бахрейн, каза, че пилотът не е пострадал.Изтребителят е излетял от американския самолетоносач \"Нимиц\", който в момента се намира в Персийския залив. Самолетът е претърпял проблем в двигателя и се е опитал да се отклони към военновъздушната база \"Шейх Иса\" в Бахрейн, но не е успял и се е приземил на международното летище.", "date": "2017.08.13", "title": "Американски F-18 кацна аварийно в Бахрейн"}
{"url": "http://www.novinite.bg/articles/148437/Novo-zemetresenie-v-rajona-na-Bodrum", "text": "Земетресение с магнитуд 4.8 по скалата на Рихтер разлюля днес ппо обед турския курорт Бодрум, съобщи \"Хюриет дейли нюз\", като се позова на Дирекцията за управление при бедствия и извънредни ситуации (АФАД). Епицентърът на труса е бил на 26 км от курорта и е бил на дълбочина 4,3 км. За момента няма данни за пострадали и причинени щети, предаде бТВ.В Бодрум напоследък бяха регистрирани няколко земетресения, като последното по-силно - с магнитуд 5,1, стана на 8 август. Тогава трусът дойде три седмици след земетресение със сила 6,6, което причини смъртта на двата души на близкия гръцки остров Кос.", "date": "2017.08.13", "title": "Ново земетресение в района на Бодрум"}
{"url": "http://www.novinite.bg/articles/148435/Simeonov-na-nova-noshtna-akciya-sreshtu-shuma-v-Slanchev-bryag", "text": "Вицепремиерът Валери Симеонов за втора поредна нощ направи \"проверки на дискотеки, барове и ресторанти в Слънчев бряг\" и посети едно от най-нашумелите заведения на курорта - \"Бедрум\". Гостите на заведението обаче бяха видимо подразнени и посрещнаха Симеонов със скандирания за оставка и обидни епитети. В центъра на курорта е било много по-тихо - миналата вечер там бе затворена дискотеката „Оксижен“, останалите известни заведения в централната алея също са намалили децибелите, предаде БГНЕС, цитирайки БНТ. Съвместни екипи на полиция, НАП, Агенцията за храните, Регионалната здравна инспекция и Инспекцията по труда са установили нови нарушители на различни законови и нормативни актове, регламентиращи дейността на заведенията и хотелите в най-големият ни морски курорт. Установени са още нарушения на финансовата дисциплина. От НАП са констатирани фискални нарушения и издаване на неистински касови бонове, както и разлика в наличните пари и фискалната памет на касовите апарати. Имало е и нови случаи на наличие на храни с неясен произход и такива с изтекла давност. Регистрирани са нарушени изисквания за пожарна безопасност, както и липса на здравни книжки и трудови договори. Както вчера, така и днес Симеонов пусна коментар след нощните проверки в Слънчев бряг. Ето какво написа вицепремиерът в профила си във Facebook:Тази нощ държавата влезе в ролята си и в “Бедруум” – открита дискотека, работеща в противоречие с редица разпоредби на закона и тероризираща целия залив от години. При първата проверка беше иззета апаратура и изцяло спряно озвучаването. При втората проверка, около 04:00, отново беше спряно озвучаването, с което държавата показа воля и способност да наложи ефективно закона. Законът и наредбите на Община Несебър забраняват каквото и да било озвучаване в открити заведения след 24:00 ч. Проверките в центъра на Слънчев бряг показаха по-задоволителна картина от предната нощ, което свидетелства за резултатност от действията на институциите. Рецидивистите от “Оксижен” отново тормозеха района с високи децибели, но и новият им комплект апаратура беше конфискуван и се възцари тишина. Що се отнася до обвиненията, че се фокусираме само върху шума, добре е всички да знаят, че две поредни вечери от касата на “Оксижен” се конфискува целият оборот по около 8 000 лева на нощ, налагат се актове по трудовия кодекс, закона за акцизи, данъци и складове, и други. Все актове, които водят до сериозни санкции за собствениците. За пореден път се видя, че когато има политическа подкрепа, полицията може да си свърши работата безупречно – похвала заслужават специалните полицейски сили, командировани от Пловдив и колегите им от ОД на МВР Бургас. Контролът на държавата върху заведенията и другите търговски обекти в Слънчев бряг и Черноморието ще стане еженощен до края на сезона. Крайно време е туристическите дейности в България да влязат в рамките на закона, а след началото на следващата пленарна сесия на Народното събрание, да прокараме подготвените промени в законодателството, които да спрат терора на тарикатите над нормалните хора. И не на последно място – следете внимателно кои медии - коя страна ще заемат в битката за налагане на закона. Обвързаностите на подземния свят и престъпниците не свършват само до дискотеките в Слънчев бряг – те оплитат политици, хора от всички власти, редактори и журналисти в медиите. ", "date": "2017.08.13", "title": "Симеонов на нова нощна акция срещу шума в Слънчев бряг"}
{"url": "http://www.novinite.bg/articles/148430/Otnovo-opashki-po-nyakoi-ot-granichnite-ni-punktove", "text": "Продължава интензивният трафик по някои от граничните ни пунктове с Гърция и Турция. На места дори сас се образували и опашки, сочат данните на Главна дирекция „Гранична полиция“. На българо-гръцката граница трафикът е интензивен на ГКПП “Маказа” и ГКПП “Кулата” за леки автомобили и автобуси на изход. На българо-турската граница на ГКПП „Капитан Андреево“ има 1 км колона от изчакващи товарни автомобили на изход. На българо-сръбската граница на ГКПП Калотина трафикът също е интензивен на изход. На българо-македонската граница трафикът на всички ГКПП-та движението се осъществява нормално.На българо-румънската граница на ГКПП “Дунав мост” - Видин има 2 км колона от изчакващи товарни автомобили на изход. Фериботът Оряхово - Бекет работи само в светлата част от деня поради ниско ниво на река Дунав.", "date": "2017.08.13", "title": "Отново опашки по някои от граничните ни пунктове"}
{"url": "http://www.novinite.bg/articles/148425/64-po-Rihter-razdrusa-yujnite-bregove-na-Indoneziya", "text": ", предаде Асошиейтед прес. Няма данни за разрушения или предупреждение за цунами.Според Геофизичния институт на САЩ земетресението е била с магнитуд 6,4 по скалата на Рихтер, предаде Нова ТВ. Епицентърът е на 74 км западно от крайбрежния град Бенгкулу, на 35 км дълбочина.", "date": "2017.08.13", "title": "6.4 по Рихтер раздруса южните брегове на Индонезия"}
{"url": "http://www.novinite.bg/articles/148424/Dajd-na-zapad-slanchevo-na-iztok", "text": "Днес в западната половина от страната ще се задържи със значителна облачност, валежи и гръмотевици, а на изток ще е предимно слънчево. Там след пладне ще се развива купеста облачност и на отделни места ще превали и прегърми. Ще духа умерен и временно силен вятър от запад-северозапад, с който ще продължи да нахлува хладен въздух. Температурите ще се понижат, значително в западната половина от страната, и максималните ще са от 18-22 градуса в западните райони до 32-34 на места в източните.И макар жегата да со отива, в 9 области отново е обявен жълт предупредтелен код. Днес обаче той е за опасна гръмотевична активност. Кодът се отнася за областите Видин, Монтана, Враца, Плевен, Ловеч, Пловдив, Пазарджик, София и София област.Атмосферното налягане е по-ниско от средното за август - ще се повишава.Над планините ще е предимно облачно с валежи от дъжд. Ще има и гръмотевични бури. Ще духа умерен до силен запад-северозападен вятър и с него температурите ще се понижават. Максималната на височина 1200 метра ще е 17-18 градуса, на 2000 метра – около 10.Над Черноморието ще е предимно слънчево. Привечер облачността ще се увеличи и на отделни места ще превали и прегърми. Ще духа до умерен вятър от запад-северозапад, който вечерта ще се усили. Максимални температури на въздуха ще ббъде 29-32 градуса. Температурата на морската вода е 26-28. Вълнението на морето ще е 2 бала, вечерта по северното крайбрежие ще се усили. ", "date": "2017.08.13", "title": "Дъжд на запад, слънчево на изток"}
