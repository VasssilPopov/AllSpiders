{"url": "https://www.novinite.bg/articles/183624/Shte-ima-li-nov-chovek-na-posta-na-Ninova-v-BSP-yasno-na-26-april", "text": "На днешното си заседание Националният съвет на БСП прие правила за пряк избор на председател, който да се проведе на 26 април 2020, а евентуален балотаж - 3 май 2020. За пръв път всеки социалист ще има право да гласува пряко. Членовете на пленума одобриха и състав на Централна комисия по провеждане на избора. Председател на комисията ще бъде Емил Войнов.", "date": "2019.12.14", "title": "Ще има ли нов човек на поста на Нинова в БСП – ясно на 26 април"}
{"url": "https://www.novinite.bg/articles/183610/Oshte-dve-katastrofi-s-dve-jertvi-ot-tazi-nosht", "text": "Тежка катастрофа е възникнала минути след полунощ днес на пътя между Съединение и с. Цалапица. По първоначални данни 25-годишна, управлявала л.а. „Пежо“, се е ударил в мантинелата и е починала на място, съобщиха от МВР.Сигнал за друг пътен инцидент е получен тази сутрин към 06:30 часа на подбалканския път в района км 230. Според данните до момента л.а. „Опел“ се е ударил в дърво, а от удара шофьорът е починал на място.  Извършени са огледи на място, по случаите са образувани досъдебни производства, в рамките на които ще се изясняват всички обстоятелства, довели до тежките произшествия.", "date": "2019.12.14", "title": "Още две катастрофи с две жертви от тази нощ"}
{"url": "https://www.novinite.bg/articles/183625/MVR-zapochva-izvanredna-specakciya-po-patishtata", "text": "Констатирахме усложняване на пътнотранспортната обстановка – тежки инциденти със  загинали деца в столицата, възходяща тенденция на броя на убитите през последните два дни. Това ни накара да вземем допълнителни мерки, да се разпоредят съответни операции по отношение на пътнотранспортните произшествия в страната, да включим  допълнителни екипи с колеги, които в момента почиват, обобщи министър Младен Маринов на брифинг в Координационния център за пътна безопасност.Той използва повода да запознае представителите на медиите с работата на центъра и подчерта, че идеята за създаването му е на едно място да работят институциите, които имат отговорности както към пътната  инфраструктура  и контрола на пътя,  така и на тези които издават съответните документи и разрешителни. Идеята е да се получава бърза информация, да има координирани действия,  защото след пътен инцидент една бърза реакция може да намали щетите от него.Вътрешният министър поясни, че в центъра се получават и сигнали за съответни промени на пътната обстановка, включително и предприети строително-монтажни дейности или наложени временни ограничения. В тези случаи колегите от пътна полиция правят връзка  с териториалните служби, проверява се дали са поставени съответни обозначителни знаци за контрол на движението. Същевременно е осигурена и съответната връзка до всички  пунктове, които извършват годишни технически прегледи, като по този начин в системите им постъпва информация, която професионалните шофьори могат да ползват. Идеята е освен по най-бързия начин, всички отговорни институции да действат и реагират паралелно и на момента, допълни главният секретар на МВР гл.комисар Ивайло Иванов.Той даде пример със снощната ситуация в столицата - след концентрацията на ПТП с деца веднага се взе решение, бяха изведени допълнителни екипи на пътна полиция, обиколих столицата, разпоредил съм от тази вечер операция в цялата страна. Ще бъдат мобилизирани от почиващите екипи там, където има концентрации на пътнотранспортни произшествия, в тъмните части на денонощието. Целият ръководен състав, включително на ниво директор и заместници, ще извършват анализи и проверки, защото тази ситуация по пътищата трябва да спре\", категорично заяви главният секретар.Традиционно по празниците винаги са се взимали превантивни мерки, сега действията ще бъдат изпреварващи. В страната по празниците ще има засилено полицейско присъствие, обясни министър Маринов.", "date": "2019.12.14", "title": "МВР започва извънредна спецакция по пътищата"}
{"url": "https://www.novinite.bg/articles/183605/Djip-udari-dve-momicheta-na-svetofar-v-Sofiya-ednoto-pochina-v-linejkata", "text": "Втора поредна вечер в София се случва кола да удари тийнейджъри. След като в четвъртък вечерта автомобил на НСО помете 14-годишно момче, снощи джип е ударил две момичета на същата възраст.Към 19:40 часа в района след кръстовището е настъпил пътен инцидент на бул. Никола Вапцаров“  с ул. „Атанас Дуков“ в платното в посока към Телевизионната кула и „Цариградско шосе“. По първоначални данни, лека кола е ударила две момичета, на около 14 години, пресичали булеварда в участък, обозначен със светофарна уредба. Пострадалите момичета незабавно са откарани за оказване на медицинска помощ, но на път към  болницата едното дете е починало.Автомобилът и шофьорът са на място. Движението временно е спряно. На мястото на инцидента са патрули на Пътна полиция.  Предприети са процесуално-следствени действия.", "date": "2019.12.14", "title": "Джип удари две момичета на светофар в София, едното почина в линейката"}
{"url": "https://www.novinite.bg/articles/183628/Rusiya-i-Ukrajna-podpisvat-gazov-dogovor-do-kraya-na-meseca-kriza-nyama-da-ima", "text": "Договорът за транзит на газ между Русия и Украйна ще бъде подписан до края на 2019 г., съобщи украинският президент Владимир Зеленски пред телевизионния канал \"1 + 1\", предадоха БГНЕС и БНТ.\"Договорът за транзит на газ е важен не само за Украйна, но и за Европа като цяло\", добави Зеленски. Той заяви, че е обсъдил този въпрос с руския си колега Владимир Путин на срещата на върха в Париж на 9 декември.По думите на Зеленски, Русия \"предложи да подпише договор за една година, а ние - за 10 години; но след това ние предложихме компромис - да подпишем за три години\".\"Преговорите ще продължат\", каза той, като отбеляза, че цената на газа \"няма да бъде политическа\". \"Това е икономически въпрос\", подчерта украинският президент.", "date": "2019.12.14", "title": "Русия и Украйна подписват газов договор до края на месеца, криза няма да има"}
{"url": "https://www.novinite.bg/articles/183604/Oblachno-na-mesta-i-s-prevalyavaniya", "text": "Днес над страната ще преобладава облачно, в равнините и мъгливо време. На места, главно в Южна България, а привечер и в Източна - ще превалява дъжд. В Източна България през по-голямата част от деня ще духа умерен южен вятър и температурите значително ще се повишат. В Западна България вятърът ще е от северозапад, а привечер и в източните райони югозападният вятър ще се смени със северозападен. Максималните температури ще са между 7° и 12°, на места в Източна България до 14-15 градуса, сочи прогнозата на НИМХ.Атмосферното налягане е значително по-ниско от средното за декември – към края на деня ще започне да се повишава.Над планините ще бъде облачно и мъгливо. На места, главно в Рило-Родопската област ще има валежи от дъжд, над 2000 метра от сняг. Условия за по-значителни количества има в южните райони от Родопите. Вечерта и през нощта срещу неделя валежи ще има и в масивите от Източна България. Ще духа силен юг-югозападен вятър. Максимална температура на височина 1200 метра около 7 градуса, на 2000 метра – около 2.Над Черноморието ще е предимно облачно, с временни разкъсвания на облачността преди обяд, главно над северното крайбрежие. Привечер и през нощта срещу неделя на места ще превали дъжд. През по-голямата част от деня ще духа умерен юг-югозападен вятър и температурите ще се повишат; привечер вятърът ще се смени със северозападен. Максимални температури на въздуха ще бъдат между 8 и 13 градуса. Температурата на морската вода е 12-13. Вълнението на морето ще бъде 2-3 бала. ", "date": "2019.12.14", "title": "Облачно, на места и с превалявания"}
{"url": "https://www.novinite.bg/articles/183608/Merkel-Sled-Brekzit-Velkobritaniya-shte-e-konkurent-pred-vratata-na-ES", "text": "Великобритания ще бъде икономически “конкурент пред нашата врата”, след като напусне Европейския съюз, предупреди германският канцлер Ангела Меркел, предаде БГНЕС. Тя направи своя коментар, след като британският премиер Борис Джонсън спечели победа на изборите, обещавайки незабавно изпълнение на Брекзит.ЕС се притеснява от малкото време за постигане на търговска сделка и служителите подчертаха, че ще настояват Великобритания да спазва европейските норми, за да получи споразумението.“Пред вратата ни ще има конкурент…, това може да ни насърчи да бъдем по-бързи в решенията си”, каза германският лидер.Някои привърженици на Брекзит искат Джонсън да направи Великобритания страна с ниски данъци и слабо регулиране, след като напусне блока. Това предизвика опасения в Брюксел, че Обединеното кралство може да си откаже от високите стандарти в областта на труда, екологията и други чувствителни области. ", "date": "2019.12.14", "title": "Меркел: След Брекзит Велкобритания ще е конкурент пред вратата на ЕС"}
{"url": "https://www.novinite.bg/articles/183606/Phenyan-s-nov-raketen-opit", "text": "Северна Корея съобщи за нов “важен опит”, направен на космодрум в страната, предаде БГНЕС, позовавайки се на РИА “Новости“.“На 13 декември 2019 г., от 22:41 до 22:48 ч. местно време, в космодрума Сохе беше проведено поредното значително изпитание. Нашите учени по отбрана получиха голяма чест да бъдат удостоени със сърдечни поздравления от Централния комитет на партията. Резултатите в отбраната, които постигаме един след друг за толкова кратко време, ще бъдат приложени за повишаване на надеждния стратегически потенциал за ядрено възпиране на КНДР с още едно ниво “, се казва в изявлението, публикувано от Централната телеграфна агенция на Северна Корея (CTAC).По-рано Академията на науките за отбрана на КНДР вече заяви, че на 7 декември успешно е бил проведен друг „важен“ тест за бъдещето на страната в космодрума Сохе. В съобщението се казваше още, че този тест може да е свързан с изпитване на двигател с твърдо гориво за междуконтинентални балистични ракети (ICBM).", "date": "2019.12.14", "title": "Пхенян с нов ракетен опит"}
{"url": "https://www.novinite.bg/articles/183613/Tramp-kam-Tunberg-Smeshna-si", "text": "Президентът на САЩ Доналд Тръмп отново се подигра с Грета Тунберг, предават световните агенции. Повод е снимката на шведската активистка Тунберг, с което списание “Тайм” илюстрира корицата си, когато я обяви за “Личност на годината”.Тръмп я нарече “смешна”, и публикува в профила си в Twitter – @TrumpWarRoom – същата снимка, но на мястото на главата на момичето беше монтирана неговата.“Що се отнася до спазването на обещания – има само един човек на годината”, пише Тръмп, и изброява списък с постиженията си, сред които “Процъфтяване на икономиката”, “изграждане на антиимигрантската ограда по границата с Мексико”, както и редица търговски споразумения, предаде БГНЕС.Това е пореден път, в който Тръмп открито се подиграва и осмива шведската активистка.БГНЕС припомня, че Тунберг спечели слава със смелото си обръщение „Как смеете?“ към световните лидери по въпроса за изменението на климата. Въпреки че стана идол на природозащитни активисти от цял свят, у някои хора тя предизвика доста ярост, считана за пешка в по-голяма игра. ", "date": "2019.12.14", "title": "Тръмп към Тунберг: Смешна си"}
{"url": "https://www.novinite.bg/articles/183616/Vse-pak-shte-ima-nov-tip-rejim-na-vodata-v-Pernik", "text": "Нов режим на водата в Перник ще бъде въведен през следващата седмица, обяви кметът Станислав Владимиров. Той добави, че водата в язовир „Студена“ непрекъснато намалява, цитиран от БНР.„Правят разчети в момента новото ръководство на ВиК, така че в началото на седмицата ще имаме нов воден режим. Имам уверение от министерството, че от понеделник всички  онези стъпки, които ги начертахме, ще започнат да се изпълняват. Правят се и допълнителни проучвания в МОСВ, за да можем да доведем малко повече вода и да увеличим притока в язовир „Студена“, заяви кметът на Перник Станислав Владимиров.", "date": "2019.12.14", "title": "Все пак ще има нов тип режим на водата в Перник"}
{"url": "https://www.novinite.bg/articles/183612/I-v-Bansko-se-otkriva-ski-sezona", "text": "След като вчера беше открит в Пампорово, днес откриват ски сезона и в Банско. Цял ден по пистите ще има игри и забавления. Малко преди обед олимпийският и трикратен световен шампион Марио Мат ще се сблъска с 5-кратния носител на Световната купа Марк Жирардели. Двамата знаменити скиори ще застанат начело на два отбора от по 15 любители, които ще премерят сили в паралелен слалом, предаде БНТ.На Бъндерица \"Ловци на съкровища' ще търсят награди. За 18:00 часа е предвидена официалната церемония по откриването.В Пампорово вече беше даден старт на сезона. До 20 декември можете да ползвате съоръженията в ски курорта за 43 лв. на ден. Въвеждат се нов вид 6 и 9 дневни лифт карти с възможност да се ползват в различни делнични дни.Засега не е обявена начална дата на ски сезонa на Боровец. Заради високите температури и слабия снеговалеж голяма част от пистите в курорта нямат достатъчна снежна покривка, за да бъдат отворени. Затоплянето в последните дни затруднява производството на сняг.", "date": "2019.12.14", "title": "И в Банско се открива ски сезона"}
{"url": "https://www.novinite.bg/articles/183626/Izrignaliyat-novozelandski-vulkan-pogubi-16-jivota", "text": "Водолази продължават издирването на телата на жертвите на вулканичното изригване на новозеландския остров Уайт, предаде АФП. По последни данни бедствието отне живота на най-малко 16 души.Под заплахата от ново изригване водолазите претърсват водите около острова.От общо 47-те души, намирали се на острова в момента на изригването, освен 16-те загинали, 28 са все още в болници в Нова Зеландия и Австралия, от които 21 са в критично състояние. Няколко души се водят за изчезнали. Повечето от хората, намирали се на острова, са били туристи от Австралия, САЩ, Великобритания, Китай, Германия, Малайзия и от самата Нова Зеландия.Тленните останки на шест от жертвите бяха прибрани от острова при рискована операция с участието на новозеландски командоси. Първата жертва бе официално идентифицирана днес и това 21-годишната австралийка Кристал Броуит. Тя е била в Нова Зеландия със семейството си, за да празнува рождения си ден.Според учените, наблюдаващи острова, има между 35 и 50 процента шансове за ново изригване. Идния понеделник новозеландците ще запазят минута мълчание в памет на жертвите на вулканичното изригване. ", "date": "2019.12.14", "title": "Изригналият новозеландски вулкан погуби 16 живота"}
{"url": "https://www.novinite.bg/articles/183607/Dneven-horoskop-za-sabota", "text": "Изглежда, че близките ви изобщо не разбират как се чувствате днес. Ще усещате най-близките си хора супер далечни, което ще ви натъжи, но това е временно състояние, не се притеснявайте.Днес семейните задължения ще бъдат причина за малък конфликт между вас и друг член на семейството ви. Това са нормални неща, не го приемайте навътре и внимавайте какво казвате, за да не съжалявате по-късно.Днес ще черпите сили от енергията на околните. Обградете се с положително настроени хора и ще се чувствате прекрасно през целия ден. Кажете това, което искате да кажете и чуйте това, което те искат да ви кажат.Представителите на останалите зодии могат да намерят дневния си хороскоп ", "date": "2019.12.14", "title": "Дневен хороскоп за събота"}
{"url": "https://www.novinite.bg/articles/183627/Balgariya-veche-ne-e-sred-naj-preporachvanite-desstinacii-ot-ruski-turoperatori", "text": "Руски туроператори препоръчват Турция като добра дестинация за почивка по време на Коледните и новогодишни празници, предаде БГНЕС, позовавайки се на РИА “Новости”.Експертите от Асоциацията на руските туроператори са анализирали минималните цени за пакетни почивки в периода от 25 до 30 декември, като са посочили 17 “зимни” плажни дестинации.Според експертите на Асоциацията желаещите да посрещнат студените празнични дни на топло трябва да се бръкнат за от един до три и половина пъти повече пари спрямо летните почивки.Списъкът с най-предпочитани дестинации за море през зимата включва Индия, Обединените арабски емирства, Турция, Израел, Йордания, Китай, Виетнам, Тайланд, Шри Ланка, Индонезия (Бали), Малдивите, Куба, Доминиканската република, Мексико, Танзания, Бахрейн, Ямайка. ", "date": "2019.12.14", "title": "България вече не е сред най-препоръчваните десстинации от руски туроператори"}
{"url": "https://www.novinite.bg/articles/183611/Zaev-iska-da-govori-lichno-s-Borisov-za-makedonskiya-ezik", "text": "Македонският премиер Зоран Заев ще поиска среща с българския премиер Бойко Борисов по въпроса за македонския език, съобщава МИА, предаде БГНЕС.Преди дни Българската академия на науките (БАН) определи македонския език като “български диалект”.“Вече потърсих контакт с Борисов. В края на тази или в началото на следващата година ще проведем тази среща и ще разговаряме. Ние сме приятели, имаме намерение да бъдем европейци”, съобщи още Заев.", "date": "2019.12.14", "title": "Заев иска да говори лично с Борисов за македонския език"}
{"url": "https://www.novinite.bg/articles/183617/Varnenskata-policiya-na-krak-sled-izostaven-bagaj-na-ploshtad", "text": "Площад „Независимост\" в центъра на Варна е отцепен от полицията заради намерен забравен багаж. По тази причина временно не работи и Коледният базар, съобщава БНР.В момента се очаква екип на ДОТИ, който ще извърши проверка на багажа.Пространството наоколо е изпълнено с хора, тъй като денят е хубав, сред които има и много деца. Осигурена е въоръжена охрана. ", "date": "2019.12.14", "title": "Варненската полиция на крак след изоставен багаж на площад"}
{"url": "https://www.novinite.bg/articles/183620/Velingradski-chengeta-spipaha-banda-grabiteli", "text": "Още в края на месец ноември криминалистите от РУ-Велинград започнали разследване на няколко случая на кражби от офиси, автосервизи и автоморги в курортния град. На 4 декември вечерта 63-годишна жена от Батак потърсила помощ в полицията. Обяснила, че в района на кръстовище  при опит да отключи паркирания си автомобил била нападната от двама непознати. Единият издърпал дамската й чанта с лични документи, сумата от над 400 лева и ключове, и избягали.Няколко часа по-късно бил подаден сигнал от охранителна фирма, че е разбит офисът им във Велинград. Дежурните екипи незабавно били насочени към мястото. Те блокирали близкия периметър, установили, че след взломяване на входната врата на помещението, е открадната каса с наличните пари от оборота. При предприетите светкавични действия, криминалистите засекли неизвестните извършители, които за да избягат от униформените захвърлили непокътната металната каса в дере и се укрили.В хода на близо 10-дневната денонощна работа разследващите предприели множество оперативни действия, включително и преглед на голям обем от записи от охранителни камери на търговски обекти, офиси и домове, и  попаднали в дирите на тримата извършители – двама братя на 19 и 20 г. от  велинградския квартал „Анезица“ и техен 20-годишен съучастник, жител на септемврийското село Семчиново. И тримата са с множество криминалистични прояви, осъждани са, като с най-много присъди се оказал единият от братята.Всички случаи по разследването са докладвани на Окръжната прокуратура в Пазарджик. След първоначалното им задържани за срок от 24 часа, с постановление на прокуратурата срокът им за задържане е удължен до 72 часа. Продължава интензивната работа по разследването на всички извършени от тях престъпления на територията на Велинград. Изяснява се и съпричастността им към множество кражби от търговски обекти, офиси, дори и от православен храм, намиращ се в единия от кварталите на курорта.    ", "date": "2019.12.14", "title": "Велинградски ченгета спипаха банда грабители"}
{"url": "https://www.novinite.bg/articles/183621/Klimatichnata-konferenciya-na-OON-za-klimata-v-Madrid-se-provali", "text": "Срещата на върха на ООН по въпросите на климата в Мадрид бе провалена, след като през нощта преговорите между страните не доведоха до съгласие между тях. Дори напротив, държавите остават още по-разделени по отношение на това как да се борят с глобалното затопляне и да намалят вредното си въздействие върху околната среда, предаде БГНЕС, позовавайки се на АФП.Делегати от богати нации, нововъзникващи гиганти и най-бедните страни в света се противопоставиха на проекта за окончателен текст, който бе публикуван от домакина на срещатна – Чили.След година на катастрофи, свързани с климата, включително смъртоносни бури, наводнения и пожари, както и седмични стачки на милиони млади хора, преговорите в Мадрид трябваше да изпратят ясен сигнал за готовността на правителствата да се справят с кризата.Срещата имаше за цел също така да финализира правилника на Споразумението за климата от Париж 2015, което влиза в сила през следващата година.Вместо това делегатите в събота бяха възмутени от стъпките назад, които трябна да направят по ключовия политически въпрос с какво държава може да допринесе в борбата си срещу климатичните промени и за предотвратяване на екологична катастрофа.Дори след маратонските разговори между министри, наблюдатели и делегати казаха за АФП, че все още има значителни разцепления по редица въпроси. Те са основно между страните-богати замърсители и развиващите се страни по въпроса кой трябва да намали емисиите на парникови газове, с колко и как да плати трилионите, необходими на човечеството, за да се приспособи към света, който страда най-много от климата.Междувременно позициите на по-бедните и уязвими от климата държави, и нововъзникващите гиганти, като Китай и Индия – замърсители №1 и №4 в света, също блокираха напредъка.В публичните дискусии в събота сутринта се появи и въпросът за това как нациите трябва да цитират поредица от научни оценки за състоянието на планетата.„Последната версия на текста на решението за Парижкото споразумение, представена от чилийското председателство, е напълно неприемлива“, заяви Алден Майер, директор на политиката в Съюза на загрижените учени и наблюдател на преговорите на ветерани от ООН. ", "date": "2019.12.14", "title": "Климатичната конференция на ООН за климата в Мадрид се провали"}
{"url": "https://www.novinite.bg/articles/183609/D-r-Kunchev-V-navecherieto-na-gripnata-epidemiya-sme", "text": "„Със сигурност в България вече има някаква циркулация на грипни вируси, но тя все още е много ниска. В отделните седмици ние изследваме от 20 до 120 проби от хора, които показват симптоми, подобни на грип. Засега не сме засичали положителна проба. В Европа обаче процентът на положителните тестове вече мина 10, което е знак, че сме в навечерието на епидемия”. Така в студиото на Нова телевизия главният държавен здравен инспектор д-р Ангел Кунчев коментира задава ли се вече грипът.Д-р Кунчев обясни дали топлото време е факторът, който забави настъпването на грипната вълна у нас. „За разпространението на грипа атмосферните условия оказват малко влияние. При започнала грипна епидемия, каквито и да са природните фактори - тя се развива. Това не е основната причина, но много трудно можем да кажем каква точно е тя”, каза инспекторът.„Засега не можем да кажем кога ще е пикът на грипната вълна. Ако заболеваемостта продължи да се развива от Западна Европа към нас, можем да я очакваме след 1-2 седмици. За момента, на Стария континент е относително спокойно”, допълни Кунчев.Оказва се, че щамовете, които се очаква да ни атакуват през този сезон, са сравнително нови. „От представителите на H1N1 това е „Бризбейн”, от H3N2 - „Канзас”. Предполагам, че един от двата ще бъде основният в Европа”, посочи д-р Ангел Кунчев.", "date": "2019.12.14", "title": "Д-р Кунчев: В навечерието на грипната епидемия сме"}
{"url": "https://www.novinite.bg/articles/183622/Sapori-vzriviha-izostaveniya-sak-vav-Varna", "text": "Екип на ДОТИ е взривил сак, намерен безстопанствен на площад „Независимост” във Варна пред Съдебната палата.В него са открити непотребни вещи, оставени вероятно от бездомен, съобщиха от Областната дирекция на МВР, цитирани от БНР.Охраната е снета, районът, който остана отцепен близо два часа, вече е свободен за преминаване.При блокирането на района  не работеше и Коледният базар.При подаването на сигнала за изоставения багаж пространството около пл. „Независимост” бе изпълнено с хора, сред които и много деца, тъй като денят е хубав.", "date": "2019.12.14", "title": "Сапьори взривиха изоставения сак във Варна"}
{"url": "https://www.novinite.bg/articles/183615/Borisov-Nadyavam-se-SMakedoniya-da-pokaje-razlika-v-razvitieto-si-i-poveche-razum", "text": "Надявам се скоро Северна Македония, вече 30-и член на НАТО, да покаже разликата в развитието си и в същото време, очаквам с повече разум останалите държави, които искат да се присъединят към ЕС и НАТО, много внимателно да се премерват поведението и стъпките.Това каза министър-председателят Бойко Борисов на конференция за Западните Балкани в столицата, предаде репортер на БГНЕС.Разкрачената поза не е полезна за никого – или си в НАТО, или не, или си в европейското семейство, или не си, отбеляза премиерът.Трудно е на Балканите да има такава държава, която да играе роля на военен неутралитет с мощна банкова система, каза Борисов и даде за пример Австрия и Швейцария.Вече има дата за срещата на Върха на ЕС със Западните Балкани, по време на председателството на Хърватия в Загреб, съобщи още премиерът.Премиерът отбеляза изключителната важност на сътрудничество в региона – и на вътрешно ниво и на ниво служби. Чисто политически – на ниво министерства, сътрудничествата на Балканите също е важна, добави още Борисов.За нас като балканци е много важно нито европейците, нито американците да не загубят интерес към нас, заяви премиерът.", "date": "2019.12.14", "title": "Борисов: Надявам се С.Македония да покаже разлика в развитието си и повече разум"}
{"url": "https://www.novinite.bg/articles/183618/Borisov-Moje-da-ima-promeni-v-NSO", "text": "Според премиера Бойко Борисов могат да се направят реформи в дейността и организацията на НСО, ако експерти направят подобно предложение след анализ на данните от катастрофата с дете в София, предаде БНТ. Премиерът участва в Годишния форум за устойчивост на Западните Балкани. След края на конференцията той коментира катастрофите от последните дни.„ За съжаление, на всеки може да се случи. И дори да е бил вътре, въпросното длъжностно лице, така е устроен светът. Даже за това и толкова е строго да не караш сам и да не шофираш сам. Това са инциденти, за които на никой не е гарантирано, че няма да им се случи. Какво значи, ако е бил вътре? Това все едно президентът ли е направил произшествието. Някакви такива отенъци. Ние бяхме в Брюксел, излезе един сайт, пише \"гавазите на Борисов\". Това са идиотски неща. Така че, ако има подобрение и може да се подобри разбира се сме за. Но не в днешния ден да го коментирам, защото то звучи като упрек, като заяждане, като атака. Просто повече ме е яд за детето. Истински страдам за него. Другото може да се оправи. Това се случва навсякъде“, каза премиерът.", "date": "2019.12.14", "title": "Борисов: Може да има промени в НСО"}
{"url": "https://www.novinite.bg/articles/183629/Tijnejdjar-ubi-drug-sled-skarvane-naraga-go-s-noj-v-korema", "text": "В 12:08 часа днес в дежурната оперативна част на ОДМВР-Шумен е приет сигнал за възникнал инцидент по време на който мъж нанесъл удар с нож в областта на корема на 19-годишен. Към улица „Ген. Скобелев“ близо до читалище „Екипе“ веднага бил насочен полицейски екип. Изяснено било, че малко преди това между трима младежи възникнал спор, по време на който единият извадил нож и нанесъл прободна рана в корема на 19-годишен местен жител. Веднага след това извършителят избягал в неизвестна посока.Пострадалият е приет в тежко състояние в спешно отделение на шуменската болница, с опасност за живота. Малко по-късно починал. Работата по образуваното досъдебно производство продължава под ръководството на окръжната прокуратура в Шумен.", "date": "2019.12.14", "title": "Тийнейджър уби друг след скарване, наръга го с нож в корема"}
{"url": "https://www.novinite.bg/articles/183623/Prolivni-dajdove-i-morski-buri-otnovo-obarkvat-transporta-v-Garciya", "text": "Проливни валежи наводниха пътища в Гърция. Морски бури затрудниха фериботните връзки към островите, съобщава БНР.До 9-та степен по скалата на Бофорт достигна силата на вятъра в Егейско море. Властите прекъснаха фериботните връзки от пристанищата Пирея и Рафина към Цикладските острови - Наксос, Парос и Санторини. Островите Закинтос и Кефалоня също останаха без морски транспорт.Предупреждават пътниците  на фериботите днес да се свържат с пристанищните власти, защото има вероятност да се прекъсне движението на фериботи и към други острови в Егейско море.Силните дъждове наводниха част от пътната мрежа на Халкидики и в област Иматия. Движението се извършва по безопасни отсечки, съобщават от Пътна полиция.Прогнозите на синоптиците включват силни валежи днес и утре, както по островите, така и в част от континентална Гърция. Шофьорите се предупреждават да са изключително внимателни и да не предприемат рискови маневри.", "date": "2019.12.14", "title": "Проливни дъждове и морски бури отново объркват транспорта в Гърция"}
{"url": "https://www.novinite.bg/articles/183619/8-godishno-dete-e-postradalo-na-jp-prelez-snoshti", "text": "Един миг невнимание преобръща живота, заяви вътрешният министър Младен Маринов, БГНЕС.В последните дни станахме свидетели на няколко катастрофи, при които пострадаха деца. Малолетно момиче загина, блъснато от джип на столичен булевард в петък. Ден по-рано автомобил на НСО удари друго дете в София.Вътрешният министър съобщи, че освен тежкия инцидент от булевард „Никола Вапцаров”, снощи е пострадало още едно дете – на 8 години на жп прелез в Нови Искър.Младенов заяви, че по случая със загиналото момиче е образувано досъдебно производство. Водачът е спрял, оказал е помощ, пробата му за алкохол е отрицателна.Не става само с глоби и репресивни мерки, призовавам на всички – самосъзнанието да е по-високо, каза пред медиите днес министър Маринов и продължи: Опасността не е само на пешеходната пътека – тя е преди пешеходната пътека и след нея.Вътрешният министър призова родителите през есенно-зимния сезон да обличат децата си с по-светли дрехи, а колоездачите задължително да носят светлоотразителни дрехи или елементи по себе си.Всички трябва да се замислим за нашето поведение на пътя, добави министърът.Борбата за живот на пътя е ежедневна. Пътувал съм много в Европа, като че ли ние нямаме толерантност по между си. Тук няма никаква толерантност на пътя. Демокрацията предполага култура. В Европа никой не влиза в забранената лента, за да изпревари другия, коментира Младен Маринов и продължи: Много често си проправяме път, за да ни е по-пряко, отколкото да ни е по-сигурно. Но това са деца, ние не може да ги съдим, може да сме по-предпазливи.Вътрешният министър съобщи, че в понеделник ще има дебат по линия на пътната безопасност. Много идеи има, голяма част от тях са приведени в действие, но в крайна сметка всичко опира до поведението на всеки един участник в движението, повтори пак министърът. ", "date": "2019.12.14", "title": "8-годишно дете е пострадало на жп прелез снощи"}
{"url": "https://www.novinite.bg/articles/183614/Vseki-chetvarti-uchenik-v-Rusiya-veche-bez-telefon-v-chas", "text": "В близо 10 600 училища – почти една четвърт от училищата в Русия, вече е ограничено използването на мобилни телефони от деца, съобщи руският министър на образованието Олга Василиева, предаде БГНЕС, цитирайки РИА „Новости“.„Вече имаме конкретни числа: 10 хиляди 628 училища – тоест приблизително едно на всеки четири – изпълниха препоръките и ограничиха телефоните по време на уроците“, заяви още министърът.Тя уточни, че в Северна Осетия, Ингушетия, Белгородска област такова решение е взето от 100% от училищата, в Камчатската територия – 37,5%, Магаданска област – 53,3%, Пермска територия – 58,8%, Република Марий Ел – 63, 8%, Удмуртия – 60,9%, Кемеровска област – 67,3%, Курганска област – 50,9%, Свердловска област – 65,3%.БГНЕС припомня, че по-рано Министерството на образованието препоръча на регионалните власти да обмислят ограничаване на използването на мобилни телефони в училищата. Препоръките се основават на анализ на международния опит и на проучване на общественото мнение, проведено от Министерството на образованието. Правителството препоръча още ако е възможно, училищата да предоставят съоръжения за съхранение на мобилните телефони на учениците по време на учебния процес. ", "date": "2019.12.14", "title": "Всеки четвърти ученик в Русия вече без телефон в час"}
