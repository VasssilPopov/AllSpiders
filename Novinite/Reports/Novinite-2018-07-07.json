{"url": "https://www.novinite.bg/articles/161763/Remont-na-jp-prelez-zastrashava-peshehodci-na-garata-v-Stara-Zagora", "text": "В Стара Загора започна цялостната реконструкция на жп прелеза, който свързва индустриалната зона с центъра на града. Оказва се, че вече месец хората преминават през коловозите на жп гарата, за да стигнат до домовете и до работните си места.Ремонтът на железопътния надлез, който свързва Стара Загора с кварталите \"Индустриален\" и \"Кольо Ганчев\", както и с магистрала \"Тракия\", започна в началото на юни. За шофьорите е осигурен алтернативен маршрут, а пешеходците трябва да преминават през подлеза на жп гарата. Хората казаха, че това ги затруднява.От Община Стара Загора казаха, че строителната площадка е оградена и има жива охрана. Има обаче и хора, които не искат да удължават пътя си и намират пролуки, като минават направо през релсите. Иначе пешеходният маршрут е през подлеза на жп гарата.От общината се извиняват на гражданите за причиненото неудобство и са категорични, че крайният срок за завършване на ремонтните дейности на обекта - 1 декември, ще бъде спазен.", "date": "2018.07.07", "title": "Ремонт на жп прелез застрашава пешеходци на гарата в Стара Загора"}
{"url": "https://www.novinite.bg/articles/161767/Zadrastvane-na-Trakiya-kam-Plovdiv-zaradi-katastrofa", "text": "Задръстване от около километър се е образувало от 18 км на АМ „Тракия“ в посока Пловдив заради катастрофа, предаде репортер на Агенция „Фокус“. Лек автомобил се е ударил в мантинелата, като при удара се е завъртял срещу движението. Нанесени са само материални щети. От автомобила са излезли трима души. На място има пътна помощ, няма екип на полицията. В частта на магистрала \"Тракия\" в област София вали проливен дъжд, пътната настилка е хлъзгава. Движението е натоварено, като по магистралата се движат и много гастербайтери от Турция, предаде \"Фокус\". ", "date": "2018.07.07", "title": "Задръстване на \"Тракия\" към Пловдив заради катастрофа"}
{"url": "https://www.novinite.bg/articles/161756/Balgarskiyat-darjaven-glava-prizova-Kitaj-da-uvelichi-investiciite-si-v-u-nas", "text": "Прегледът на китайското икономическо присъствие в нашия регион показва, че китайските инвестиции в съседните страни са многократно по-големи, отколкото в България. Желаем да наваксаме това изоставане и да привлечем големи китайски инвеститори в енергетиката и транспортните инфраструктурни проекти, но и да следваме нов всестранен подход, който да обедини перспективни области като промишлеността, информационните технологии, културата, образованието, науката и селското стопанство. За това призова президентът Румен Радев по време на срещата си с министър-председателя на Китайската народна република Ли Къцян на „Дондуков“ 2.Ли Къцян е на посещение у нас за участие в Седмата среща на върха на групата 16+1 за сътрудничество между Китай и страните от Централна и Източна Европа, която тази година се провежда в София. Българският държавен глава изрази увереност, че визитата на министър-председателя на Китайската народна република у нас ще даде силен тласък на развитието на приятелските и партньорски отношения между двете страни и ще спомогне за издигането им на по-високо равнище.Румен Радев и Ли Къцян се обединиха около идеята в София да бъде създаден Център за изследване на съвместимостта на европейските и китайските норми, който да координира и бъдещите проекти в сфери от взаимен интерес между ЕС и държавите от региона. Идеята е да се преодолее  съществуващата липса на достатъчно информация  и на непознаването на следваните процедури и възприетите практики от ЕС и от Китай. Проектът ще бъде представен от премиера Ли Къцян на предстоящата среща във формат 16+1.Румен Радев призова и за постигането на синергия между китайските инициативи и политиките на ЕС в нашия регион. Президентът открои положителната тенденция за увеличаване на стокообмена между България и Китай, изрази надежда за ускоряване на процедурите за внос на български земеделски продукти в Китайската народна република и отбеляза, че в икономическото партньорство все още има голям неизползван потенциал.  „Китай е наш първостепенен партньор. В условията на атаки срещу принципите на пазарната икономика, Китай се превърна в стожер по отстояването на тези принципи“, каза държавният глава. „Ние държим на нашето приятелство през всички тези години и вярваме, че то трябва да се укрепва, защото е основа за бъдещи ползотворни контакти. Удовлетворени сме, че имаме отлични политически отношения, базирани на взаимно доверие и уважение. Искам да Ви уверя, че желаем да развиваме нашите всестранни приятелски отношения“, допълни още президентът.От своя страна министър-председателя Ли Къцян изрази интереса на Китайската народна република за бъдещи инвестиции у нас в областта на промишлеността, информационните технологии, енергетиката, транспорта, културата, образованието и научните изследвания, както и за създаването на пряка въздушна линия между България и Китай, която да помогне за увеличаването на броя на туристите от двете страни.Румен Радев благодари за оказаната помощ от китайските власти, лично от премиера Ли Къцян и посланик Джан Хайджоу, за организирането на акциите за издирване на българския алпинист Боян Петров, изчезнал при опит да изкачи връх Шиша Пангма в Хималаите.По време на срещата президентът отправи покана към президента на Китайската народна република Си Дзинпин да посети България в удобно за него време.", "date": "2018.07.07", "title": "Българският държавен глава призова Китай да увеличи инвестициите си в у нас"}
{"url": "https://www.novinite.bg/articles/161762/MON-pobarka-sedmoklasnicite-i-sas-sgresheno-klasirane-za-gimnaziite", "text": "Просветното министерство за пореден път се провали в ключово, макар и рутинно за образователната система събитие. След грешката в задачата по български на националното външно оценяване след седми клас МОН се вкара в нова каша - последващият прием на седмокласниците в столичните гимназии също премина под знака на гафа. \"Техническа грешка\" при балообразуването в някои училища, класирало учениците с много по-нисък от действителния им бал, принуди Регионалното управление на образованието-София да прекрати временно достъпа до системата в цялата страна, в която се проверяват резултатите. Това от своя страна доведе до още по-голям хаос и объркване сред учениците и родителите им, които цял ден се чудеха дали са приети, къде и с какъв бал.Вчера сутринта в 10:30 ч. от РУО-София дадоха дежурна пресконференция, на която изнесоха данни за реализирания план-прием в столичните гимназии след седми клас. На нея бяха обявени училищата първенци, приемащи с най-висок бал, броят на кандидатстващите и приетите на първо класиране, закритите паралелки и т.н. Не стана обаче и дума за сгрешените балове, заради които десетки родители негодуваха по същото време в социалните мрежи. Неподозираща за гафа, шефката на РУО-София Ваня Кастрева обяви например, че Технологичното училище \"Електронни системи\" към СУ изненадващо е паднало от 5-о място през миналата година (с минимален бал от около 400 т.) на 28-а позиция през тази година (минимален бал 256 т.), без да може да отговори на какво се дължи това. Впоследствие се оказа, че баловете са сгрешени точно в ТУЕС.От учебното заведение разясниха, че балът за прием при тях се образува от сбора на оценката по български език и литература от национално външно оценяване (носеща максимални 100 т.), три пъти оценката по математика от националното външно оценяване (300 т.), както и оценките по математика и физика от удостоверението за завършен седми клас (две шестици носят общо 100 точки). \"Получихме сигнали от родители, чиито деца кандидатстват в ТУЕС, че оценката от националното външно оценяване по математика не е умножена по три в системата, в резултат на което се получава изключително нисък бал за прием в ТУЕС, който не отговаря на реалността. Самото училище няма достъп до системата и не можем да знаем защо и по какъв начин се е получил този проблем и на какво се дължи. Искрено се надяваме, че това не е целенасочено действие срещу най-елитното технологично училище в България\", коментираха от ТУЕС. Оттам допълниха, че не могат да кажат как сгрешените балове ощетяват учениците, като най-вероятната хипотеза е, че така биха се класирали по-слабите ученици с доста по-нисък бал от реалния, съответстващ на нивото на ТУЕС.Междувременно хаосът се разрасна, защото системата за проверка на резултатите, отворена първоначално към 10:30 ч., бе затворена за цялата страна. На учениците и родителите излизаха съобщения, че данните са временно недостъпни \"поради синхронизация\" до края на работния ден, което допълнително породи съмнения за манипулации. В крайна сметка системата бе отворена за другите градове, а за София остана затворена до 17.40 ч., въпреки че от РУО обещаха до 17 ч. да обявят истинските резултати.\"Хванат\" от журналисти в парламента, просветният министър Красимир Вълчев призна, че в резултатите на първото класиране след 7-и клас в София е станала техническа грешка, за която \"ще има и наказани\". По думите му грешката е поправима и не би трябвало да има ощетени. Малко след това от РУО-София дадоха спешна пресконференция, на която стана ясно, че сгрешени балове е имало в общо четири училища в столицата - ТУЕС, професионалната гимназия по електроника \"Джон Атанасов\", както и в по една паралелка от Националната природо-математическа гимназия и от Професионалната гимназия по архитектура, строителство и геодезия. \"Разликата е, че математиката е взета веднъж в балообразуването, а трябва да бъде три пъти. Не е утроена, затова разликата в бала е средно с около 150 точки\", посочи тя. В НПМГ проблемът е бил, че не е удвоен резултатът от олимпиадата по физика. Гафът бе наречен \"техническа грешка\". Защо и как е допусната обаче не стана ясно - това тепърва ще се установява от вътрешна проверка. \"Ако има човешка грешка, ще има последици\", заяви зам.-министър Таня Михайлова. Както Кастрева, така и експертът Камен Радев, отговарящ за информационното обслужване на националното външно оценяване в 7-и клас, заявиха, че са учудени от грешката и не знаят как е допусната тя, тъй като балообразуването е сред най-проверяваните елементи.Кастрева увери, че няма да има нито едно ощетено дете. Все още обаче не е напълно ясно за колко деца и как точно ще се отразят сгрешените балове. \"Може да има малко разместване в желанието, в коя паралелка са\", обясни шефът на РУО-София. По думите й само за 20 от над 8800 деца след поправянето на техническата грешка \"ще има разлика в училището\" (т.е. ученикът ще бъде класиран в друго школо с прием с по-нисък бал - бел.ред.), като балът на засегнатите деца ще се коригира с около 150 точки. Майка на седмокласник например разказа, че детето й сутринта е било \"прието\" в ТУЕС с бал от 417 т., но след корекциите, при които последният приет ученик в ТУЕС би трябвало да е с бал от 419 т., не е ясно дали то ще влезе там. Кастрева даде пример за ученик, първоначално приет в Първа английска, който обаче след корекциите е бил класиран за ТУЕС.", "date": "2018.07.07", "title": "МОН побърка седмокласниците и със сгрешено класиране за гимназиите"}
{"url": "https://www.novinite.bg/articles/161768/Zemetresenie-s-magnitud-59-razlyulya-Yaponiya", "text": "Земетресение с магнитуд 5.9 разлюля Япония. Според Европейския сеизмологичен институт епицентърът на земетресението е бил на 84 км югоизточно от Кавазаки и е бил на дълбочина 40 км.В столицата на страната, която е на 91 км северозападно от труса, се е усетило земетресение, като трусът е бил с магнитуд 3, пише БГНЕС.От правителството заявяват, че няма обявена тревога за цунами, въпреки че епицентърът на труса е в морето.", "date": "2018.07.07", "title": "Земетресение с магнитуд 5.9 разлюля Япония"}
{"url": "https://www.novinite.bg/articles/161760/Borisov-Forumat-161-ima-za-cel-da-ukrepi-Evropa", "text": "\"Форумът „16+1“, който се провежда днес в София, има за цел да укрепи Европа, а не да я раздели. С това послание трябва да успокоим всички в Европа, които смятат, че тези срещи не са полезни\". Това каза премиерът Бойко Борисов по време на откриването на седмата Среща на държавните и правителствени ръководители на страните от Централна и Източна Европа и Китай, съобщава БГНЕС.Борисов изтъкна, че бизнес форумът започва с 1500 фирми от всички страни, което е добър знак и свидетелства, че задълбочаване на откритото, прагматичното сътрудничество е приобщаващ просперитет.„Този приоритет не ни разделя – напротив, дава още повече възможности на тези, които сме по-назад и по-късно сме се присъединили към ЕС, по-бързо да наваксаме изоставането. Да успеем да финансираме и завършим общи проекти за свързаност, по които няма пари по кохезионната политика или не представляват интерес за ЕС към момента“, каза премиерът.Борисов отчете и успехът на страната ни по време на председателството на Съюза на ЕС, а именно поставянето на темата за Западните Балкани.„Западните Балкани не могат да се разглеждат сами от Европа, защото Гърция, Румъния, Словения, София и всеки проект в областта на инфраструктурата касае тези страни. Това, което започнахме като тема продължава. Във вторник Тереза Мей ще я продължи. Това е наш успех и мисля, че се представихме добре. Балканите са пряко свързани със страните от Централна и Източна Европа. Вдигайки своя БВП, изграждайки своята дигитална инфраструктура, имаме рядък шанс. Китай гледа положително на тези процеси и всеки един от нас може да подобри стокооборота и да подобри отношенията си с Китай, която добронамерено гледа към нас“, каза в заключение министър-председателят на България. ", "date": "2018.07.07", "title": "Борисов: Форумът \"16+1\" има за цел да укрепи Европа"}
{"url": "https://www.novinite.bg/articles/161759/Tragvat-bezplatni-avtobusi-do-Vitosha", "text": "Безплатните автобуси до Витоша тръгват от днес. Един пътнически и два велоавтобуса ще возят любителите на планината по време на летния сезон - до 24-ти септември. „Зелена линия Витоша” ще тръгва сутрин в 8 и 9 часа от националния стадион „Васил Левски” и ще се връща обратно в 17 и 18 часа. Велоавтобусите ще се движат само нагоре, обратно разписание към София няма да има. Едната линия, която е само за велосипедисти, ще тръгва към хижа „Алеко” в 8.20 и в 10.30 от спирка „Зоопарка”. Тя е подходяща за по-екстремните колоездачи. Втората велолиния ще стига до Железница. Нейният маршрут ще минава през по-полегатата част от планината. Тази линия е по-подходяща за семействата с малки деца, които обичат да карат колелета на Витоша, казват от Столичната община, информира Нова телевизия. Идеята „Зелена линия Витоша” се осъществява за осма поредна година.", "date": "2018.07.07", "title": "Тръгват безплатни автобуси до Витоша"}
{"url": "https://www.novinite.bg/articles/161764/Balgariya-shte-obuchava-Kitaj-kak-da-raboti-v-ES", "text": "България ще създаде общ център за обучение и образование на китайския бизнес как се работи в ЕС и какви са европейските правила. Това обявиха премиерът на България Бойко Борисов и министър-председателят на Народна Република Китай Ли Къцян по време на Седмата среща на ръководителите на правителствата на страните от Централна и Източна Европа и Китай – „16+1“, информира БГНЕС.\", обясни българският министър-председател.Китайският премиер каза, че държавата им има готовност да финансира изграждането на този център за глобално сътрудничество, който ще привлече повече китайци да инвестират в страните от Централна и Източна Европа.“, обясни Ли Къцян.Той обяви още, че ще бъдат намалени и митата за внос на китайския пазар и, че светът се нуждае от приобщаващо развитие, което е невъзможно само ако то не изключва другите страни., заяви още китайският премиер.От своя страна Борисов каза, че България високо цени отношенията си с Китайската народна република. По думите му отношенията между България и Китай се основават на традиционно приятелство, взаимно уважение и желание за разширяване на сътрудничеството и за изпълването му с конкретни практически резултати.каза Борисов.По думите му през вчерашния ден в рамките на посещението на китайския премиери Ли Къцян в страната ни са били подписани 15 споразумения, които говорят за издигането на сътрудничеството между България и Китай на ново, по-високо равнище. Добави още, че форумът „16+1“ излъчва силни сигнали на стабилност, добронамереност, сътрудничество и търсене на общи подходи и решения, които във все по-голяма степен са в унисон с изискванията на ЕС – отговорност, прозрачност, взаимна изгода и се превръща във важен положителен елемент в отношенията Европа-Китай и ЕС-Китай.Борисов подчерта, че само когато Балканите са обединени могат да бъдат достатъчно силни. Призова за сътрудничество по общи икономически, дигитални, енергийни и инфраструктурни проекти, за да може да се вдигне вътрешния си БВП, а с това да увеличим доходите на хората и с това да станем конкурентноспособни на другите държави. Борисов подчерта, че за съжаление исторически сме доста назад заради войните, които сме водили, но според него сега е моментът всички да се обединим и да работим за развитието на страните от Източна и Централна Европа. ", "date": "2018.07.07", "title": "България ще обучава Китай как да работи в ЕС"}
{"url": "https://www.novinite.bg/articles/161754/Oblaci-i-dajd-ni-ochakvat-dnes", "text": "Днес още преди обяд над Западна България, а след обяд и над Централна ще се развива мощна купесто-дъждовна облачност. На много места ще има краткотрайни валежи, придружени с гръмотевици и времеменни усилвания на вятъра. Има условия за градушки. В Рило-Родопската област и на места в Предбалкана явленията ще са интензивни, валежите – значителни. Над източните райони ще бъде предимно слънчево. Максималните температури ще са между 27° и 32°, в западните райони – малко по-ниски. Над планините ще се развива мощна купесто-дъждовна облачност. На много места ще има краткотрайни, временно интензивни валежи и гръмотевични бури. Максималната температура на височина 1200 метра ще е около 20°, на 2000 метра – около 13°.Над Черноморието ще бъде предимно слънчево. Ще духа бриз. Максималните температури ще са 27°-28°. Температурата на морската вода е 24°-25°. Вълнението на морето ще бъде 1-2 бала.", "date": "2018.07.07", "title": "Облаци и дъжд ни очакват днес"}
{"url": "https://www.novinite.bg/articles/161765/Dogovorihme-vnos-na-balgarski-tyutyun-v-Kitaj", "text": "\r\n \r\n\r\nНяма конфликт между стратегическите интереси на Китай и Европа, категоричен беше китайският премиер Ли Къцян на пресконференция в рамките на Седмата среща на върха „16+1” . Според него схващането, че форматът разделя Европа, е недоразумение.\r\nИскаме да видим и виждаме Европа като обединена и процъфтяваща партньорска страна, заяви той и подчерта, че отношенията ще бъдат програмирани в съответствие с европейската нормативна база и правила.\r\nКитай ще отвори по-широко своя пазар за внос на селскостопанска продукция от страните в Централна и Източна Европа, каза още Ли Къцян.\r\nТой и Борисов са се договорили за внос на български тютюн в Китай. „Разбрахме се за внос на до 10 млн. тона тютюн на пазара на Китай”, заяви китайският премиер.\r\n„Знаете, всяка година колко проблеми имаме в изкупуването и дотирането на производството на тютюн. Именно затова неколкократно сме говорили, дори ако трябва, те да дадат свои сортове. Да направим така, че да има пазар на продукцията”, отбеляза от своя страна Бойко Борисов.\r\n„Помните, когато решихме да сменим засаждането на тютюна с карамфили или рози, или фризьорски салони, каква съпротива имаше. Затова сме работили в тази посока, за да се опитаме да намерим пазар за българските производители на листа тютюн”, допълни той.\r\nМожем да предприемем нов тип обработка на тези тютюневи листа, отбеляза Къцян. По думите му няма да се наруши балансът на пазара на тютюневи изделия на Китай.\r\nСпоред българския премиер срещата „16+1” е рядък шанс да се даде тласък в сътрудничеството между Европа и Китай.\r\n„С думите си Ли Къцян не само опровергава твърденията, че това е формат, който едва ли не разделя Европа, а дава много ясна гаранция, че може да ползваме възможностите, които Китай има като пазар, туристи, високи технологии, в сферата на селското стопанство, като един истински равностоен партньор във време, когато светът се тресе от търговски войни, от санкции и ембарго по всички видове направления”, посочи още Борисов.\r\nСпоред председателя на Държавния съвет на Китай сътрудничеството „16+ 1” трябва да остане във формат, който да е приобщаващ и за други участници. То трябва да остане отворено и да се основава на принципите на прозрачността, категоричен беше той.\r\nПриветстваме участието и на други наднационални, международни институции, организации, които работят с нас за това приобщаващо развитие, каза Къцян.\r\n", "date": "2018.07.07", "title": "Договорихме внос на български тютюн в Китай"}
{"url": "https://www.novinite.bg/articles/161758/Bez-topla-voda-v-nyakolko-stolichni-kvartala-ot-19-do-30-yuli", "text": "От 19 до 30 юли включително ще бъде спряна топлата вода в някои столични квартали, съобщава пресцентърът на \"Топлофикация София\" ЕАД. Без топла вода ще са ж.к. \"Младост\" 1 - бл.1А,1Б,1В,1Г,1Д,1Ж, \"Младост\" 1А, \"Младост\" 2, \"Младост\" 3, \"Младост\" 4, МВР школа, БАН - 7 км, НИХМ /ХМС/.Компанията ще извърши обследване и належащи ремонти по топлопреносната мрежа в посочените квартали. Целта е да се избегнат аварийни ситуации през зимата, информират от дружеството и напомнят, че за времето на ремонтите на клиентите няма да бъдат начислявани сметки за топла вода и това ще бъде отразено на отделен ред в месечните съобщения.", "date": "2018.07.07", "title": "Без топла вода в няколко столични квартала от 19 до 30 юли"}
{"url": "https://www.novinite.bg/articles/161766/Ombudsmanat-se-angajira-da-garantira-cyalostna-reforma-za-horata-s-uvrejdaniya", "text": "Омбудсманът се ангажира да гарантира цялостна реформа в защита на правата на хората с увреждания. Затова ще подкрепи три законопроекта за хората с увреждания, съобщи в Перник заместник-омбудсманът Диана Ковачева.Оказало се, че написаният от институцията на омбудсмана законопроект за личната помощ е свързан с още два, които в момента се изработват в Министерството на труда и социалната политика - Законът за хората с увреждания и Законът за социалните услуги. Решението е взето след поредица срещи на омбудсмана с организации на хората с увреждания.Идеята е трите законопроекта да бъдат внесени заедно в Народното събрание - на 1 октомври и да бъдат гледани като пакет. Така реформата, свързана с правата на хората с увреждания, ще бъде цялостна, а не на парче, заяви Ковачева. По думите й Законът за личната помощ решава само един, макар и много ключов въпрос, свързан с възможността на хората с увреждания да излязат навън, да имат достъп до живота.Продължаваме да смятаме, че законопроектът за личната помощ е ключът към упражняването на всички права, посочи Ковачева. Тя уточни, че основната идея на реформата е привеждане на нашето законодателство в съответствие с Конвенцията за хората с увреждания, ратифицирана от България през 2012 г. В основата на цялостната реформа е индивидуалният подход. Сега се дават пари \"на калпак\", без да се отчитат специфичните нужди, подчерта Ковачева.Диана Ковачева присъства на откриването на 12-тия Републикански фестивал на хората с увреждания, който се провежда в пернишкия квартал \"Църква\".", "date": "2018.07.07", "title": "Омбудсманът се ангажира да гарантира цялостна реформа за хората с увреждания"}
{"url": "https://www.novinite.bg/articles/161757/BSP-startira-procedurata-za-izdavane-na-licenz-za-televiziya", "text": "БСП стартира процедура за издаване на лиценз за телевизияБСП подаде документи за регистрация на дружество, което ще се казва БЪЛГАРСКА СВОБОДНА МЕДИЯ. В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал.Управител на дружеството е българският  журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“.Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли.", "date": "2018.07.07", "title": "БСП стартира процедурата за издаване на лиценз за телевизия"}
{"url": "https://www.novinite.bg/articles/161755/NDK-e-s-ogranichen-dostap-za-Sedmata-sreshta-na-varha-161", "text": "Седмата среща на върха \"16+1\" започва в НДК. Във форума ще участват лидерите на 16-те страни от Централна и Източна Европа: България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия, и на Китай. Поради тази причина достъпът до централната сграда на НДК ще бъде ограничен. До сваляне на външния охранителен периметър затворен за посетители ще бъде и Билетен център – НДК. Желаещите да закупят билети за културни събития ще могат да го направят на билетна каса в кино „Люмиер Лидл“ (в сградата на т.нар Малко НДК) или онлайн на адрес: tickets.ndk.bg. Ограничението важи и за Литературен клуб „Перото”, който ще отвори врати същия ден, след приключване на събитието. Премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай. Бойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай. Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът. ", "date": "2018.07.07", "title": "НДК е с ограничен достъп за Седмата среща на върха \"16+1\""}
{"url": "https://www.novinite.bg/articles/161761/Balgarite-padnaha-pod-7-miliona", "text": "Калкулаторът на ООН изчисли, че броят на българите е паднал под 7 милиона. Точно в 14:07 ч, на 29 юни станахме 6 999 999 души, съобщи БТВ.Департаментът по икономически и социални въпроси към ООН пресмята броя на населението за всяка страна в реално време. Смъртността у нас е доста по-висока от раждаемостта – от началото на годината са починали 54 322,а родените деца са 33 870. По данни на ООН населението у нас е минало зенита си през 1986 г. – тогава сме били почти 9 милиона души. Оттогава се топим. Към това се добавя и сериозната емиграция и то не само по икономически, но по здравни причини. „Страшно много семейства започнаха да напускат страната в опит да спасят близките си”, коментира Ваня Григорова от КТ „Подкрепа”.  Само днес до обед от България са емигрирали 13 души, изчисляват в ООН. По статистика в Габровска област се раждат най-малко деца - 6,5 на хиляда. Най-висока в България е раждаемостта в Сливенско – почти 13 на хиляда души.Следващото официално преброяване на населението ще е през 2021 г. ", "date": "2018.07.07", "title": "Българите паднаха под 7 милиона"}
