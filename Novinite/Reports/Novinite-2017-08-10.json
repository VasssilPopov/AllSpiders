{"url": "http://www.novinite.bg/articles/148369/Grigor-Dimitrov-se-klasira-napred-v-Monreal", "text": "Григор Димитров се класира за третия кръг на турнира от сериите \"Мастърс\" в Монреал.Гришо победи 6:3, 3:6, 6:3 Миша Зверев тази нощ.Следващият съперник на първата ни ракета е световният номер 52 Робин Хасе.    ", "date": "2017.08.10", "title": "Григор Димитров се класира напред в Монреал"}
{"url": "http://www.novinite.bg/articles/148366/Islyamska-darjava-zaplashva-Iran-s-novi-atentati", "text": "Сунитската джихадистката групировка \"Ислямска държава\" заплаши шиитски Иран с нови терористични атаки в столицата Техеран, предаде Ройтерс.На видеозапис, разпространен от информационната агенция на ИД Амак, младите иранци са призовани да се вдигнат на джихад в своята родина. Мъж с черна маска и автомат \"Калашников\" отправя заплахата, седнал до двама други мъже.\"По същия начин, по който прерязваме гърлата на вашите кучета в Ирак и Сирия, ще прережем и вашите в центъра на Техеран\", се заканва той на персийски с акцент.На видеото са показани кадри от двете атаки в иранската столица през юни, отговорност за които пое \"Ислямска държава\". При тези нападения бяха убити най-малко 18 души, припомня Ройтерс. Агенцията отбелязва, че сунитската джихадистка групировка смята шиитски Иран за един от най-големите си врагове в Близкия изток. ", "date": "2017.08.10", "title": "\"Ислямска държава\" заплашва Иран с нови атентати"}
{"url": "http://www.novinite.bg/articles/148368/Heroin-za-nad-1-milion-leva-se-opita-da-prenese-balgarin-s-polet-ot-Sofiya-do-Madrid", "text": "История като на кино - хероин за над 1 милион лева се опита да пренесе българин с полет от София до Мадрид. Количеството е било 5,2 кг. Наркотикът е бил скрит в тайници на куфар.  Задържаният е 38-годишен българин. С рентгеново устройство е открило двойно дъно на един от куфарите и така хероинът е намерен.„Трафикът на хероин не е толкова широко разпространен през летищата в Европа, тъй като по въздух се пренасят предимно амфетамини и кокаин”, обясни Стефан Бакалов, началник на отдел „Борба с наркотрафика” към Летище София.Той обясни, че в куфарите има много възможности да бъде скрито наркотично вещество, дори в колелцата и дръжките. Използват се комбинации от различни помощни средства, за да може наркотиците да бъдат открити.„Самите мулета не са много добре запознати със системата за контрол. На тях им се дава куфара и им се казва откъде да преминат. Нямат представа как да заобиколят проверките”, каза още Бакалов. ", "date": "2017.08.10", "title": "Хероин за над 1 милион лева се опита да пренесе българин с полет от София до Мадрид"}
{"url": "http://www.novinite.bg/articles/148372/Kakvi-sa-shansovete-za-vojna-mejdu-Severna-Koreya-i-SASht", "text": "\"Заплахи от страна на САЩ, нови санкции, ответни заплахи от страна на Северна Корея. Има риск ситуацията да излезе от контрол. (Това е) военнополитически танц на ръба на пропастта\" - така обрисува напрежението между Вашингтон и Пхенян руският сенатор Алексей Пушков, цитиран в \"Парламентская газета\".През последното денонощие отношенията между САЩ и Северна Корея сериозно се изостриха. Пхенян съобщи, че обмисля ракетен удар срещу американската военна база на остров Гуам. В отговор президентът на САЩ Доналд Тръмп заплаши КНДР с \"огън и ярост\", ако бъдат застрашени Щатите, напомня електронният в. \"Вести\".Ракета с обикновена бойна глава не би нанесла особени щети на американската база; друг въпрос е, ако става дума за ядрен заряд, отбелязва \"Независимая газета\". Не се знае дали Пхенян разполага с такъв. Но както твърди \"Вашингтон пост\", според военното разузнаване на САЩ Северна Корея е създала малка ядрена бойна глава, която може да бъде монтирана на междуконтинентална ракета, пише всекидневникът.В статията се припомнят и думите на Еди Калво, губернатора на Гуам, че островът \"е подготвен за всеки сценарий\". Там са разположени модерни средства за ПРО, способни да свалят севернокорейските ракети, изтъква \"Независимая газета\".\"Засега няма свидетелства, че севернокорейският режим притежава миниатюрни ядрени заряди и носители, способни да ги транспортират до територията на САЩ. Нещо повече, севернокорейците не разполагат с технологии за следене на ракетите си, което пречи да се поразяват целите с необходимата точност. Затова сега най-важното е и двете страни да се успокоят\", коментира експертът.Политологът Геворг Мирзаян обаче също изтъква пред \"Комсомолская правда\", че според тайните служби на САЩ севернокорейски ракети вече могат да поразят Гуам. \"Затова според някои американски експерти е по-добре да се нанесе превантивен удар сега, докато в зоната на вражеските бойни глави е само 160-хиляден Гуам, а не примерно Лос Анджелис с 18-милионното му население. Войната обаче носи непредсказуеми рискове и може да съсипе целия регион, което Вашингтон естествено взема предвид. Затова вероятността от реална война на Корейския полуостров все още е малка, но естествено по-висока отпреди\", казва анализаторът.\"Засега нещата отиват към поредна ескалация на конфликта без преминаване към бойни действия\", смята Ирина Ланцова, експерт по корейските въпроси. \"Според мен КНДР със сигурност няма да атакува първа американски цели; дори да бъде нанесен удар, това ще бъде направено от САЩ\", добавя тя. \"Онези, според които инициатор на военна конфронтация може да стане най-непредсказуемият и най-голям отворко в династията Ким, управляваща от десетилетия в Пхенян, дълбоко се заблуждават\", заявява и автор на \"Комерсант\".Северна Корея само продава военна заплаха, и то доста успешно. Но предпочита все пак да не прекрачва \"червената линия\". Това би било за нея не само неизгодно, но и самоубийствено, посочва той.Коментаторът припомня мненията, че Пхенян де факто държи Южна Корея като заложник, защото \"дори обикновената му армейска артилерия, укрита на сигурно в планините, може бързо да превърне Сеул със сияйните му светлини в безжизнен куп стъкло и бетон. Тъй че Вашингтон никога не би се решил на стъпка, която автоматично ще подпише смъртната присъда на азиатския му съюзник\".Но президентът \"Тръмп неведнъж доказа, че стихията му е да нарушава шаблони, забрани и табута\". Същевременно според експерти от САЩ тежестта му в американската политика все повече намалява - в един момент ще може да го спаси само победоносна война. Като \"бизнесмен и прагматик\" Тръмп може да си внуши, че ще действа прагматично, разумно, ако удари два заека - ако се прояви като лидер на нацията, какъвто никога не е бил, и отърве света от тъй наречения \"режим чучхе\". Може да се опита с един замах да докаже, че президентството му е истинско, а не откраднато от Хилари Клинтън, и за целта да се осмели на военна авантюра на Корейския полуостров или в Близкия изток, предупреждава авторът на \"Комерсант\".  ", "date": "2017.08.10", "title": "Какви са шансовете за война между Северна Корея и САЩ"}
{"url": "http://www.novinite.bg/articles/148376/20-sa-zaginalite-pri-zemetresenieto-v-Kitaj", "text": "20 са загинали и над 430 - ранени, при земетресението с магнитуд 7, разтърсило китайската провинция Съчуан. Това сочат нови данни, цитирани от китайската телевизия Си Джи Ти Ен, предаде ТАСС.Китайски спасители евакуираха от местната околия Цзючжайгоу 60 000 туристи, включително 1744 чужденци, от които 109 граждани на Южна Корея и 55 японци, а също така 562 жители на остров Тайван и 39 души от Хонконг, информира днес агенция Йонхап, като се позова на регионалния комитет за развитие на туризма.", "date": "2017.08.10", "title": "20 са загиналите при земетресението в Китай"}
{"url": "http://www.novinite.bg/articles/148390/Dvama-arestuvani-v-Holandiya-zaradi-skandala-sas-zarazenite-yajca", "text": "Двама души са арестувани в Холандия заради скандала със заразените с инсектицида фипронил европейски яйца. „Става дума за двама управители в компанията, за която се предполага, че е използвала веществото в птицеферми”, каза говорителката на прокуратурата Мариеке ван дер Молен. Холандски медии съобщиха, че компанията се нарича „Чикфренд” (Chickfriend), предаде БГНЕС. Скандалът избухна преди няколко дни. Милиони яйца бяха изтеглени от продажба в Германия, Холандия и Белгия. Установено беше, че в тях се съдържа отровното вещество фипронил. Близо 180 холандски ферми бяха временно затворени.Говорителката на Европейската комисия Анна Итконен увери, че отровните яйца „са блокирани, а ситуацията е под контрол”.Фипронилът се съдържа в продукти за борба срещу бълхи, въшки и кърлежи при животните. От няколко години в ЕС има забрана той да се употребява върху растения и животни, които да се консумират от хора.", "date": "2017.08.10", "title": "Двама арестувани в Холандия заради скандала със заразените яйца"}
{"url": "http://www.novinite.bg/articles/148374/Turskite-vlasti-spryaha-dvijenieto-prez-Bosfora", "text": "Босфорът е затворен за преминаване на плавателни средства във връзка със спасителни действия, информират властите в Истанбул.Проливът е временно блокиран и в двете посоки от 8:45 часа местно време.От рано сутринта спасителни екипи търсят тялото на 17-годишно момче, което е изчезнало миналия месец. То е отишло да плува в Босфора. ", "date": "2017.08.10", "title": "Турските власти спряха движението през Босфора"}
{"url": "http://www.novinite.bg/articles/148365/Tragva-deloto-sreshtu-Roman-Logvinenko", "text": "Софийски градски съд (СГС) ще проведе първото си заседание по делото срещу Роман Логвиненко, който е обвинен, че е организирал нападението над Алексей Петров.Срещу бившия съветник в ДАНС през октомври 2015 г. беше извършен и опит за покушение като бронираният му автомобил бе обстрелян с две РПГ-та. За това беше задържан украинецът Роман Логвиненко. Той беше предаден на съд за това, че е организирал опит за убийство на Алексей Петров, но делото все още не е тръгнало, тъй като на два пъти съдът го връща на прокуратурата. Петров е оцелявал и след друго нападение през 2002 г. На 02.09.2016 Софийска градска прокуратура (СГП) внесе в Софийски градски съд (СГС) обвинителен акт срещу Роман Логвиненко, обвинен за това, че е организирал опит за убийство на Алексей Петров. Тогава от обвинението съобщиха, че в периода от неустановена дата на началото на пролетта на 2014 г. до 29.10.2015 г. в гр. София в съучастие с Артьом Темпински - извършител, Максим Чорний - извършител и Йевен Балков - помагач, умишлено склонил тримата да участват в извършването на убийството на Петров.Според обвинението, Логвиненко е организирал убийството на Петров чрез даване на наставления и разпореждания, както и чрез обещаване на материална облага (парична сума в размер на 200 000 евро на тримата). Освен това, умишлено е улеснил извършването на престъплението чрез набавянето на два броя гранатомети РПГ-22, давал е съвети, разяснения и е организирал следенето на Петров. Обвиняемият е набавил и леките автомобили за извършване на престъплението – марка „Ситроен Саксо“ и „Опел Астра“.Според прокуратурата на 29.10.2015 г. в гр. София около 08.35 часа в кв. „Кръстова вада“ Темпински и Чорний са направили опит умишлено да умъртвят повече от едно лице – Петров и личният му шофьор Стефан Борисов по начин и със средства опасни за живота на мнозина. Двамата са произвели изстрели с два гранатомета РПГ-22 към лек автомобил марка „Mercedes S 500 Gard“. В него са пътували Петров и Борисов. Деянието е извършено предумишлено и макар и довършено, не са настъпили предвидените в закона и исканите от дееца обществено опасни последици от това престъпление, тъй като автомобилът е бил брониран и снарядите не са проникнали в него. ", "date": "2017.08.10", "title": "Тръгва делото срещу Роман Логвиненко"}
{"url": "http://www.novinite.bg/articles/148389/3-godishnite-na-test-proveryavat-mogat-li-da-uchat", "text": "Тригодишните деца, които посещават детска градина, ще минават през задължителна оценка на обучителните си способности и рисковете от обучителни затруднения - това предвижда проектът нанова наредба за приобщаващо образование, който беше представен в Министерството на образованието. Оценяването на децата ще влезе в сила най-рано от следващата учебна година, а самата оценка ще се прави от учителите, които ще бъдат обучени на това. С наредбата се въвежда и допълнителен начин за уведомяване на родителите при налагане на наказание на учениците - по електронната поща. Децата на възраст от три до три години и половина в детските градини ще бъдат оценявани какво могат и с какво се затрудняват, чрез специален тест, разработен от БАН. Съветникът в Министерството на образованието Мария Семерджиева обясни защо е избрана тази възраст \"Най-ранната възраст, в която децата постъпват в детските градини. И като погледнем към стандартите за ранно детско развитие смятаме, че това е периодът, в който можем да възстановим най-напред възникналите предпоставки за обучителни трудности\", посочи тя. Наредбата дава допълнителни възможности на училищните екипи в комуникацията им с родителите - при проблем с даден ученик, учителят ще може да изпраща задължителното уведомление и по имейл, вместо да изчаква свързване по телефона. Има и крайна мярка: \"Когато трайно не може да бъде открит родителят и да се обсъди налагането на санкция на детето, има механизъм, според който директорът на училището уведомява, че това дете е оставено без родителска грижа. Уведомява отдел \"Закрила на детето\". Защото според разпоредбите на закона за предучилищното и училищно образование, дете в риск е такова дете, което трайно е останало без родителска грижа\".Нови са и правилата за извиняване на отсъствия - до 3 дни по семейни причини ще се разрешават само с уведомление до класния ръководител, а до 7 дни - с уведомление до директора. Министърът на образованието Красимир Вълчев съобщи, че новите учебници за втори, шести и осми клас трябва да бъдат доставени до училищата в периода от 10 до 20 септември. \"Застраховам се и допускам, че в някои училища няма да бъдат доставени. Дори и да ни бъдат доставени на 15 септември, закъснението ще бъде малко\", каза Вълчев. Там, където има закъснение, ще бъде осигурен електронен вариант на учебника.", "date": "2017.08.10", "title": "3-годишните на тест - проверяват могат ли да учат"}
{"url": "http://www.novinite.bg/articles/148391/Oranjev-kod-Opasno-goreshto-v-petak", "text": "В края на работната седмица, на 11 август за цялата страна е в сила оранжев код заради очакваните високи температури. Това сочи справка на сайта на Националния институт по метеорология и хидрология (НИМХ) при БАН.Синоптиците съветват хората да бъдат подготвени, тъй като високите температури могат да доведат до здравословни проблеми за чувствителни и болни хора, възрастни и деца. Препоръчва се да се следят прогнозите.Тази нощ ще бъде ясно, утре – отново слънчево. Ще духа слаб до умерен вятър от изток-югоизток. Горещо време с максимални температури между 34° и 39°. Атмосферното налягане е малко по-високо от средното за август – бавно ще се понижава. Над Черноморието ще бъде слънчево. Ще духа до умерен вятър от изток-югоизток. Максимални температури на въздуха: 30° и 33°. Температурата на морската вода е 25°-28°. Вълнението на морето ще бъде 1-2 бала. ", "date": "2017.08.10", "title": "Оранжев код: Опасно горещо в петък"}
{"url": "http://www.novinite.bg/articles/148378/Kakvo-i-kolko-moje-da-prenesem-prez-granicata", "text": "В Директива на Европейски съюз са отразени количествата тютюневи изделия и алкохолни напитки, които могат да бъдат пренасяни за лична употреба през граница в други страни-членки от ЕС, съобщи Агенция \"Фокус\". От там уточниха, че българската държава се придържа към определените лимити, които са:Тютюневи изделия:цигари - 800 къса;пури - 200 къса;пурети - 400 къса;тютюн за пушене - 1 килограм.Алкохолни напитки:високоградусов алкохол - 10 литра;вина - 90 литра /пенливи вина не повече от 60 литра/;пиво - 110 литра.От Агенция „Митници“ подчертаха, че при преминаване на граница, ако се носи повече от един вид тютюнево изделие или алкохолни напитки, лимитите ще бъдат променени, тъй като те важат само за 1 вид. При комбинация на повече от един вид, всеки продукт следва да бъде намален, като се преизчислява на база грамаж за тютюневите изделия и литри за алкохолните напитки. Също така българските граждани трябва да имат предвид, че това са нашите лимити, които би трябвало да важат и например и за гръцка страна, но е възможно да има допълнителни разпоредби.Важно е да се има предвид и това, че количествата, които ще бъдат изнесени през граница трябва да бъдат легални, тоест ако са тютюневи изделия - задължително е наличието на бандерол, същото важи и при алкохолните напитки. Ако става дума за пренасяне на домашен алкохол, то той трябва да е придружен с необходимите документи от малък обект за дестилиране.Нямаме право да пренасяме туби с гориво – това е забранено както от агенцията, така и от пожарните норми.", "date": "2017.08.10", "title": "Какво и колко може да пренесем през границата"}
{"url": "http://www.novinite.bg/articles/148371/Koj-e-naj-opasniyat-paten-uchastak-v-Balgari", "text": "Кресненското дефиле е най-опасния пътен участък у нас. За последните 5 години на всеки километър там изникват по два надгробни паметника и има по осем пострадали с тежки увреждания.„В участък за 5 години има 120 ранени и 25 загинали”, каза в предаването „Здравей, България” Владимир Тодоров от Българска асоциация на пострадалите при катастрофи.От Асоциацията заявяват, че незабавно трябва да започне изграждането на магистрала в района. „Кой от вариантите ще бъде избран, ще решат експертите. Според нас оптималния вариант, който щади екологията и е най-безопасен е така наречения източен вариант. Запазва се сегашния път в посока Гърция, а връщането ще бъде в друго трасе, извън Кресна”, каза Тодоров.", "date": "2017.08.10", "title": "Кой е най-опасният пътен участък в Българи"}
{"url": "http://www.novinite.bg/articles/148380/Specialni-merki-za-decata-sas-specialni-potrebnosti", "text": "Държавата - с нови мерки в помощ на децата със специални образователни потребности. Приобщаващото образование ще бъде сред приоритетите на правителството през новата учебна година.Децата със специални образователни потребности у нас са над 16 000. Те получават подкрепа в училите с помощта на допълнително обучение и ресурсни учители.От Министерството на образованието предвиждат увеличаване на броя на логопедите, психолозите и педагогическите съветници, така че те също да оказват подкрепа на тези деца.Най-новата идея е свързана с въвеждането на скрининг тест. Той е предназначен за най-малките деца – тези в детските градини. Целта е техните учители да преценят има ли риск в бъдеще децата да развият интелектуални и обучителни затруднения.", "date": "2017.08.10", "title": "Специални мерки за децата със специални потребности"}
{"url": "http://www.novinite.bg/articles/148382/20-sluchaya-na-zapadnonilska-treska-registriraha-v-Garciya", "text": "Гръцкият Център за контрол и превенция на заболяванията (KEELPNO) отчете 20 случая на западнонилска треска треска в страната от началото на годината. Регистрирани са и два смъртни случая, съобщи в. \"Елефтерос типос\".За момента опасният вирус се наблюдава само в района на Арголида в Пелопонес. В 12 от случаите болестта е придружавана от усложнения в централната нервна система, включително енцефалит, менингит и пареза.Специалистите не могат да уверено прогнозират динамиката на разпространението на вируса. Те препоръчват да се спазват мерките за индивидуална защита срещу комари, включително спрейове, мрежи на прозорците, както и носенето на по-затворени дрехи.Епидемиолозите съветват и за избягване на водни басейни със застояла вода.Западнонилската треска представлява остро вирусно заболяване, което може да доведе до увреждания на централната нервна система като менингит или енцефалит и обикновено протича с грипоподобни симптоми като главоболие, висока температура и болки в гърлото. Възможна е също появата на обрив или чревни проблеми.Вирусът се разпространява най-вече в тропическите и субтропическите райони, но през последните години все повече се наблюдава и в нетропически страни. ", "date": "2017.08.10", "title": "20 случая на западнонилска треска регистрираха в Гърция"}
{"url": "http://www.novinite.bg/articles/148387/Spirat-podrajkata-na-sistemata-na-telefon-112", "text": "Фирмата, която поддържа комуникационната система на спешния телефон 112, е уведомила Министерството на здравеопазването, че от 8 август ще спира поетапно поддръжката.От здравното министерство обаче се категорични, че това по никакъв начин няма да затрудни работата на спешните центрове в страната. ", "date": "2017.08.10", "title": "Спират подръжката на системата на телефон 112"}
{"url": "http://www.novinite.bg/articles/148377/Avtobus-se-blasna-v-sgrada-v-London", "text": "Двуетажен автобус се блъсна в сграда в южен Лондон, при което няколко души бяха ранени,съобщи британската полиция, цитирана от Ройтерс и ТАСС. Инцидентът станал около 07.00 часа местно време. Движещият се по улицата автобус рязко завил, качил се на тротоара и се врязал в сграда, на чийто първи етаж са разположени магазини.\r\n\r\n\r\n\r\n", "date": "2017.08.10", "title": "Автобус се блъсна в сграда в Лондон"}
{"url": "http://www.novinite.bg/articles/148384/Angelkova-sankcionira-narushiteli-na-Koral", "text": "Проверка на министър Ангелкова разкри нарушения на плаж „Корал“.  При инспекцията е констатирано наличието на каравани, разположени в терена на частна фирма. Монтирани са и тоалетни.На плажа е открита и незаконна постройка, от която нерегламентирано се черпи електроенергия и вода.„Ще има санкции за безстопанственост на собствениците на частни имоти зад плаж „Корал“, увери Ангелкова.Акцията е извършена съвместно с кмета на Община Царево Георги Лапчев, представители на РИОСВ, РЗИ, МВР и Областна управа. ", "date": "2017.08.10", "title": "Ангелкова санкционира нарушители на „Корал“"}
{"url": "http://www.novinite.bg/articles/148379/Srednata-brutna-rabotna-zaplata-za-yuni-1027-lv", "text": "Средната брутна месечна работна заплата за април 2017 г. е 1060 лв., за май - 1035 лв., а за юни - 1027 лева.През второто тримесечие на тази година средната месечна заплата e 1040 лв. и нараства спрямо първото тримесечие на 2017 г. с 3.4%, съобщиха от НСИ.Икономическите дейности, в които е регистрирано най-голямо увеличение на средната заплата, са „Финансови и застрахователни дейности” - със 7.6%, както и „Строителство” и „Добивна промишленост” - по 7.3%.През второто тримесечие на 2017 г. средната месечна работна заплата нараства с 9.9% спрямо второто тримесечие на 2016 г., като най-голямо e увеличението в икономическите дейности „Операции с недвижими имоти” (16%), „Административни и спомагателни дейности” (13.4%) и „Професионални дейности и научни изследвания” (13.2%).Най-високо възнаграждение получават в сферата на далекосъобщенията - 2306 лева, „Финансови и застрахователни дейности” - 1815 лева, производство и разпределение на електрическа и топлинна енергия и на газообразни горива - 1769 лева.Най-нископлатени са били наетите лица в хотелиерство и ресторантьорство - 635 лева, и строителство - 796 лева. ", "date": "2017.08.10", "title": "Средната брутна работна заплата за юни - 1027 лв."}
