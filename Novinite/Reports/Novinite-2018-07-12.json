{"url": "https://www.novinite.bg/articles/161941/Sporniyat-zakon-za-gorivata-be-priet-okonchatelno", "text": "Парламентът прие и на второ четене Закона за административното регулиране на икономически дейности, свързани с нефт и продукти от нефтен произход, придобил популярност като закон за горивата, предаде БГНЕС. Законопроектът има за цел да регулира сектора, но се превърна в спорен, защото предизвика недоволството на малките търговци и превозвачи на горива, които няколко дни протестираха пред Министерски съвет и Народното събрание.Вчера се стигна дори и до затваряне на ГКПП \"Капитан Андреево\" за около 2 часа, а за днес е предвидени нови протестни действия пред парламента.Новият отраслов закон предвижда министърът на икономиката да контролира регистрацията на търговците с горива. Първоначалното предложение беше това да бъде финансовият министър, но по предложение на ГЕРБ текстът бе променен. Икономическият министър ще бъде подпомаган от специално звено в НАП, което ще приема и проверява документите, ще извършва проверки, а ако констатира нарушения – ще съставя актове. Законът предвижда и създаването на Консултативен съвет към Министерство на икономиката, отговаряш за комуникацията и сътрудничеството между публичната власт и търговците.Най-оспорваните текстове претърпяха промяна. Депутатите решиха от големите търговци на горива да се изисква капитал, не по-малък от 1 млн. лева. Първоначалното предложение бе той да е 3 млн. Изискването за търговците на дребно е внесен капитал не по-малък от 20 хил. лева. Търговците имат задължението, при подаването на заявление за регистрация, да предоставят парични обезпечения, които да се използват в случай на неизплатени задължения. За големите търговци те са в размер на 500 хил. лева, а за дребните- 20 хил. лева. Първоначалните текстове предвиждаха сумата за дребните търговци да бъде 200 хил. лева.БГНЕС припомня, че новият законопроект предизвика и разединение в коалицията \"Обединени патриоти\". Причина за това стана заявената позиция на лидера на НФСБ Валери Симеонов, който подкрепи протестиращите малки търговци на горива и определи законопроекта като лобистки и даващ \"служебна победа\" на големите фирми в бранша. Различната позиция на НФСБ наложи провеждането на коалиционен съвет, след който лидерът на Атака Волен Сидеров, който е и председател на ПГ на \"Обединени патриоти\" обяви, че по темата е постигнат консенсус между партиите. Само няколко часа по-късно от партията на Валери Симеонов разпространиха до медиите съобщение, че изнесената от Сидеров информация не отговаря на истината и няма постигнато съгласие.", "date": "2018.07.12", "title": "Спорният закон за горивата бе приет окончателно"}
{"url": "https://www.novinite.bg/articles/161939/Sadat-v-Germaniya-reshi-da-varne-Puchdemon-na-Ispaniya", "text": "Германски съд реши, че сваленият каталунски президент Карлес Пучдемон може да бъде екстрадиран в Испания, но само по обвинението в корупция, а не за по-сериозното обвинение за подбуждане към бунт, предаде БГНЕС. „Екстрадирането по обвинение в злоупотребата с публични средства е допустимо; екстрадирането на обвинението за бунт е недопустимо\", се казва в изявление на висшия районен съд в Шлезвиг-Холщайн.Пучдемон бе задържан в Германия в края на март по европейска заповед за арест от Испания за ролята му в неуспешния опит на Каталуния да се отдели от Испания и да стане независима държава в край на октомври миналата година.", "date": "2018.07.12", "title": "Съдът в Германия реши да върне Пучдемон на Испания"}
{"url": "https://www.novinite.bg/articles/161951/Panos-Kamenos-Novoto-ime-na-Makedoniya-nyama-da-go-priznaem", "text": "Коалиционният партньор в гръцкото правителство, министърът на отбраната Панос Каменос, не се отклонява от позицията си, че Македония няма да стане член на НАТО и че Договорът за Преспа няма да бъде изпълнен. Според гръцката агенция АНА-МПА, говорейки пред гръцките журналисти в Брюксел, министърът на отбраната, който заедно с шефа на гръцката дипломация съпътстват гръцкия премиер на срещата на върха на НАТО, казал, че Договорът от Преспа никога няма да се приложи, защото той лично смята, че текстът няма да премине нито в парламента, нито на референдума в Македония, предаде БГНЕС.„Те могат да събират покани и да се снимат, но няма шанс да влязат в НАТО, докато използват термина \"Македония\", каза Каменос според АНА-МПА. По отношение на това кога ще се проведат избори в Гърция коалиционният партньор в гръцкия кабинет казал на репортерите, да не очаква избори, защото \"доколкото въпросът със Скопие не е влязъл в парламента, изборите ще се проведат в края на четиригодишния мандат \".Информационният портал \"Ин\" коментира, че част от възгледите на Каменос са в противоречие с официалните твърдения, а някои са неточни. “Председателят на „Независими гърци“, с любимата си тактика, се опита да представи на малцината, които все още го следват, една \"алтернативна реалност\". Така че, противно на официалното изявление на генералния секретар на НАТО, той отрича, че Бивша югославска република Македония (БЮРМ) ще бъде интегрирана в НАТО с името \"Северна Македония\", пише гръцкият портал за новини.\"Ин\", коментира, че Каменос, когато заявил, че \"споразумението няма да мине в парламента на БЮРМ\", забравил една малък, но не маловажен детайл - че депутатите вече гласуваха договора. „В същност, това, което направи Панос Каменос с участието на срещата на върха на НАТО, е да ратифицира поканата за БЮРМ с името \"Северна Македония\", поставяйки и той, по този начин, един \"подпис\" до тези на Алексис Ципрас и Никос Каменос , допълва гръцкият портал.", "date": "2018.07.12", "title": "Панос Каменос: Новото име на Македония няма да го признаем"}
{"url": "https://www.novinite.bg/articles/161921/Predimno-slanchevo-s-temperaturi-do-33-gradusa", "text": "Днес ще е предимно слънчево, в следобедните часове с временни увеличения на облачността, но само на отделни места в планинските райони ще превали и прегърми. Ще духа слаб северозападен вятър. Максималните температури ще са между 28 и 33 градуса, сочи прогнозата на НИМХ-БАН.Атмосферното налягане е близко до средното е ще остане без съществена промяна.В планините ще преобладава слънчево време. След обяд ще се развива купеста облачност, но само на отделни места ще превали и прегърми. Ще духа слаб до умерен северозападен вятър. Максималната температура на височина 1200 метра ще е около 24 градуса, на 2000 метра – около 16.По Черноморието ще е предимно слънчево. Временни увеличения на облачността ще има в следобедните часове, но валежи са малко вероятни. Ще духа слаб до умерен югоизточен вятър. Максималните температури ще са 28-31 градуса. Температурата на морската вода е 25-26. Вълнението на морето ще бъде 1-2 бала. ", "date": "2018.07.12", "title": "Предимно слънчево с температури до 33 градуса"}
{"url": "https://www.novinite.bg/articles/161942/Arest-za-imanyar-s-hilyadi-starinni-predmeti-i-moneti", "text": "Специализираната операция на служители от сектор \"Противодействие на криминалната престъпност\" при ОДМВР - Стара Загора е проведена вчера под наблюдението на прокуратурата. В хода на осъществените действия е извършено претърсване в жилище в града, собственост на 66-годишен мъж.От адреса криминалистите иззели 1680 антични монети - колекции и отделни монети от тракийски, римски и византийски епохи, 431 старинни антични предмети, 49 различни по вид и форма антични предмети от жълт метал, наподобяващ злато, и античен керамичен съд. Намерени са и пистолет с пълнител, без фабрични номера, револвер, също без фабрични номера, старинна пушка и 46 боеприпаса - различни калибри. Иззети са и значителни парични суми в левове и валута, съхранявани в жилището.В ОДМВР – Стара Загора е образувано досъдебно производство за извършени престъпления по чл.278, ал.6 и чл.339 от НК. Мъжът е задържан за срок до 24 часа. Работата по случая продължава под ръководството на Окръжна прокуратура – Стара Загора.", "date": "2018.07.12", "title": "Арест за иманяр с хиляди старинни предмети и монети"}
{"url": "https://www.novinite.bg/articles/161945/Mejdunarodna-policejska-operaciya-razbi-nasha-grupa-svodnici", "text": "Десетима сводници бяха задържани в Германия, Франция и България в началото на юли в рамките на операция срещу разбиване на мрежа за проституция в Източна Франция, по-конкретно в Страсбург и Анси. Престъпниците са принуждавали десетки български жени да проституират за тях, предаде БГНЕС.Петима от сводниците са задържани в България, а други трима – в Германия с европейска заповед. В най-скоро време те трябва да бъдат предадени на Франция. Двама от сводниците са задържани в Анси по обвинения в сводничество, пране на пари и организирана престъпност. Те могат да получат 20 години затвор. На младите жени от България им е обещана работа във Франция. Те са били настанени в Германия, но са готвени за проститутки в Страсбург. По-голямата част от изкарваните от тях пари са отивали за сводниците, които са били в България, но често са идвали във Франция и Германия, за да контролират жертвите си.Разследването започва в Страсбург през 2015 г. след информация от френското посолство в София. В него участват главната прокуратура на България, прокуратурата на Германия. Извършени са проверки на над 20 жилища в София, Плевен, Бургас, както и на няколко апартамента в Германия и Франция. Жените, които са били принуждавани със сила да проституират, сега се настанени в специални места и им се оказва подкрепа от неправителствени организации. Разследването продължава и в момента, за да се открият още съучастници.", "date": "2018.07.12", "title": "Международна полицейска операция разби наша група сводници"}
{"url": "https://www.novinite.bg/articles/161949/Tragna-deloto-za-mrasniya-vazduh-v-Sofiya", "text": "На днешното си заседание от 10:30 ч. Софийският градски съд даде ход на делото, заведено от „Група за чист въздух“срещу Столична община, независимо от нейното възражение. Това се случва след една година опити на „Група за чист въздух“ да заведат дело и след като трима съдии си дадоха отвод. На първото заседание съдът намери исковете за напълно допустими и определи, че колективът има капацитет да води делото. Въпреки че адвокатите на Столична община възразиха, съдът потвърди публикуването на информация за това как гражданите могат да се включат към иска и на самия сайт на общината. Тази информация ще бъде качена и на сайта на „Група за чист въздух“.Съдът също отвори възможността граждани и организации да се присъединят към иска до 1 октомври 2018 г. „Присъединяването не е задължителен елемент за успешното водене на делото, защото така или иначе всички граждани на София ще могат да се ползват от евентуален положителен изход“, уточни адвокат Димо Господинов, който е част от адвокатския екип. „Група за чист въздух“ призовава към иска да се включат основно граждани, които искат да участват активно в процеса и могат да го подкрепят с представяне на доказателства и искат да имат собствени процесуални права. Опасенията на завелите иска е, че присъединяването на твърде много хора може да доведе до затрудненото му администриране. Те напомнят, че решението ще има сила за всички софийски граждани и правото им да се ползват от него е гарантирано, независимо от това дали са се присъединили или не към иска.", "date": "2018.07.12", "title": "Тръгна делото за мръсния въздух в София"}
{"url": "https://www.novinite.bg/articles/161923/Vremenni-promeni-v-dvijenieto-v-Sofiya", "text": "Временна организация на движението въвежда Столична община на места днес. Във връзка с тържествена смяна на караула от 11:30 до 12:30 часа се забранява влизането на пътни превозни средства по ул. „Леге” между бул. „Цар Освободител” и ул. „Съборна”.Паралелно с това, във връзка с провеждане на спортно събитие, От 08:00 часа на 12.07.2018 г. до 08:00 часа на 15.07.2018 г. се забранява престоят и паркирането, с изключение на автомобилите обозначени със съответните пропуски, на ул. „Метличина поляна” от ул. „Рикардо Вакарини”, покрай спортната зала до следваща пряка.", "date": "2018.07.12", "title": "Временни промени в движението в София"}
{"url": "https://www.novinite.bg/articles/161938/I-vtoroto-klasirane-na-7-moklasnicite-veche-e-yasno", "text": "Резултатите и от второто класиране на кандидатстващите в гимназиите след седми клас излязоха. Те са публикувани на сайта на МОН и могат да се проверят онлайн на адрес: . Проверката се осъществява с входящия номер и код, предаде Нова ТВ.Общо 3273-ма седмокласници са подали заявление за участие във втория етап на класирането за прием в гимназиите в София. От тях 2521 ученици са от училища без квоти, а от училища с квоти са 408 момчета 344 момичета, съобщи Ваня Станчева - председател на Областната комисия по класирането към Регионалното управление на образованието /РУО/ в София-град. ", "date": "2018.07.12", "title": "И второто класиране на 7-мокласниците вече е ясно"}
{"url": "https://www.novinite.bg/articles/161947/11-godishen-varna-portfejl-s-nad-1200-leva-i-dokumenti", "text": "Вчера около обяд 11-годишният Любомир Любомиров от Монтана намерил с приятеля си изгубен мъжки портфейл в близост до заведение в центъра на Монтана. Когато го отворили, видели, че в портмонето има 1 205 лв., лична карта и шофьорска книжка на 78-годишен жител на монтанското село Расово. Момчето и за момент не се поколебало, отишло при баба си и заедно предали чуждата вещ в Районното управление в Монтана - изгубените пари и документи.За доблестната му постъпка Любомир получи благодарствено писмо от директора на ОДМВР- Монтана ст. комисар Ивайло Антонов, а възрастният собственик на портфейла лично му изказа своята дълбока признателност.", "date": "2018.07.12", "title": "11-годишен върна портфейл с над 1200 лева и документи"}
{"url": "https://www.novinite.bg/articles/161931/Presyakoha-opit-za-kontrabanda-na-zlato-za-nad-100-bona-prez-Lesovo", "text": "1402,38 грама контрабандни златни изделия откриха в тайник на автобус с пътници митнически и гранични служители на ГКПП Лесово. Автобусът с турска регистрация е пътувал от Турция за България по редовна пътническа линия, управляван от български гражданин. Пристигнал е на Митнически пункт Лесово на 11 юни 2018 г. около 01:20 часа на трасе „Входящи леки автомобили и автобуси\". Екипажът на автобуса и всички пътници са заявили, че не внасят нищо за деклариране, след което е извършена съвместна проверка на превозното средство от екип на митническа мобилна група, служители на Митница Бургас и гранични служители, по постъпило искане от ГД „Гранична полиция\".В хода на проверката са засечени следи от манипулация върху инсталация за отопление до двигателя в автобуса. След демонтаж на съоръжението, във вътрешността му са открити 8 пакета, увити с тиксо, съдържащи 366 бижутерски изделия от злато с общо тегло 1402,38 грама. Шофьорът на автобуса е заявил, че златните накити са негова собственост и са били укрити от него.Контрабандните златни изделия на стойност близо 100 000 лв. са задържани. Автобусът също е задържан като превозно средство, послужило за пренасяне на контрабандата.По случая е образувано досъдебно производство по описа на Митница Бургас, което се провежда от разследващ митнически инспектор  под надзора на Окръжна прокуратура Ямбол. ", "date": "2018.07.12", "title": "Пресякоха опит за контрабанда на злато за над 100 бона през \"Лесово\""}
{"url": "https://www.novinite.bg/articles/161930/Alpijskiyat-ni-polkna-specialna-5-dnevna-podgotovka", "text": "Петдневна специализирана алпийска подготовка за всяка от ротите на 101-ви алпийски полк тече в момента, в изпълнение на плана за подготовка на полка. Целта на специализираната алпийска подготовка е да се придобият и усъвършенстват способностите и уменията на военнослужещите. Сред темите на подготовката са: правила за осигуряване и самоосигуряване; движение и осигуряване на различни видове опорни точки; преодоляване на скали и катерене по различни скални форми; катерене с връзка по двама - трима алпинисти и др.Специализираната подготовка преминава през четири учебни места. На първото военнослужещите се запознават със специализираната екипировка и видовете алпийски възли. Второто учебно място включва движение по парапет и по стръмен склон при тактически действия. На третото учебно място се тренира спускане по въже по стръмен склон (т.нар. рапел - тренировка на скала), който е включен в бойната тематика като способност за вертикално нападение от горе надолу. Четвъртото учебно място включва изкачване на скала по различни маршрути с категория на трудност и спускане от вертикална скала след изкачване до върха. ", "date": "2018.07.12", "title": "Алпийският ни полк на специална 5-дневна подготовка"}
{"url": "https://www.novinite.bg/articles/161934/Nadzirateli-v-Pazardjik-Ombudsmanat-ustanovi-che-nitormozyat", "text": "Във връзка с жалба на Синдикат на служителите в затворите в България до омбудсмана на Република България, относно поведението на администрацията на затвора в Пазарджик, свързано с упражнен психически тормоз извън работното място, неправомерно инициирани оперативни и процесуално следствени действия и за превишаване на права от страна на длъжностни лица, с което са нарушени правата и достойнството на служители на затвора, националният омбудсман изпрати писмо до синдиката, съобщават от там. В негоМая Манолова отбелязва, че в хода на извършена проверка на ГД \"Изпълнение на наказанията\" е обсъждано и системното нарушаване на правото на личен живот от ръководството на затвора в град Пазарджик, по извършвани проверки във връзка с издавани болнични листове.Манолова допълва още, че е запозната с отмяната по съдебен ред на заповед на началника на затвора за която е сигнализирана, с което счита, че е налице ефективна съдебна защита и чрез синдиката поздравява жалбоподателя. \"По сигнала на синдиката е установено, че е образувано дисциплинарно производство, като за наказания са предложени началникът на затвора, кадровик и началник сектор\", пише омбудсманът.Националният омбудсман информира, че в затвора в град Пазарджик, ще бъде направена проверка през настоящата година във връзка с множество жалби и изразява намерението си да осъществи среща с представител на организацията по проблемите, свързани с трудовите права на служителите в този затвор.", "date": "2018.07.12", "title": "Надзиратели в Пазарджик: Омбудсманът установи, че ни тормозят"}
{"url": "https://www.novinite.bg/articles/161932/Po-avtentichno-sadarjanie-za-potrebitelite-na-Facebook-v-Balgariya", "text": "Facebook имплементира ново решение за осигуряване на по-автентично съдържание в потока от новини (News Feed) на потребителите в България. Платформата ще класира публикациите с най-голяма важност за всеки потребител индивидуално, на базата на предишни активности, и по този начин ще подрежда информацията в News Feed. Целта на промяната е да ограничи спама и подвеждащите публикации и да предостави по-автентично съдържание на потребителите.Подобрението на алгоритмите ще доведе до по-рядкото показване на така наречените кликбейт постове („примамка за клик“), които целят да генерират приходи от онлайн реклами чрез събиране на голям брой кликове. Подобни публикации обикновено съдържат линк, залагат на ниско качество на съдържанието и на сензационни заглавия, които манипулират потребителите, от типа на „СКАНДАЛ!!!...“ или „Когато видях ТОВА... бях ШОКИРАН“.Същото се отнася и за спам публикациите, които приканват потребителите да харесат, коментират или споделят, с цел да отчетат по-голяма ангажираност и да достигнат до по-широка аудитория. Подобни постове-примамки, например „Харесай, ако си зодия Близнаци“, ще бъдат разпознавани от Facebook и ще се появяват в потока от новини много по-рядко.Според компанията промяната няма да се отрази на Facebook страници за новини, които публикуват прозрачно съдържание – заглавието трябва да дава яснота на потребителите за какво се отнася статията. Администраторите на страници във Facebook могат да научат повече за добрите практики за достигане до по-широка аудитория, без да използват кликбейт, тук ( https://www.facebook.com/facebookmedia/blog/drive-reach-and-referrals-without-clickbait ).През изминалите години платформата направи редица промени в News Feed-а си, за да поддържа информирана общност. В основата на най-новото подобрение стои стремежът на Facebook да предостави на потребителите автентично съдържание, което съответства на интересите им – като това, споделяно от техните приятели.", "date": "2018.07.12", "title": "По-автентично съдържание за потребителите на Facebook в България"}
{"url": "https://www.novinite.bg/articles/161929/Novo-byagstvo-na-zatvornik-ot-Plovdiv", "text": "Бягството от затворите у нас в последните месеци стана често срещано явление. След няколкото подобни случая сега 59-годишен лишен от свобода мъж, изтърпявал присъда от година и половина за кражба, избяга от УМБАЛ \"Св. Георги\" в Пловдив, където е бил настанен за лечение, предаде БГНЕС.Мъжът е бил на лек режим, до края на присъдата му оставал месец, а и преди това е влизал в болница, защото има установено злокачествено заболяване. Отсъствието му от болничната стая е установено при визитация, веднага е уведомена затворническата управа. В момента се преглеждат видеозаписите на входовете на болницата, която е най-голямата в Южна България. Това е третото бягство на затворник в Пловдив от пролетта.", "date": "2018.07.12", "title": "Ново бягство на затворник от Пловдив"}
{"url": "https://www.novinite.bg/articles/161948/Za-parvi-pat-spodeleno-polzvane-na-elektricheski-velosipedi-v-Sofiya", "text": "На 14-ти юли 2018 г. от 10:00 часа пред Националния исторически музей, кметът на Столична община, г-жа Йорданка Фандъкова ще даде официален старт на първата система за споделено ползване на електрически велосипеди в София - „Sofia Urban Challenge”. Най-старият природен парк на Балканите – парк Витоша е и първата дестинация, където всеки ще може да се възползва от новата услуга.Инициативата се организира от Клийнтех България и “Зелена София” по проект, финансиран от Climate-KIC и включва широк кръг от партньори. Решението и изпълнението на системата идва от стартиращата компания ElJoy Bikes, която е и част от Акселераторската програма на Клийнтех България и Climate-KIC. Цел на проекта е да стимулира преход в нагласите на българите към преминаване към екологични и здравословни методи на придвижване, намаляване трафика на коли към Витоша, както и тестване на нуждите и отношението на потребителите към самата система.Ползвателите на услугата ще имат възможността да се посветят на един нов тип изживяване в планината и да се любуват на природата, докато спортуват с удоволствие. Услугата е за всеки, който има желание да опита. Резервирацията на електрическите велосипеди ще става през специално предназначена апликация. Разрастване на системата, както в София, така и към други градове, с възможност за изграждане на веловръзка между самите тях, е и визията на партньорите зад Sofia Urban Challenge.  ", "date": "2018.07.12", "title": "За първи път споделено ползване на електрически велосипеди в София"}
{"url": "https://www.novinite.bg/articles/161924/V-Pirogov-spasiha-racete-na-dvama-motoristi", "text": "Доц. Людмил Симеонов и екипът му спасиха ръцете на двама млади мъже, пострадали при ПТП с мотори през няколко дни. Благодарение на началникът на Клиниката по хирургия на ръката и реплантация в университетската спешна болница доц. Людмил Симеонов двамата пострадали запазват ръцете си. 23-годишен мъж претърпя общо 3 операции, за да може доц. Симеонов да възстанови тежките последствия след падането с мотора.Другият пострадал, 32-годишен мъж пристига в „Пирогов” със сложно счупване в областта на китката. Доц. Симеонов и екипът му го оперират часове наред. Към момента пациентът се възстановява успешно в Клиниката по хирургия на ръката след продължителната операция.Лекарите констатират увеличен травматизъм с мотори в летния сезон. За последните 2 седмици през Спешното отделение н ауниверситетската болница преминаха над 20 мотористи пострадали при ПТП. ", "date": "2018.07.12", "title": "В \"Пирогов\" спасиха ръцете на двама мотористи"}
{"url": "https://www.novinite.bg/articles/161925/Dneven-horoskop-za-chetvartak", "text": "Умът ви е в миналото, а не в настоящето. Завладели са ви спомени, свързани с приятели и семейство, но скоро ще се отърсите от тях и всичко ще бъде нормално.Налага ви се да работите или да извършвате някакво действие заедно с друг човек. Трябва да сте в пълна хармония, за да постигнете добри резултати.Днес ще бъде доста добър ден за вас, на фона на последните няколко, които изобщо не бяха добри. Може хубавото нещо, което ще ви се случи да е съвсем дребно, но ще направи деня ви по-хубав.Представителите на останалите зодиакални знаци могат да намерят дневния си хороскоп ", "date": "2018.07.12", "title": "Дневен хороскоп за четвъртък"}
{"url": "https://www.novinite.bg/articles/161927/Mej-ochakva-namalyavane-na-konfrontaciyata-sled-sreshtata-Putin-Tramp", "text": "Британският премиер Тереза Мей приветства предстоящата среща между президентите на Русия и САЩ Владимир Путин и Доналд Тръмп, отбелязвайки, че тя може да доведе до намаляването на нивото на конфронтация. Мей заяви това по време на работна вечеря в рамките на срещата на върха на НАТО, която се провежда в Брюксел, предаде БГНЕС.Срещата между президентите на САЩ и Русия ще се състои на 16 юли в Хелзинки.„Приветствам предстоящата среща на президента Тръмп с президента Путин. Откриването на канали за връзка между САЩ и Русия е ключ за управлението на рисковете от конфронтация“, заяви Мей, цитирана от своята канцелария. „Нашата дългосрочна цел остават конструктивните отношения с Москва. Ако искаме да постигнем успех в това, трябва да продължим да си сътрудничим и по отделно, и като алианс“, отбеляза тя.В същото време Мей призова колегите си от Северноатлантическия алианс да изграждат отношенията с Москва от позицията на силата до тогава, докато тя не реши да промени своите позиции и не спре да подкопава демократичния свят.", "date": "2018.07.12", "title": "Мей очаква намаляване на конфронтацията след срещата Путин-Тръмп"}
{"url": "https://www.novinite.bg/articles/161926/Rumen-Radev-NATO-ne-e-borsa-za-sigurnost", "text": "Днешната среща на върха на НАТО е много важна, защото тя трябва да демонстрира единството, солидарността и решителността на всички държави-членки. Засега обаче въпросите стават повече от отговорите. Това заяви президентът Румен Радев след участието си в първата работна сесия на Северноатлантическия съвет във формат 29, която се състоя в рамките на Срещата на държавните и правителствените ръководители на държавите-членки на Алианса.Българският държавен глава посочи, че по време на сесията президентът на САЩ Доналд Тръмп е повдигнал въпроса парите за отбрана, отделяни от държавите-членки, да стигнат 2 процента от БВП и то днес, но също е поставил и нова бариера от четири на сто. „Аз единствен поставих въпроса пред генералния секретар на НАТО какво става с Трансатлантическата връзка, която е гръбнакът на НАТО като военни способности, ако не срещнем тези 2 процента сега, а никой не говори за тези четири процента“, заяви Румен Радев. Това е жизненоважно за бъдещето на организацията и касае всички страни, но този проблем не се дискутира. „НАТО не е  борса, на която можеш да си купиш сигурност, НАТО е съюз на суверенни държави, обединени от стратегически цели и общи ценности“, подчерта българският държавен глава.Президентът Радев допълни, че от друга страна американският президент е прав, защото всяка страна трябва да има принос в свят на растящи заплахи и да изгражда ефективни способности. “Това, което той прави, е добре и за нас като изграждане на отбранителни способности. Виждате с каква неохота в България се заделят средства за въоръжените сили“, обясни Румен Радев и допълни, че на тази тема е свикал три заседания на Консултативния съвет за национална сигурност. На тях се разбираме за нещо, което после се отменя, проектите за модернизация непрекъснато се отлагат, непрекъснато се намират причини, допълни Радев.Решението за достигане на 2 процента, което много трудно е било прието у нас, ще се постигне в мандата на следващото правителство – по план през 2024 година, отбеляза Румен Радев и подчерта, че очаква натискът за увеличаване на парите за отбрана да продължи.Президентът Радев призова за обща политика на НАТО за разходите на отбрана и припомни, че две-трети от държавите съюзници са депозирали планове да достигнат 2 процента от БВП през 2024 г., а осем членки вече са го постигнали.В отговор на въпрос за атмосферата по време на работната сесия и дали европейските лидери се чувстват изнудвани от САЩ, президентът Радев заяви, че атмосферата в залата не е била „една от най-приятните“. В момента всички лидери са в „сконфузено състояние“, защото всеки мисли какво означава условието за тези 4 процента и доколко е сериозен е бил  президентът Тръмп, заяви българският държавен глава. Румен Радев посочи, че НАТО е преминал през много предизвикателства и винаги съюзниците са успявали да се консолидират. „Надявам се да се намери решение и сега“, допълни президентът в отговор на въпрос дали има заплахи за бъдещето на Алианса.Румен Радев определи като едно от добрите събития на срещата на върха очакваното решение Република Македония да получи покана за преговори за присъединяване. Конкретните срокове на процеса ще зависят от изпълнението на договора с Гърция, добави президентът.Държавният глава посочи, че в рамките на срещата на правителствените и държавни лидери е поставил и темата за трансатлантическата връзка. „Дадох и своето мнение и препоръки, които винаги съм държал. Напомних за операцията в Либия, която разкри огромни дефицити във военните способности на европейските държави“, посочи държавният глава, като допълни, че става въпрос за системите за разузнаване, високо точно оръжие, зареждане във въздуха, мобилност, съвременни системи за командване и управление, които са се предоставяли изцяло от САЩ. „Каква е съдбата на европейската сигурност, ако ги няма тези способности. Затова и моето предложение беше да се спазва двупистовият подход в отношенията с Русия“, допълни президентът Радев. Той призова наред с политиката на сдържане, да се гради също диалог и в ситуация на неясност на трансатлантическата връзка да се избягва агресивният тон и да се търсят пътища за нормализация на отношенията с Русия. Президентът допълни, че този подход се приема от лидерите.В отговор на въпрос за очакванията му от предстоящата среща между руския и американския президент, Румен Радев заяви, че не може да гадае за подхода на Доналд Тръмп, още повече след неговото изказване днес. „Ако той гледа на отношенията към Русия през призмата на Европа, можем да очакваме едно поведение. Ако гледа на Русия през призмата на отношенията Америка-Китай, тогава може да очакваме друг изход от тази среща“, каза още президентът Румен Радев.В рамките на форума президентът Радев проведе двустранна среща с грузинския си колега Гиорги Маргвелашвили. Утре се очаква да се срещне с президента на Турция Реджеп Тайип Ердоган. ", "date": "2018.07.12", "title": "Румен Радев: НАТО не е борса за сигурност"}
{"url": "https://www.novinite.bg/articles/161936/Aktualnite-problemi-pred-Balgariya-i-ES-obsadi-Jotova-s-Kluba-na-tarnovcite-v-Sofiya", "text": "Tежката демографска криза пред България, предстоящата концесия на летище София, равносметката на българското председателство на Съвета на Европейския съюз и предизвикателствата пред Европа обсъдиха с вицепрезидента Илияна Йотова членове на Културния клуб на великотърновци в София. Клубът, чийто настоящ председател е доц. д-р инж. Атанас Дончев, съществува от 45 години и редовно организира срещи с държавници, политици и видни личности от различни сфери на обществения живот. Участие в разговорите взеха и акад. Антон Дончев и поетът Матей Шопкин.„С президента Румен Радев придадохте нов облик на президентската институция“, споделиха присъстващите с вицепрезидента Илияна Йотова. „Чувстваме, че има кой да чуе гласа ни“, подчертаха те.Вицепрезидентът представи основните насоки в работата си с българите в чужбина. С голям интерес и одобрение бе приета идеята ѝ за създаването на Български културен институт. В момента се провеждат дискусии с представители на различни български институции, ангажирани с темата, както и с общественици.", "date": "2018.07.12", "title": "Актуалните проблеми пред България и ЕС обсъди Йотова с Клуба на търновците в София"}
{"url": "https://www.novinite.bg/articles/161950/Kiril-Ananiev-na-obmyana-na-opit-v-Rumaniya", "text": "Министърът на здравеопазването Кирил Ананиев е на двудневно работно посещение в Румъния. В рамките на визитата той разговаря с министрите на здравеопазването и вътрешните работи, както и с държавния секретар Раед Арафат, ръководител на Оперативния център за спешни ситуации.Въпроси на двустранното сътрудничество, изпълнението и възможното актуализиране на Протокола за сътрудничество от 1996 г., координацията по въпросите на лекарствената политика и възобновяването на съвместната дейност на двете специализирани работни групи бяха във фокуса на срещата с министъра на здравеопазването на Румъния Сорина Пинтя. Двамата здравни министри обмениха и мнения по протичащата работа, свързана с евентуалните бъдещите промени в здравно-осигурителните модели в двете страни. От румънска страна бе отправена молба за споделяне на опита на страната ни от приключилото председателство на Съвета на ЕС, за което бе поет съответен ангажимент от министър Ананиев. От българска страна бе отправена покана към министър Пинтя да посети България.По време на срещата с министъра на вътрешните работи Кармен Дан бяха обсъдени основно теми, свързани с функционирането на Оперативния център за спешни ситуации, като част от системата на МВР. Констатирано бе отличното сътрудничество между двете министерства.Основен акцент в посещението беше представяне на структурата, организацията на работа и управлението на Оперативния център за спешни ситуации, който представлява успешен интегриран модел, включващ дейности по гражданска защита, спешна медицинска помощ, пожарна безопасност, действия при бедствия и аварии. На държавния секретар Раед Арафат бе връчен сребърният почетен знак на Министерството на здравеопазването на Република България.На всички срещи на Ананиев в Румъния бяха отправени поздравления за успешното провеждане на първото българско председателство на Съвета на Европейския съюз. Визитата на министър Ананиев продължава с посещение на различните служби от Оперативния център за спешни ситуации и запознаване на българската делегация с натрупания опит от неговата дейност.  ", "date": "2018.07.12", "title": "Кирил Ананиев на обмяна на опит в Румъния"}
{"url": "https://www.novinite.bg/articles/161946/Trolej-vmesto-tramvaj-6-v-stolichniya-Lozenec", "text": "Тролей ще замести трамвай № 6 в „Лозенец“. Това решиха общинските съветници по време на днешното си заседание, които приеха първия вариант на експертния съвет, сформиран от НАГ, предаде БГНЕС. Другият вариант включваше връщането на трамвая.Решението за замяната му с тролеи беше подкрепено от 40 съветници, 6 се обявиха против, а 11 се въздържаха. „Решението не противопоставя хората от „Лозенец“ с тези, от бул. „Скобелев“. Този вариант дава нови връзки и възможности да достигнат до нови точки на града.Планираме до края на годината новият тролей да тръгне“, разясни зам.-кметът по транспорт Евгени Крусев. Той обясни още, че тролеят ще се движи от бул. „Прага“ до басейна „Спартак“ в обособеното трасе на трамвая, а от там ще продължава до кв. „Манастирски ливади“.Общинските съветници от БСП се възпротивиха на това решение и казаха, че от ГЕРБ отново са избрали най-евтиното решение, което не е и най-доброто.С приетото решение днес ще се реши и проблемът на живущите на бул. „Скобелев“, които на няколко пъти излизаха на протест, заради шума и вибрациите, идващи от преминаващите в близост до сградите трамваи. Избраният вариант предвижда релсите да бъдат изместени като ще се изгради и двоен коловоз, който ще позволи трамваите да не се изчакват, за да се разминават. Реализирането на този проект ще струва на общината около 7 млн. лева. Във варианта със запазването на трамвая цената щеше да бъде 22 млн. лева, която включваше нов пробив в посока НДК и отчуждаване на два магазина, които са частна собственост и се намират в подлеза.Маршрутът на трамваите по линия 6 се запазва в участъка от \"Обеля\" до „Петте кьошета“.", "date": "2018.07.12", "title": "Тролей вместо трамвай №6 в столичния \"Лозенец\""}
{"url": "https://www.novinite.bg/articles/161935/Do-6-meseca-Balgariya-zapochva-da-proizvejda-elektricheski-kamioncheta", "text": "Китайска компания със своите партньори от Люксембург и България започва да сглобява мини електрически камиони в „Тракия икономическа зона“ /ТИЗ/ край Пловдив. „До 6 месеца се надяваме първият камион да е готов“, съобщи Питър Уанг, изпълнителен директор на „Сентро аутомотив груп“, по време на среща с министъра на икономиката Емил Караниколов. В следващите 3 години фирмата планира да инвестира около 10 милиона евро в начинанието.„Бихме искали този завод да се превърне в център за Централна Европа – не само за сглобяване, но и за производство на отделните части, както и за поддръжка. Това е целта ни“, подчерта г-н Уанг.От своя страна министър Караниколов увери китайския предприемач, че държавата подкрепя и оказва пълно съдействие на инвеститори, които създават продукт с висока добавена стойност.Около 150 души ще бъдат наети в новия завод, стана ясно още по време на срещата. Доброто образование на работниците е една от основните причини компанията да направи инвестицията си в България. Цената за сглобяването и пласирането на пазара на самите електромобили също е доста привлекателна за инвеститорите, допълни Жилбер Жост председател на „Севик имобилити“ от Люксембург – партньор на китайската компания – производител.Вече е направено проучване сред няколко български спедиторски фирми, които са проявили интерес към придобиването на такъв тип транспорт. „Няма да е необходимо камиончетата да бъдат купувани“, подчерта г-н Жост.  Той обясни, че „самото превозно средство не е важно – важна е технологията, която се крие зад него – приложенията, мобилната комуникация, цялостната поддръжка на камиона. В Европа всъщност ние не продаваме камиони – продаваме решения, логистична концепция“. Именно технологията и поддръжката на камионите са основната част от услугите, които компанията предлага. Идеята е нова за нашия пазар, което кара българският партньор на Сентро – инж. Пламен Панчев, да е убеден, че тя ще е успешна. Според председателя на Съвета на директорите на „Сиенит холдинг“ и основател на ТИЗ това, че клиентът не трябва да прави тази инвестиция първоначално е огромно улеснение. Но и на никой няма да бъде отказано, ако иска да закупи мини електрическия камион.След срещата министърът на икономиката Емил Караниколов подкара на паркинга пред министерството „Метро“ - прототипа на камиончето. „Това всъщност е мултифункционална платформа, защото освен за превоз на стоки до 500 кг, той може да бъде оборудван и с хладилен отсек, за превоз на замразени храни. Камионът може да се зарежда директно от електрическата мрежа, не е необходима специална станция“, обясни докато се возеше до министъра г-н Уанг.", "date": "2018.07.12", "title": "До 6 месеца България започва да произвежда електрически камиончета"}
{"url": "https://www.novinite.bg/articles/161944/Speshen-remont-na-stariya-pat-prez-Vitinya", "text": "Започва ремонт на път I-1 София - Ботевград през Витиня. Участъкът е алтернативен маршрут за камионите над 12 тона при извършващите се в момента аварийно-възстановителни дейности по съоръженията на магистрала \"Хемус\".Вчера започна запълването на най-големите дупки отворили се в отсечката от интензивния трафик след дъждовете в последните дни. Днес пътноподдържащото дружество трябва да представи на председателя на Управителния съвет  на АПИ инж. Светослав Глосов график с предстоящата временна организация на движението и обходните маршрути, по които ще се насочва тежкотоварния трафик по време на ремонтните дейности, заради лошото му състояние.Пътната агенция припомня, че заради ремонта на съоръженията по \"Хемус\"  и за повишаване безопасността на движение за леките автомобили през лятото,  тежкотоварния трафик преминава само по първокласния път през Витиня.   ", "date": "2018.07.12", "title": "Спешен ремонт на стария път през Витиня"}
{"url": "https://www.novinite.bg/articles/161937/Sofijskata-opera-predstavya-Rekviema-na-Verdi-na-Belogradchishkite-skali", "text": "За трети път през месец юли Софийската опера очаква своята публика на едно неповторимо, приказно изживяване  с програмата на Опера на върховете, в прегръдката на Белоградчишките скали. В богатата програма от оперни и балетни спектакли по-особен начин се вписва Реквиема на Джузепе Верди. Вечер, която е посветена на три исторически годишнини - 370 години от основаването на Никополската епархия /1648/, 330 години от Чипровското въстание /1688/ и  в памет на жертвите от въстанието в Северозапдана България /1850/. Музикално съпреживяване, което  припомня миналото, отправя послания към бъдещето.Тук, в естествения декор на природния храм на Белоградчишките скали посланието на заупокойната меса на маестро Верди ще придобие нови измерения в неповторима хармония  с духа на историческото място.Маестрото на италианската революция, създава своя „Реквием“ във време на силни душевни сътресения, разочарования от живота и събития от политическата сцена.Духът е повален, но не и сломен, това внушава величественото му творение, разгърнато в седем части. Една изключителна драматургия, изградена от конфликти и контрастни състояния. Трагчният пролог, /Реквием и Кирие/ е последван от страшния съд /Диес ире/. Това е разтърсваща музика, последвана от трета част /Оферториум/, състояние на съзерцание. Четвъртата – Санктус е бунт срещу смъртта. Агнус деи, Лукс етерна са своеобразен лиричен център, а финалът – Либера ме е кулминацията, в която бушува страшния съд и неукротимата сила на живота. Взривът от отчаяние внезапно секва, сякаш дъхът е спрял. Финалът, това е зловещ шепот, шепот на освобождаването на духа от тялото.Цялото това внушение ще оживее под палката на маестро Ерих Вехтер и солистите – Камен Чанев, Габриела Георгиева, Гергана Русекова, Светозар Рангелов с оркестъра на Софийската опера.Събитието ще се състои на 20  юни от 20.00 часа  с необикновено съпреживяване на музиката на маестро Джузепе Верди в прегръдката на Белоградчишките скали.  ", "date": "2018.07.12", "title": "Софийската опера представя Реквиема на Верди на Белоградчишките скали"}
{"url": "https://www.novinite.bg/articles/161940/NATO-deklarira-che-shte-pazi-turskoto-nebe", "text": "НАТО ще продължи да наблюдава и оценява балистичните заплахи към Турция от страна на Сирия, се посочва в приетата вчера декларация след първия ден от срещата на върха на НАТО в Брюксел, съобщава Анадолската агенция, предаде бТВ. \"Оставаме обезпокоени от факта, че Турция беше ударена три пъти през последните четири години от ракети, изстреляни от Сирия. Продължаваме да наблюдаваме и да оценяваме заплахата от балистични ракети от Сирия\", се посочва в изявлението.В декларацията се отбелязва, че ракетите с малък обсег, с които Сирия разполага, \"покриват част от територията на НАТО и териториите на някои наши партньорки\". \"Растящата заплаха от разпространението на балистични ракети в близост до югоизточната граница на Алианса е и остава стимул на разработването и разполагането на система за противоракетна отбрана на НАТО, конфигурирана да отблъсква заплахи, идващи извън евроатлантическата зона\", отбелязва алиансът.Турският президент Реджеп Тайип Ердоган заедно с министъра на външните работи Мевлют Чавушоглу и министъра на отбраната Хулуси Акар участва в двудневната среща на НАТО, като днес се очаква в кулоарите на срещата Ердоган да разговаря с италианския премиер Джузепе Конте, с френския президент Еманюел Макрон, с украинския президент Петро Порошенко, с българския президент Румен Радев и с гръцкия премиер Алексис Ципрас.Вестник \"Хюриет дейли нюз\" цитира изявление на външния министър Мевлют Чавушоглу, който заяви при пристигането си в Брюксел вчера, че настоящата система за противоракетна отбрана на НАТО защитава едва 30% от турското въздушно пространство, затова Турция се нуждае от руските ракетни системи С-400. Той посочи, че \"първите доставки на системи С-400 в Турция ще бъдат извършени до края на 2019 г.\".", "date": "2018.07.12", "title": "НАТО декларира, че ще пази турското небе"}
{"url": "https://www.novinite.bg/articles/161922/Predlagat-bezplatno-parkirane-pred-stolichnite-bolnici-polikliniki-i-carkvi", "text": "Да се обособят социални зони пред болниците, поликлиниките и църквите, в които да не се плаща за \"синя\" и \"зелена\" зона в София. Това предложение направи общинският съветник и съпредседател на \"Политическа група 5\" инж. Симеон Славчев по време на заседание на постоянната комисия по транспорт и туризъм към Столичният общински съвет. В дневният ред на комисията имаше точка за ново разширяване на местата за платено паркиране - \"зелена\" и \"синя\" зона, в столицата. Предложението на инж. Славчев да има безплатни зони пред болниците, поликлиниките и църквите беше подкрепено и от Центъра за градска мобилност, който ще обследват подробно всички варианти за реализацията на предложението и най-вече как да се осъществява контролът над тези социални зони, за да не се злоупотребява с тях.\"От дълго време обсъждам този вариант с експерти и смятам, че с това решение ще облекчим доста гражданите, които имат нужда да посетят съответното болнично заведение, още повече, че в София идват да се лекуват и хора от цяла България\", коментира общинският съветник. Комисията по транспорт и туризъм реши предложението да бъде детайлно разгледано през септември и тогава да се коментират възможните варианти за безплатно паркиране пред болници, поликлиники и църкви или така наречените социални зони в София.\"Когато се изчистят детайлите и избере най-ефективния вариант за контрол, социалните зони ще бъдат включени със съответните текстове в Наредбата за организация на движението в София и така пред тях ще може да се паркира безплатно, коментира още Славчев. ", "date": "2018.07.12", "title": "Предлагат безплатно паркиране пред столичните болници, поликлиники и църкви"}
{"url": "https://www.novinite.bg/articles/161933/Fermerska-blokada-na-pat-ne-iskat-da-im-evtanazirat-jivotnite", "text": "Животновъди блокираха разклона от ямболския град Болярово за селата Шарково, Воден, Крайново и Странджа. Причината – отказват да допуснат ветеринарите да умъртвят животните им, предаде бТВ. В същото време обаче има заповед за евтанизирането на 1700 животни заради болестта чума по дребните животни.", "date": "2018.07.12", "title": "Фермерска блокада на път, не искат да им евтаназират животните"}
{"url": "https://www.novinite.bg/articles/161928/Zaharieva-Franciya-i-Holandiya-ni-prechat-za-Shengen-prodaljavame-pregovorite", "text": "Холандия и Франция пречат на България и Румъния да влязат в Шенгенската зона. Това заяви в интервю за „Известия“ българският министър на външните работи Екатерина Захариева, предаде БГНЕС. Тя подчерта, че приемането на двете страни в Шенген съществено ще помогне на чужденците, които ги посещават, а за българските и румънските граждани това не е проблем, защото те могат да пътуват в рамките на Европейския съюз без визи.От 2011 г. насам Европейската комисия и Европейският парламент са публикували множество резолюции и доклади, в които призовават страните от ЕС да приемат България и Румъния в Шенгенската зона, но това не е донесло видими резултати, заяви пред „Известия“ Захариева. „Две държави – Холандия и Франция – все още изразяват опасения по повод приемането на България и Румъния в Шенген. След започването на миграционната криза мога да разбера тяхната тревога, но не мога да намеря реални аргументи за отказа“, отбеляза тя.„Към 2011 г. ние вече бяхме изпълнили всички технически изисквания, а сега, в условията на масов приток на бежанци в ЕС, доказахме своята способност да охраняваме външните граници на Евросъюза. Следователно, няма никакви основания България и Румъния да не бъдат включени в Шенгенското пространство“, каза Захариева.Българският външен министър подчерта, че София ще продължи да води преговори с тези две страни, за да ги убеди да приемат страната в Шенген. При това Захариева отбеляза, че отсъствието на Шенген не е проблем за българите. „Това ще бъде удобно за чужденците, които след това ще могат да пътуват в страните от ЕС с българска виза“, смята тя.", "date": "2018.07.12", "title": "Захариева: Франция и Холандия ни пречат за Шенген, продължаваме преговорите"}
{"url": "https://www.novinite.bg/articles/161943/Nova-gorska-tehnika-i-oborudvane-moje-da-se-zakupyat-po-podmyarka-86", "text": "До 17.30 часа на 31 юли ще се приемат проекти по подмярка 8.6 „Инвестиции в технологии за лесовъдство и в преработка, мобилизиране и търговията с горски продукти“ от Програмата за развитие на селските райони 2014-2020 г. Кандидатстването ще се извършва единствено чрез електронно подадено проектно предложение в ИСУН на адрес: eumis2020.government.bg.Сред допустимите дейности по подмярката е подпомагане изграждането, придобиване или подобрение на сгради и други недвижими активи, необходими за първичната преработка на дървесина, както и закупуването на земя, когато е пряко свързана с изпълнението на проектното предложение. Възможно е също така да се закупят или вземат на лизинг нови машини и оборудване за първична преработка на дървесината, както и други работни операции, предхождащи индустриалната преработка. Позволено е и финансиране на отгледни сечи във високостъблени и семенно възобновени издънкови гори до 40-годишна възраст, както и закупуване или вземането на лизинг на специализирана горска техника. По подмярка 8.6 могат да кандидатстват физически и юридически лица, местни поделения на вероизповеданията, общини, микро, малки и средни предприятия, както и горски стопани, доставчици на услуги. За частните собственици е необходимо да притежават минимум 0,5 ха горски територии, а сдруженията на частни собственици трябва да имат поне 1 хектар. Юридическите лица са допустими за подпомагане, само ако са регистрирани законово и максималното участие на държавата в тях не превишава 25 %. За общините се предвижда териториален минимум от 10 ха. Бенефициерите, които кандидатстват за подпомагане за инвестиции в преработка и маркетинг на дървесина, са допустими само ако преработват не повече от 10 хил. куб. м обла дървесина годишно. 95 точки може да получи максимално един проект, като най-много точки ще бъдат присъдени за запазено съществуващо или новосъздадено работно място. Вторият приоритет, носещ повече точки, е проектът да се осъществява на територията на община с определена лесистост. При над 60 % лесистост ще се присъждат всичките 40 точки. От 50 до 60 % се предвиждат 30 точки, от 40 до 50 % - 20 точки, а от 30 до 40 % кандидатите ще получат 10 точки.    35 204 400 лв. е общият размер на безвъзмездната финансова помощ. Максималният размер на допустимите разходи за едно проектно предложение е 977 900 лв. Максималният размер на общите допустими разходи за целия период на прилагане за един кандидат е 977 900 лв като този максисмум се отнася и за кандидати, които помежду си са предприятия партньори или свързани предприятия по смисъла на Закона за малките и средните предприятия.аОдобреното проектно предложение се изпълнява в срок до 24 месеца от датата на подписване на административния договор с Държавен фонд „Земеделие“ – Разплащателна агенция, а за бенефициенти, възложители по чл. 5 и чл. 6 от ЗОП, срокът е 36 месеца.", "date": "2018.07.12", "title": "Нова горска техника и оборудване може да се закупят по подмярка 8.6"}
{"url": "https://www.novinite.bg/articles/161952/Stroejat-na-metroto-pravi-oshte-zadrastvaniya-v-Sofiya", "text": "Нови задръствания ще има за софиянци и гостите на града в широкия център на София. Във връзка строителството на третия диаметър на столичното метро се въвежда промяна в организацията на движние. От 16 юли до 16 септември се забранява влизането на пътни превозни средства както следа:- по бул. \"Пенчо Славейков\" при кръстовището с ул. \"Свети Георги Софийски\". Движението ще се извършва двупосочно чрез обход по ул. \"Свети Георги Софийски\" и между бул. \"Пенчо Славейков\" и ул. \"Константин Иречек\" и по съществуващата пътна връзка.- По южната половина от пътното платно на ул. \"Свети Георги Софийски\" в участък от около 50м.преди бул. \"Пенчо Славейков\" и по южната половина от пътното платно на бул. \"Прага\" в участък от около 20м след бул. \"Пенчо Славейков\". Движението ще се извършва двупосочно в по една пътна лента по северната половина от пътното платно по ул. \"Свети Георги Софийски\" и по бул. \"Прага\" в същия участък.- по крайните две пътни ленти от източната страна на пътното платно на бул. \"Пенчо Славейков\" между ул. \"Разслатица\" и съществуващата временна пътна връзка.От 4.30 часа на 16 юли до 24.00 часа на 16 септември се възстановява маршрутът на автобусна линия 604 в посока гара \"Искър\" по бул. \"Пенчо Славейков\" надясно по ул. \"Свети Георги Софийски\", наляво по бул. \"Акад. Иван Евстатиев Гешов\", наляво по бул. \"България\" по маршрута си.Променя се маршрутът на автобусна линия 72 в посока хотел \"Плиска\" – по ул. \"Свети Георги Софийски\" надясно по съществуващата пътна връзка, надясно по бул. Пенчо Славейков\" и по маршрута си. В посока Западен парк автобусите от линия 72 ще се движат по бул. \"Пенчо Славейков\", наляво по съществуващата пътна връзка , наляво по ул. \"Свети Георги Софийски и по маршрута си.Тролейбусите от линии 2, 8 и 9 ще се движат по ул. \"Свети Георги Софийки\" към бул. \"Прага\" и от там към ул. \"Свети Георги Софийски\".", "date": "2018.07.12", "title": "Строежът на метрото прави още задръствания в София"}
