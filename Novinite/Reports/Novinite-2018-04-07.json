{"url": "http://www.novinite.bg/articles/158460/Otmeneni-sa-poletite-na-Letishte-Sofiya-ot-i-do-Parij", "text": "Отменени са полетите от и до Париж, изпълнявани от авиокомпанията „Еър Франс“, сочи справка на сайта на Летище „София“. Причината е стачка на служителите на „Еър Франс“, включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам. Днес в 17.35 часа трябваше от София да излети полет AF1789 до Париж „Шарл де Гол“. От френската столица у нас трябваше да кацне полет AF1788 в 16.45 часа.", "date": "2018.04.07", "title": "Отменени са полетите на Летище „София“ от и до Париж"}
{"url": "http://www.novinite.bg/articles/158449/Dnes-vyatarat-v-cyalata-strana-shte-se-orientira-ot-severoiztok", "text": "Днес вятърът в цялата страна ще се ориентира от североизток и ще се усили, ще бъде умерен, в източната половина силен. Облачността ще е променлива, в Западна България предимно значителна. На места, главно в Родопската област, ще има краткотрайни валежи с гръмотевици. Преобладаващите максимални температури ще бъдат между 16° и 21°. В планините ще духа умерен до силен източен вятър. Облачността ще е предимно значителна. На отделни места ще превали дъжд, по-интензивен и с гръмотевици в Родопите. Над 2000-2100 метра валежите ще са от сняг. Максималната температура на височина 1200 метра ще бъде около 10°, на 2000 метра – около 4°.Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Максималните температури ще са 10-15°. Температурата на морската вода е 9-11°. Вълнението на морето ще бъде 3-4 бала.", "date": "2018.04.07", "title": "Днес вятърът в цялата страна ще се ориентира от североизток"}
{"url": "http://www.novinite.bg/articles/158469/Kakvo-vreme-shte-ni-donese-Velikden", "text": "През следващото денонощие облачността ще е разкъсана, през деня над много райони намаляваща до предимно слънчево. Валежи са малко вероятни. Ще продължи да духа до умерен, в Източна България и временно силен вятър от изток-североизток. Минималните температури ще са между 5 и 10 градуса, максималните - между 17 и 22 градуса, по морския бряг ще са по-ниски - между 11 и 16 градуса. Над Черноморието облачността ще е променлива. Без валежи. Ще духа умерен и временно силен североизточен вятър. Максималните температури ще са между 11 и 16 градуса. Температурата на морската вода е около 10 градуса. Вълнението на морето ще е 3-4 бала. Над планините ще бъде предимно слънчево, с временни увеличения на облачността. Само на изолирани места след обяд краткотрайно ще превали. Ще духа умерен вятър от източната четвърт. Максималната температура на височина 1200 метра ще около 12, на 2000 метра - около 6 градуса. В понеделник вятърът чувствително ще отслабне, в много райони и ще стихне. Ще преобладава слънчево време. Сутринта ще е студено с минимални температури между 3 и 8 градуса, но дневните температури ще се повишат и максималните ще бъдат между 18 и 23 градуса. Във вторник сряда ще бъде предимно слънчево. В следобедните часове над планинските райони в Западна България ще се развива купеста облачност, но вероятността за валежи е малка. Повишението на температурите ще продължи.", "date": "2018.04.07", "title": "Какво време ще ни донесе Великден"}
{"url": "http://www.novinite.bg/articles/158452/61-ot-balgarite-odobryavat-vavejdaneto-na-tol-sistemata", "text": "61% от българите одобряват въвеждането на тол системата и електронната винетка, 30,9% не могат да преценят, а 8,1% са против. Това показва Национално представително проучване на общественото мнение за новата система на плащане при преминаване през републиканската пътна мрежа. То беше извършено от Exacta Research Group сред 1500 българи в 98 населени места през февруари – март 2018 г. Според 69,7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. 56,9% от хората смятат, че така пътните инциденти ще намалеят, защото шофьорите на тирове няма да са принудени да бързат. 62,9 % споделят твърдението, че толът ще повиши приходите и тези пари ще бъдат реинвестирани в пътна инфраструктура и за повишаване на безопасността на движение. Отчетено е и друго предимство – 55,8% са убедени, че отчитането на трафика няма да доведе до забавяне, тъй като няма да се поставят бариери по пътищата, а камери ще засичат номерата на автомобилите.Най-голям процент от запитаните – 81,6%, споделят тезата, че превозните средства, които амортизират повече пътната настилка, трябва да плащат по-високи такси. Сега по данни на Агенция „Пътна инфраструктура“ през 2017 г. са продадени 7,5 млн. винетни стикери, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. От тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР. Дисбалансът е очевиден. Оказва се, че в малка България, където строителството на пътища е национална кауза, тези, които рушат  най-много, плащат по-малко. В момента например един товарен камион може да премине през страната само за 23 лв. – това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот.Интересни са и отговорите по отношение обхвата на тола. На въпрос „Одобрявате ли или не въвеждането на тол системата за тежкотоварните автомобили извън магистралите“, 53,1% отговарят с „да“, 12,9% - с „не“, а 34% не могат да преценят. Най-голям процент – 28,9 %, считат, че тировете трябва да се движат основно по магистрали и първокласни пътища. 28,1% са на мнение, че трябва да минават основно по магистралите, а 18,3% - по всички пътища от републиканската пътна мрежа.По отношение размера на таксите най-голям е процентът (47,1) на тези, които казват, че не могат да преценят колко да се плаща за километър от МПС над 3,5 т. 21,3% одобряват такса от 15 ст./км, 18,6% - 20 ст./км, а 13,1%  са за цена от 30 ст. на км. Според 39,9% таксите в България трябва да бъдат  близки до тези в държави като Гърция, Сърбия и Унгария.Анкетата показва и гледната точка на хората по отношение изразходването на събраните средства.Договорът за въвеждане на тол системата беше подписан от Агенция „Пътна инфраструктура“ с международния консорциум „КАПШ трафик солюшънс“ на 15 януари 2018 г. Очаква се системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно.", "date": "2018.04.07", "title": "61% от българите одобряват въвеждането на тол системата"}
{"url": "http://www.novinite.bg/articles/158470/Sergej-Skripal-e-v-saznanie-i-moje-da-govori", "text": "Бившият полковник от ГРУ Сергей Скрипал, пострадал най-вероятно от отравянето с нервнопаралитичен газ в английския град Солсбъри, се намира в съзнание и може да говори. Това съобщи телевизия „Скай Нюз“, цитирана от ТАСС. „Полицията скоро ще може да поговори с човека, намиращ се в центъра на историята с отравянето в Солсбъри. Бившият руски шпионин Сергей Скрипал вече не се намира в критично състояние, добре реагира на лечението, в съзнание е и разговаря“, обяви водещият на телевизионния канал, без да разкрива източника на тези сведения, напомняйки само, че след отравянето Скрипал е бил в кома. Главният лекар на болницата в градския окръг Солсбъри Кристин Бланшард каза по-рано, че Скрипал „добре реагира на лечение, неговото състояние бързо се подобрява и той повече не се намира в критично състояние“. Случаят Скрипал започна на 4 март, когато бившият полковник от ГРУ, осъден в Русия за шпионаж в полза на Великобритания, и неговата дъщеря Юлия бяха изложени на въздействието на невропаралитичен газ. От Лондон твърдят, че той е разработен в Русия и на тази основа се заключи, че Москва е отговорна за случилото се. Руската страна категорично отхвърли тези спекулации, посочвайки, че програмата за разработването на подобен вид газ не е съществувала нито в СССР, нито в Русия.", "date": "2018.04.07", "title": "Сергей Скрипал е в съзнание и може да говори"}
{"url": "http://www.novinite.bg/articles/158456/Shte-ima-li-oshte-patuvashti-i-v-sabota", "text": "Какви са условията за пътуване и има ли все още българи, които тръгват за почивните дни около Великден? Днес също се очаква интензивно движение както към Банско, така и към пункта „Кулата”.В петък движението бе натоварено през целия ден. Образува се тапа в района на Благоевград в посока Симитли. По-късно задръстване имаше и на пункта „Кулата”.Магистралите „Хемус” и „Тракия” също бяха задръстени през целия ден. За съжаление не се размина и без тежки катастрофи. При Хасково моторист се заби в микробус и загина на място. На пътя Банско-Добринище също имаше тежък инцидент. При верижна катастрофа се удариха камион, лека кола и джип. 36-годишен мъж почина на място, а други двама бяха ранени. Жена е транспортирана в „Пирогов” в тежко състояние.И днес ще има засилено полицейско присъствие по всички основни пътни артерии в страната. Стотици камери ще следят за спазване на ограниченията на скоростта. Проверки ще има на място от полицаите както за спазване на дистанция и поставяне на колан, така и за употреба на алкохол и наркотици.На граничните пунктове също има засилени проверки, най-вече заради двамата избягали затворници от Софийския централен затвор. От „Гранична полиция” обещават, че има създадена организация и работят всички налични гишета. Командировани са допълнителен брой служители, така че проверките да стават по-бързо.Очаква се за празничните дни от „Кулата” посока Гърция да излязат около 40 000 души.", "date": "2018.04.07", "title": "Ще има ли още пътуващи и в събота?"}
{"url": "http://www.novinite.bg/articles/158458/MVR-predpriema-merki-za-obshtestveniya-red-za-Velikdenskite-praznici", "text": "Мерки за обществения ред предприема МВР за Великденските празници. Осигурява се пътната, пожарната и граничната безопасност. Засилена е охраната край храмовете, където се очаква събирането на голям брой хора. Силите на реда няма да допускат до масовите мероприятия хора, употребили алкохол или наркотици, носещи обемисти багажи или оръжие.Сто и осемнайсет храма в София ще бъдат охранявани от целия ресурс на „Охранителна полиция“ по време на Великденските празници. Полицейските екипи следят да няма паркиране на автомобили в близост до местата на църковните служби, както и за изоставен или забравен багаж.ст. комисар Ивайло Иванов - директор на СДВР: Ние категорично няма да почиваме, ние няма да празнуваме, ще работим, създадена е организация.Красимир Димитров - директор \"Аварийна помощ и превенция\", СО: Столична община има пълна готовност с мобилизиране на сили и средства, 4 екипа ще имаме около масовите мероприятия, които ще се провеждат на територията на София, допълнително имаме служители, които са към оперативния дежурен център, а и на място ще пратим представители, които да координират дейностите по охрана на обществения ред и сигурността на гражданите при литургиите.Пожарна безопасност и СДВР са направили проверки за сигурността на храмовете, където се очакват много хора. По отношение на безопасността по пътищата на всички проблемни участъци и входно-изходни артерии на големите градове и възлови кръстовища ще има екипи на „Пътна полиция“, които ще подпомагат и регулират движението, ако това е необходимо. ", "date": "2018.04.07", "title": "МВР предприема мерки за обществения ред за Великденските празници"}
{"url": "http://www.novinite.bg/articles/158472/Blizo-800-hilyadi-dolara-shte-struva-noshtuvkata-v-parviya-kosmicheski-hotel", "text": "\r\nПървият в света хотел в орбита около Земята ще отвори врати на 5 април 2022 г. съобщи Лайф. Той ще получи названието \"Аврора\" и ще бъде построен от американската компания Orion Span (Орион Спан) със седалище в Хюстън.\r\nВ орбита ще бъде изведен един модул, в който ще може да се поберат 6-ма души, включително двамата членове на екипажа. Нощувката в хотела ще струва 792 000 долара. Оставането само една нощ там обаче ще е невъзможно. За 12-дневно пребиваване в \"Аврора\", 3-месечна предполетна подготовка и транспортиране до и от космическия хотел ще трябва да се платят 9,5 милиона долара.\r\nПри това разработването на подобен модул ще струва десетки милиони долара. На посетителите ще бъде предложено да участват експерименти, свързани с отглеждане на плодове и зленчуци в околоземна орбита. Ако на клиентите на хотела им домъчнее за дома, ще могат да ползват високоскоростен безжичен интернет.\r\n\"Аврора\" ще се намира на разстояние 322 км от земната повърхност и ще извършва една обиколка около нашата планета за 90 минути. По този начин обитателите на хотела ще могат да наблюдават 16 слънчеви залеза и изгрева в денонощието. Желаещите да отдъхнат в космическия хотел ще трябва да планират това предварително, като внесат депозит от 80 хиляди долара. Регистрацията на места в хотела вече е започнала.\r\n  ", "date": "2018.04.07", "title": "Близо 800 хиляди долара ще струва нощувката в първия космически хотел"}
{"url": "http://www.novinite.bg/articles/158461/Intenziven-trafik-na-izhod-na-GKPP-Kapitan-Andreevo", "text": "Интензивен е трафикът за товарни автомобили на изход на ГКПП „Капитан Андреево“. Това съобщиха от пресцентъра на ГД „Гранична полиция“. Информацията за трафика на граничните пунктове е към 10.00 часа. На българо-сръбската, българо-македонската, българо-гръцката и българо-румънската граница трафикът е нормален на всички гранични контролно-пропускателни пунктове. По данни на Агенция \"Митници\", от 20.00 часа на 8 април 2018 г. до 8.00 часа на 10 април 2018 г. обработването на пътни и винетни такси на ГКПП ще се извършва ръчно поради оптимизация на информационните системи на Агенцията.", "date": "2018.04.07", "title": "Интензивен трафик на изход на ГКПП Капитан Андреево"}
{"url": "http://www.novinite.bg/articles/158464/Nadziratel-razkaza-kak-moje-da-se-vkara-orajie-v-zatvora", "text": "„От 10 години сигнализираме отговорните институции за недостига на служители в местата за лишаване от свобода. Сигнализираме за недофинансирането на системата, за все по-зачестяващите нападения срещу служители\" - това разказа пред NOVA надзирателят в Софийския затвор Ивайло Григоров, който е и шеф на синдиката на надзирателите. \"Във връзка с модерните европейски изисквания стават все по-облекчени режимите на лишените от свобода, което не е лошо, защото води до сваляне на напрежението в тях. За сметка на това обаче нивото на техниката и охранителния състав са от преди 20 години”, коментира Григоров. По думите му, ако имаше повече служители, нямаше да се стигне и до бягството от Софийския затвор: „Ако имаше повече служители, нямаше да ги гони началникът на социалните работници и чистачката, защото останалите служители са по постовете. Ако бяха тръгнали да ги гонят, трябваше затворът да остане без служители\". „Единственото положително нещо от цялата работа е, че не сме на погребение на колеги след онзи ден. Колегите имат блестяща реакция. Мога да се обзаложа, че бягството не е станало чрез вътрешен човек”, допълни той. И без вътрешен човек обаче доставката на всичко необходимо за затворниците става изключително лесно, признават надзирателите. Начините били три – през оградата, с дрон или в доставките с хранителни продукти. Затворникът можел да има почти всичко, което пожелае – от мобилен телефон, до наркотици. Шегата била, че само кораб не може да се вкара в затвора, защото няма достатъчно вода. Надзирателите признават, че сред тях има и такива, които играят в комбина със затворниците. Ценоразписът за вкарване на телефон в килията, например, стигал 100 лева на парче. Само за една смяна по тази схема някои надзиратели си докарвали доходи, равни на заплатите им за цял месец. Но да вкарват оръжие, което да предадат в ръцете на затворник и след като самите те нямат право да носят пистолет, не граничело със здравия разум. „Полагаме неимоверни усилия да се борим с това. Не вярвам служител да внесе пистолет, защото той ще е първият застрелян с него”, на мнение е Ивайло Григоров. По думите му са външни правилата, които допускат особено опасни престъпници, осъдени за брутални престъпления, да изтърпяват наказанията си в режим, който е далеч от представите за строгост. „Миналата година по коледните празници убиха главен надзирател при добросъвестно изпълнение на задълженията, но тогава пак не беше интересно, защото няма престъпление от страна на служителя. Засрамени сме от българските граждани, обидени сме на нашия работодател, защото не се казва истинската причина за това, което се случва. А истината е именно липсата на хора и недостига на техническо обезпечение”, каза Григоров. Надзирателите ще продължат със своите протести с искания за по-добри условия, увеличаване на числеността им и по-високи заплати. Следващият протест ще бъде веднага след празниците.", "date": "2018.04.07", "title": "Надзирател разказа как може да се вкара оръжие в затвора"}
{"url": "http://www.novinite.bg/articles/158453/Obrashtenie-na-ministarat-na-zdraveopazvaneto-Kiril-Ananiev-po-povod-Svetovniya-den-na-zdraveto", "text": "„Благодаря ви за грижите, които ежедневно полагате за българските граждани и пациенти. Безкрайно уважавам вашия опит и експертиза“. Това посочва здравният министър Кирил Ананиев в обръщението си към работещите в системата на българското здравеопазване по повод Световния ден на здравето, 7 април. „Макар с различно образование и професионален път, днес с вас се оказваме изправени пред една и съща задача  - да направим така, че очакванията на пациентите и съсловието да намерят пресечна точка. Много са проблемите в сектора, наслагвани повече от десет години. Голяма част от решенията, било то и правилни, не бяха реализирани напълно. Неведнъж ставахме пасивни наблюдатели или по-лошото – потърпевши от опитите за реформиране на системата, на прилагането на изолирани и спорни мерки за запушване на течовете в здравеопазването. Истината е, че всеки един от нас трябва да си върши добре и отговорно работата, за да има резултат. Днес се обръщам към вас с уважение и разбиране, но и с надежда да приемете подадената ръка, за да направим заедно всичко по силите си да сложим ред в здравната ни система и да осигурим на съгражданите си достъп до качествени здравни услуги. В тази посока е и определената от Световната здравна организация основната тема на тазгодишния Световен ден на здравето –  „Универсален достъп до здравеопазване: за всеки навсякъде“, чийто слоган гласи „Здраве за всички“. Оценявам търпението и последователността ви при отстояването на реално остойностен труд, конкурентни възнаграждения и на адекватна за страната ни нормативна уредба в сектора. За мен е важно да знаете, че с екипът ми работим за това, да ви бъдат гарантирани адекватни условия на труд, на пациентите – да бъде осигурено достъпно и качествено здравеопазване, а разговорите за пари да излязат от дневния ред на пациентите и здравните професионалисти. По тази причина 2018 –та ще е особено важна и за вас и за мен. Но трябва да минем и през това, за да можем през 2019 г. да се фокусираме върху качеството на услугата, а не върху цифрите срещу нея. Моята цел е подобряване на модела. Затова ще ви призова към търпение, за да можем качествено и трайно да преструктурираме системата, най-вече с грижа за хора. Нека гражданите са доволни от съвместната ни работа! Сигурен съм, че заедно ще възстановим както доверието в системата, така и  основанията ви за самочувствие на мисионери.“, се казва още в поздравителния адрес на министър Кирил Ананиев до всички лекари, зъболекари, фармацевти, професионалисти по здравни грижи и всички работещи в сферата на здравеопазването.   ", "date": "2018.04.07", "title": "Обръщение на министърът на здравеопазването Кирил Ананиев по повод Световния ден на здравето"}
{"url": "http://www.novinite.bg/articles/158459/Prodaljava-izdirvaneto-na-izbyagalite-zatvornici-Pelov-i-Kolev", "text": "Издирването на двамата затворници, избягали от Софийския затвор продължава. Избягалите са рецидивистът Радослав Ангелов Колев, осъден на 26 години за убийство, и Владимир Пелов Стефанов, също рецидивист, осъден на 30 години за грабеж, отвличане и опит за убийство на двама служители на МВР. Те са обявени за интернационално издирване. Под засилена охрана са границите, входовете и изходите на магистралите. Разпитани са десетки хора. Владимир Пелов и Радослав Колев са опасни, съдени за убийства. Възможно е да са напуснали страната. Властите призовават, ако някой забележи бегълците да сигнализира на 112 или в най-близкото районно.", "date": "2018.04.07", "title": "Продължава издирването на избягалите затворници Пелов и Колев"}
{"url": "http://www.novinite.bg/articles/158475/Puchdemon-Ispaniya-tryabva-da-osvobodi-politicheskite-zatvornici", "text": "Испания трябва да уважава демокрацията и международните договори и да се придържа към резолюциите на ООН, като освободи политическите затворници. Това каза бившият каталунски лидер Карлес Пучдемон на пресконференция в Берлин, предаде ДПА.Той отправи призив за преговори въз основа на взаимното уважение, визирайки опита на Каталуния за независимост, който предизвика мерки от страна на Мадрид. След това Пучдемон напусна Испания и Мадрид издаде заповед за ареста му по обвинения за бунт и финансови злоупотреби. Той бе задържан в Германия, където сега се разглежда искането за екстрадирането му към Испания. През това време Пучдемон е на свобода, след като вчера бе платена парична гаранция от 75 000 евро за това.На пресконференцията днес Пучдемон каза, че планира да остане в Германия, докато се разглежда искането за екстрадицията му. След като процесът приключи, Пучдемон планира да се върне в Белгия и да поднови дейностите си в изгнание.Пучдемон каза, че ще изпълнява всички препоръки на германския съд, който го освободи под гаранция, допълва ТАСС.", "date": "2018.04.07", "title": "Пучдемон: Испания трябва да освободи политическите затворници"}
{"url": "http://www.novinite.bg/articles/158465/Namushkaha-smartonosno-jena-pred-doma-j", "text": "Жестоко убийство в сливенското село Гавраилово. Жена почина, след като беше намушкана с нож пред дома си, съобщава \"Блиц\".Убийството е станало снощи около 21:30 ч.58-годишната Петя Андонова, която работи в магазина в селото, била нападната, докато се прибирала.Полицията работи по случая.", "date": "2018.04.07", "title": "Намушкаха смъртоносно жена пред дома й"}
{"url": "http://www.novinite.bg/articles/158462/Jerusalim-se-gotvi-za-Blagodatniya-ogan", "text": "Йерусалим се готви за церемонията по посрещането на Благодатният огън.Израел изпрати няколко стотин допълнителни полицаи да охраняват събитието, с оглед напрежението между евреи и палестинци, което се засили в последната седмица.Хиляди православни християни се стичат в древния град за церемонията в църквата Възкресение Христово. За храма се вярва, че е построен на мястото, на което е разпнат и погребан Божият син.Преди около час църквата отвори врати. В ранният следобед се очаква благодатният огън да падне от небето в ръцете на Йерусалимския патриарх, откъдето да тръгне из целия православен свят.", "date": "2018.04.07", "title": "Йерусалим се готви за Благодатния огън"}
{"url": "http://www.novinite.bg/articles/158466/Tramp-izprati-vojnici-da-pazyat-granicata-s-Meksiko", "text": "Доналд Тръмп изпрати войници да пазят границата с Мексико. Президентът на Съединените щати изпълни заканата си и първите 250 войници вече тръгнаха към граничните райони на Тексас.Преди няколко дни Тръмп се закани, че докато не бъде построена стена по границата, армията ще спира нелегалните имигранти, които носели наркотици и извършвали други престъпления.Мексико е против решението и посъветва Тръмп да не ги замесва във вътрешнополитически си игри. Законът в Съединените щати забранява използването на редовна армия за правоохранителна дейност.Затова Тръмп поиска щатите да съберат 4000 души от Националната гвардия на Съединените щати, както се наричат войниците от запаса.", "date": "2018.04.07", "title": "Тръмп изпрати войници да пазят границата с Мексико"}
{"url": "http://www.novinite.bg/articles/158468/Blagodatniyat-ogan-vav-Varna-idva-ot-Rumaniya", "text": "И тази година Варна ще вземе благодатния огън от Румъния.През последните години огънят пристига в епархията в морската столица от Гюргево чрез Румънската православна църква, за да стигне по-бързо и удобно до полунощ на Великден и богослужението да започне навреме, обясни Варненският и Великопреславски митрополит Йоан.Очаква се благодатният огън да бъде пред Катедралата около 21:30 часа. Службата ще започне малко преди полунощ.", "date": "2018.04.07", "title": "Благодатният огън във Варна идва от Румъния"}
{"url": "http://www.novinite.bg/articles/158467/Puskat-noshtniya-gradski-transport-v-Sofiya", "text": "Тази вечер в София пускат нощния градски транспорт. Новите спирки и указателни табели вече са монтирани.14 автобуса ще обслужват пътници по четири линии. Интервалът за движение е 40 минути, а цената на един билет е 2 лева, като той ще важи за цялата нощ.Билетите ще се купуват от кондуктори в превозното средство. Нощният транспорт засега е експериментален за период от половин година.Инвестицията за това удобство струва на общината близо 1 милион лева.", "date": "2018.04.07", "title": "Пускат нощния градски транспорт в София"}
{"url": "http://www.novinite.bg/articles/158463/Otkradnaha-iztarkani-lotarijni-bileti-ot-magazin", "text": "Крадци откраднаха изтъркани лотарийни билети от магазин в старозагорското село Малка Верея, съобщава БГНЕС. Кражбата е станала вчера. При огледа полицията е установила, че е разбита входната врата на магазина и е проникнато в търговската му част. От чекмедже на касата крадците са отнели неустановено количество изтъркани лотарийни билети и сумата от около 100 лв. Образувано е досъдебно производство за престъпление по чл. 195 от Наказателния кодекс - за кражба.", "date": "2018.04.07", "title": "Откраднаха изтъркани лотарийни билети от магазин"}
{"url": "http://www.novinite.bg/articles/158474/Katar-stava-ostrov", "text": "Саудитска Арабия ще превърне Катар в остров.Саудитският инвестиционен съюз планира да прокопае канал на границата с Катар, превръщайки го в остров, и да реализира туристически проект в този регион, съобщава саудитският вестник Sabq.Саудитският инвестиционен съюз включва 9 компании, които ще прокопаят канал по дължината на цялата граница с Катар. Очаква се това да отнеме 12 месеца. Към моментът организацията очаква официално разрешение от властите.Ширината на канала ще достигне 200 метра, дълбочината – 15-20 метра и дължината 60 км. Подобен канал ще може да приема всякакви видове кораби. Проектът ще струва 2,8 милиарда саудитски риала.Според проекта на новите брегове на кралството ще бъдат разположени курорти с частни плажове и пет главни хотела. Освен това, в района се планира да бъдат построени нови пристанища, да се открият две круизни компании, които да предлагат пътешествие в Персийския залив. Ще бъде създадена също така свободна търговска зона.Каналът ще принадлежи само на Саудитска Арабия, защото ще бъде прокопан на територията на кралството на разстояние 1 км от официалната граница с Катар. Сухопътния участък на границата с богатото на природен газ емирство ще служи като военна зона за защитата на Рияд.През последните години отношенията между Саудитска Арабия и Катар са изключително обтегнати, кулминацията дойде миналото лято, когато Рияд наложи икономическа блокада на Доха, целяща да свали законното правителство. ", "date": "2018.04.07", "title": "Катар става остров"}
{"url": "http://www.novinite.bg/articles/158471/Vazstanoveno-e-dvijenieto-po-cyalata-magistrala-Trakiya", "text": "Възстановено е движението при 94-тия километър на магистрала АМ \"Тракия\", в посока София, съобщиха от Пътната агенция.До обяд трафикът там беше временно преустановен и пренасочен по обходен маршрут заради катастрофирал тир.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.07", "title": "Възстановено е движениeто по цялата магистрала 'Тракия'"}
{"url": "http://www.novinite.bg/articles/158478/Spasiteli-chujdenci-shte-pazyat-plajovete-tova-lyato", "text": "Спасители от чужбина ще бъдат наемани за летния сезон по Черноморието, за да бъде преодолян недостигът на кадри.От години концесионери се оплакват от лиса на спасители. Това е и едно от честите нарушения, които проверките на институциите констатират.До момента наемането на спасители чужденци бе затруднено заради факта, че у нас не се признаваха издадени в други държави сертификати за тази дейност. Предстои промяна в наредба, която да уреди този въпрос.", "date": "2018.04.07", "title": "Спасители чужденци ще пазят плажовете това лято"}
{"url": "http://www.novinite.bg/articles/158450/Proletno-Voda-blika-ot-fontanite-v-Sofiya", "text": "Започва поетапното пускане на фонтаните в София. От 5-и април са пуснати фонтаните пред Народен театър \"Иван Вазов\", в парк \"Заимов\" - до театър \"София\" и срещу ул. \"Васил Априлов\" , в Южен парк срещу бул.\"Витоша\" и ул. \"Бяла черква\", фонтана пред Президентството, както и в подлеза на НДК и каскадите пред Националния Дворец на Културата, съобщава \"Монитор\".Днес ще заработи и каскадата в детския сектор пред НДК, а от 15 април ще бъдат пуснати и останалите фонтани: пред Минерална баня -град Банкя, на кръгово кръстовище - гр. Банкя, на площад \"Бански\", в градина \"Буката\" и пред район \"Изгрев\".", "date": "2018.04.07", "title": "Пролетно! Вода блика от фонтаните в София"}
{"url": "http://www.novinite.bg/articles/158451/Sofiya-hartien-art-fest-otnovo-v-NDK", "text": "За втори пореден път \"София хартиен арт фест\" гостува на НДК в ключов период за Българското председателство на Съвета на ЕС, с проекта „Минало, настояще, бъдеще”. Проектът е разделен на две експозиции, обединени от една обща идея и представени в две локации на НДК – фоайе - Запад и Мраморно фоайе. Там ще се проведе и официалното откриване на 12 април 2018 г.Концепцията на проекта надгражда тенденциите, заложени през 2016 г., представяйки съвременно българско изкуство от различни поколения, подчертано от юбилейното издание на международния конкурс АМАТЕРАС. Двете локации имат свой индивидуален облик, но са обединени от последователното преливане на отделните авторски концепции в едно цяло.Водещата експозиция „Минало, настояще, бъдеще” е истинско предизвикателство и ще представи произведения, свързани с българското културно наследство с дълбок духовен прочит. Съвместно с утвърдени имена като Тодор Тодоров, Анна Бояджиева, Снежана Симеонова, Даниела Тодорова, Валентин Балев, Розина Макавеева, Маня Вапцарова и Лаура Димитрова Участват и млади творци, които тепърва изгряват. Сред тях са Станислава Анчова, Калоян Георгиев, Мария Ангелова и Станислава Иванова.В проекта е поканен и екип от специалност „Калиграфия” в НХА - Елисавета Ангелова, Дана Тилева и Милко Дюлгеров, под ръководството на Кристина Илиева. Това е симбиоза от традиции и иновации в съвременното българско изкуство, развиващо се от времето на социализма, прехода, днешния ден и с поглед в бъдещето. Всеки от авторите отправя своето лично послание в хартия към Обединена Европа за хармония, толерантност, уникалност и хуманизъм в света, в който живеем.Втората експозиция е юбилейното издание на международния конкурс за хартиено изкуство АМАТЕРАС. В нея са избрани 67 произведения от 25 държави, сред които могат да се видят такива на изявени автори - членове на Световната асоциация за хартиено изкуство (IAPMA), като Елиана Анхина, Марсел Бенаму, Присила Робинсън, Нане Уенхамър, Алеяндра Корек, Анджела Барбу, Джозефин Табъртф и др., както и много от наградените автори през годините - Ацуми Мурата, Норико Амано, Джозефин Кой, Сун Йонг Канг, Цвета Петрова, Лаура Димитрова и Адрияна Бояджиева. Изложбата е пъстра мозайка от идеи, техники, концепции, експерименти, достижения и авангардни решения, което прави конкурса истински парад на хартията. Редица от авторите са с международни награди от други форуми. В тазгодишното издание има и творци, които са представяли свои произведения в едни от най-известните световни музеи в Германия, Италия, Великобритания, Бразилия, Япония, Корея, Китай, САЩ, Аржентина и др.На 18 май - последният ден на експозицията, международното жури ще обяви наградените автори в присъствието на над 140 артисти от цял свят, участващи в Конгреса на IAPMA в периода 16-20 май в рамките на \"София хартиен арт ", "date": "2018.04.07", "title": "\"София хартиен арт фест\" отново в НДК"}
{"url": "http://www.novinite.bg/articles/158455/na-KZP-Iziskvajte-potvarjdenie-na-onlajn-porachkata-s-predvaritelno-obyavenite-parametri", "text": "Преди заплащането на онлайн покупка да се изисква потвърждение, че поръчката е приета санонсираните от търговеца параметри. Тази препоръка даде председателят на Комисията за защита напотребителите (КЗП) Димитър Маргаритов по „Дарик” радио във връзка с пазаруването от електроннимагазини по време на празничните почивни дни, когато хората ще имат повече време за сърфиране вмрежата и разглеждане на сайтове, а атрактивни Великденски оферти със сигурност няма да липсват.„Често, особено големи електронни магазини с огромен асортимент, след като потребителят е „натоварилкошницата си”, посочват, че поръчката е получена. Но това не означава, че тя е приета, тъй като впоследствие би могло да се върне информация към клиента, че някоя от стоките не е налична за даденияпериод от време или че по-късно може да бъде доставена при други ценови параметри. Счита се, чесделката е сключена тогава, когато действително е приета от отсрещната страна”, разясни Маргаритов. Тойдопълни, че при сигнали от потребители по повод съмнения за заблуди относно цени, параметри на стока,условия за продажба и доставка, КЗП извършва проверка и оказва съдействие хората да получат това, коетоса си избрали.„Потребителите все по-често се насочват към интернет като източник за пазаруване в различнитеразновидности, които тази необятна територия предлага – както електронни магазини, така напоследък всепо-често и социалните мрежи, през които се споделят доста оферти за стоки и услуги”, изрази наблюденияпредседателят на КЗП. Затова предупреди и за други капани там. Най-сериозен е рискът да попаднем на т.нар. мними търговци – сайтове- или профили-фантоми, които се появяват само за определен период отвреме, за да могат да акумулират печалби от нереални, несъществуващи оферти и след това да изчезнат.„Регистрират се обикновено за кратък период от време, не съдържат достатъчно данни за стоящите задтях търговци и потребителите често се насочват към общуване през социалните мрежи. Когатокомуникацията се води само през някакъв чат от най-популярните, много лесно може да се окаже, чевсичко е само една илюзия и че насреща не стои реален търговец”, акцентира Маргаритов.Председателят на КЗП обясни, че подобни сайтове могат да бъдат разпознати по адресите им, коитообикновено представляват комбинация от известна марка и нещо допълнително добавено към нея, катозавършват с разширение на някоя от държавите-членки на Европейския съюз. „Окончанието на URLадреса не е показателно за това къде е регистриран даденият търговец. Потребителите винаги трябва дасе уверят, че комуникация може да се осъществи, освен през чат, и през друг, по-надежден канал – имейл,телефон и т.н., за да има по-голяма сигурност, че търговецът реално съществува”, обърна вниманиеМаргаритов.", "date": "2018.04.07", "title": "на КЗП:  „Изисквайте потвърждение на онлайн поръчката с предварително обявените параметри”"}
{"url": "http://www.novinite.bg/articles/158473/Blagodatniyat-ogan-sleze-ot-nebeto-v-carkvata-na-Boji-grob", "text": "Патриарх Теофил Трети измоли Благодатния огън в Храма на Гроба Господен в Йерусалим. Веднага след това огънят се разпространи сред вярващите, които са заобиколили Божия храм и се намират по уличките на стария град. Всички протягат ръце, за да запалят свещите си и се поздравяват с \"Христос Воскресе\"!Всяка година на Велика събота на Божи гроб от небето в ръцете на Йерусалимския патриарх пада Благодатният огън. И до днес тайнството е неразгадано, въпреки че много учени са градили хипотези. За милиони вярващи по целия свят огънят е небесно чудо. Хора от цял се стекоха в Йерусалим по време на Страстната седмица, за да вземат участие в поклоненията преди деня на Възкресението.Подготовката за слизането на Благодатния огън започва в събота сутрин. Всяка година параклисът на Божи гроб внимателно се проверява за запалителни средства с цел да изчезне всяко съмнение, че чудото е плод на човешка ръка. Огледът правят представители на мюсюлманската общност в Йерусалим. След това вратите се запечатват с голяма пита пчелен восък. Подпечатват го духовници от католическата, арменската и коптската църква, които имат параклиси в големия храм при Божи гроб. Това е знак, че всички кандила в параклиса са изгасени.По стара традиция единствените, които могат да получат небесния огън са православните и те го предават на другите християнски вероизповедания. Според старо поверие, ако благодатният огън не слезе на Велика събота, това ще е последният ден на човечеството. Храмът на Божи гроб ще бъде разрушен и ще настъпи Второто пришествие.  ", "date": "2018.04.07", "title": "Благодатният огън слезе от небето в църквата на Божи гроб"}
{"url": "http://www.novinite.bg/articles/158477/Otkriha-1-600-litra-gracko-mlyako-s-vlosheno-kachestvo-u-nas", "text": "1 600 литра сурово краве мляко с произход от гръцки ферми, което се продава на българския пазар, откриха при внезапни проверки на терен съвместни екипи от Българската агенция за безопасността на храните, Министерството на земеделието, храните и горите и Националната агенция по приходите.Лабораторните анализи показаха, че съдържанието на общия брой микроорганизми в млякото е над пределно допустимите норми, съобщиха от БАБХ.В съответствие с изискванията на европейския регламент количествата са насочени за преработка в българско предприятие, където ще се произведат млечни продукти (сирене и кашкавал) с период на зреене най- малко 60 дни.Проверките на терен продължават.", "date": "2018.04.07", "title": "Откриха 1 600 литра гръцко мляко с влошено качество у нас"}
{"url": "http://www.novinite.bg/articles/158457/TIR-se-obarna-na-avtomagistrala-Trakiya", "text": "Временно е ограничено движението по автомагистрала \"Тракия\" около 94 км преди Пазарджик. Рано тази сутрин към 6.30 е подаден сигнал за обърнат ТИР с турска регистрация.По информация на полицията в Пазарджик шофьорът е загубил контрол над тежкия камион след разсейване или заспиване, след което се е блъснал в мантинелата. При обръщането ТИР-ът е препречил движението по платното в посока София.Създадена е организация и трафикът, който днес е по-спокоен се отклонява още на пътен възел Цалапица по стария път за Пазарджик. При инцидента няма пострадали, очаква се по-късно на мястото да пристигне влекач, който да премести ТИР-а от платното и да освободи движението.", "date": "2018.04.07", "title": "ТИР се обърна на автомагистрала \"Тракия\""}
{"url": "http://www.novinite.bg/articles/158476/Severna-i-Yujna-Koreya-obsajdat-komunikaciite-predi-sreshtata-mejdu-tehnite-lideri8203", "text": "\r\nСеверна и Южна Корея проведоха днес разговори за установяване на гореща телефонна линия между техните лидери и за други свързани с комуникациите въпроси преди планираната за този месец среща на върха между тях, предаде Асошиейтед прес.\r\nРазговорите при закрити врата между служители на работно ниво, проведени в село на границата бяха част от подготвителните обсъждания за предвидената за 27 април среща между севернокорейския лидер Ким Чен-ун и южнокорейския президент Мун Дже-ин.\r\nСрещата - едва третият контакт на такова равнище между Северна и Южна Корея от края на Корейската война през 1950-1953 г. - може да се окаже важна за световните дипломатически усилия за уреждане на въпроса за севернокорейската ядрена програма. През май се очаква да има среща между Ким и американския президент Доналд Тръмп.\r\nПреди днешните разговори Южна Корея не уточни какво ще се обсъжда освен горещата линия между лидерите. Канцеларията на Мун каза, че двете Кореи са се разбрали да не разкриват съдържанието на своите подготвителни разговори, преди да постигнат споразумение.\r\n  ", "date": "2018.04.07", "title": "Северна и Южна Корея обсъждат комуникациите преди срещата между техните лидери&#8203;"}
{"url": "http://www.novinite.bg/articles/158479/Ruskiyat-poslanik-v-London-iska-sreshta-s-Djonsan-zaradi-Skripal", "text": "От руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, предава ТАСС.Това съобщи в събота прессекретарят на руското дипломатическо представителство, отговаряйки на въпрос на журналист за текущото взаимодействие с МВнР на Великобритания във връзка с инцидента в Солсбъри.„За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри. В тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време“, заяви прессекретарят. ", "date": "2018.04.07", "title": "Руският посланик в Лондон иска среща с Джонсън заради Скрипал"}
{"url": "http://www.novinite.bg/articles/158454/Rekordno-boyadisvane-na-yajca-vav-Velingrad", "text": "Мащабно събитие с много яйца предстои във Велинград. Там ще се опитат да поставят рекорд на Гинес по най-голямото боядисване на яйца.Началото е 11.00 часа, а водещи ще бъдат Галя Щърбева и Тити Папазов. Освен боядисването, ще има голям базар.„Тече трескава подготовка и се надявам да успеем да поставим рекорда. Всички в града живеят с мисълта за това събитие”, каза за „Събуди се” Тити Папазов.Има организиран транспорт от центъра на Велинград до „Arte Spa & Park Hotel”, където ще се проведе събитиетоДосегашният рекорд за най-много боядисани яйца е поставен във Вашингтон и при него са били боядисани 582 яйца. Новият опит предвижда броят им да е 3000.", "date": "2018.04.07", "title": "Рекордно боядисване на яйца във Велинград"}
