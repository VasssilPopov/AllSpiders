{"url": "https://www.novinite.bg/articles/161156/Provede-se-zasedanie-na-shtaba-za-reakciya-pri-krizi-na-Stolichnata-obshtina", "text": "По време на заседанието бе изнесена информация за дейностите по преодоляване на последиците от вчерашната буря. През днешния ден фирмите, ангажирани с почистването на града са прегледали 111 оттока по Южната дъга. От всички 35 хил. шахти в София на 300 са констатирани запушвания след вчерашната буря и до края на деня ще бъдат почистени . Екипите са почиствали и уличните платна от наноси. Измити са подлезът на Орлов мост, подлезът на кръстовището на бул. „България“ и бул. „ Гоце Делчев“, тунелът на Лъвов мост. По късно тази вечер предстои да бъдат измити подлезите на бул. „Ботевградско шосе“ и на Орлов мост. През днешния ден са почистени и водостоците на Околовръстен път от наноси и паднали клони, дерета в район Витоша, както и наноси и растителност на река Дървенишка . 27 светофарни уредби са били засегнати от бурята, като 22 от тях са ударени от мълнии. Своевременно са били ремонтирани и е възстановена работата им. Повредени са и 48 камери от системата за видеонаблюдение и фирмите, които ги подържат са започнали ремонта им. Сериозни щети върху инфраструктурата няма.", "date": "2018.06.19", "title": "Проведе се заседание на щаба за реакция при кризи на Столичната община"}
{"url": "https://www.novinite.bg/articles/161151/Kandidatstvaneto-za-gimnaziya-za-vtora-godina-shte-bade-i-onlajn", "text": "За втора година заявленията за кандидатстване в профилираните и професионалните гимназии ще могат да се подават и онлайн. Електронната система - https://priem.mon.bg, ще бъде отворена на 20 юни 2018 г. В същия ден в училищата-гнезда, определени от регионалните управления на образованието (РУО), ще започнат да се приемат и документи на хартиен носител. Родителите, които изберат електронно заявление, няма да могат да подават на хартиен носител и обратно. През миналата година 33% от седмокласниците кандидатстваха чрез портала на Министерството на образованието и науката. Достъпът до страницата за подаване на документи е чрез входящ номер и уникален 10-цифрен код, записани в служебната бележка за явяване на националните външни оценявания. С тях ставаше и проверката на резултатите от изпитите. След влизането в платформата данните на ученика се генерират автоматично. Родителите трябва да попълнят предпочитаните училища с избраните профили или специалности от професии, подредени последователно според предпочитанията. Всяка паралелка е отделно желание. Изборът става от падащо меню или чрез въвеждане на 4-цифрените кодове на специалностите. Препоръчително е да се попълнят поне двадесет, съобразени с резултатите от изпитите. Броят им е неограничен. Родителите и учениците могат да кандидатстват за училища в повече от една област в страната с отделни заявления. Корекции на вече подадени документи не се допускат, освен в изключителни случаи, като те могат да се правят само в РУО. Ако ученикът иска да учи в професионална гимназия, задължително трябва да приложи сканирано копие на медицинско свидетелство, издадено от общопрактикуващия му лекар. Това става с натискане на бутон „прикачване на медицинско (PDF). Оригиналът се представя при записването. За да бъде завършено електронното подаване на заявлението, се натиска бутон „потвърди“. След това в отделен прозорец излиза декларация за съгласие на родителя, която изисква да се попълнят три имена и телефон за връзка. Онези, които предпочитат да подават документи на хартия, могат да ги изтеглят от сайтовете на РУО и да ги попълнят предварително. Списъците с паралелките ще са изложени в училищата-гнезда. При кандидатстването не е необходимо копие на свидетелството за завършено основно образование, но ако ученикът желае паралелка от професионална гимназия, трябва да предостави оригинал и копие от медицинското свидетелство. След проверка от длъжностните лица оригиналът ще бъде върнат. Документи за кандидатстване в гимназиите в страната ще се приемат до 26 юни включително. Първото класиране ще излезе до 3 юли, а записването или подаването на заявление за участие във второ класиране ще е в дните между 4 и 6 юли.", "date": "2018.06.19", "title": "Кандидатстването за гимназия за втора година ще бъде и онлайн"}
{"url": "https://www.novinite.bg/articles/161154/Meteorolozite-izlizat-na-protest-v-chetvartak", "text": "Метеоролозите стягат протест за четвъртък - 21 юни т.г., съобщават от Националния институт по метеорология и хидрология. \"След два месеца от началото на нашия тих и възпитан протест, липсва решение на проблема. Вместо това, бяха предприети опити за манипулации и дискредитиране. Времето ни изтича! Затова, на 21.06.2018 г. от 9.00 ч. до 10.30 ч. пред централната сграда на БАН, ние, работещите в Националния институт по метеорология и хидрология (НИМХ) провеждаме предупредителен протест - митинг\", съобщават синоптиците. Протестът им е \"срещу целенасочения опит на ръководните органи на БАН да ликвидират дейността на НИМХ като Национална хидрометеорологична служба на Р. България, като ни оставят без необходимите минимални средства за изпълнение на задълженията ни\".От НИМХ имат 2 искания. Едното е \"зам.-председателят на БАН чл.-кор. Константин Хаджииванов да поеме отговорността за резултатите от разработените и наложени от него критерии за разпределение на бюджетната субсидия на БАН за 2018 г. и да се оттегли от ръководството на БАН\", а другото - \"ръководните органи на БАН да поемат отговорността за решенията си за разпределянето на предоставените на БАН от Държавата средства за 2018 г.\". Метеоролозите настояват до 02.07.2018 г. от ръководството на БАН да предоставят на НИМХ недостигащите 1 145 000 лв. за осигуряване на дейността му като Национална хидрометеорологична служба на България през 2018 г. от наличните средства в партида „Развитие“ на БАН.От Института се обръщат към Народното събрание на с молба спешно да направи необходимите изменения в Закона на БАН, за да е невъзможно в бъдеще средствата от Държавния бюджет, предназначени за НИМХ, да се преразпределят от ръководни органи на БАН. \"Не желаем повече да бъдем използвани като „рекетьор“ срещу българското правителство\", казват синоптиците.Те се заканват ако до 9-ти юли не бъдат изпълнени исканията им, да преустановят изпълнението на националните си и международни задължения като Национална хидрометеорологична служба на България поради изчерпване на предоставените средства за тях. \"Ще изпълняваме само дейността си свързана с научни изследвания. Време е всеки да понесе отговорност за решенията си!\", казват от НИМХ.", "date": "2018.06.19", "title": "Метеоролозите излизат на протест в четвъртък"}
{"url": "https://www.novinite.bg/articles/161155/KEVR-nyama-da-vzema-poziciya-za-potopa-v-Sofiya", "text": "Комисията за енергийно и водно регулиране няма да вземе отношение и да санкционира „Софийска вода“ заради задръстените канализации. Това заяви председателят на регулатора Иван Иванов след проведено заседание на регулатора.„Това, което вземаме като отношение, е в одобряването на бизнес плановете, където залагаме достатъчни средства за подобряване на канализационната мрежа навсякъде в страната, не само за „Софийска вода“, категоричен е председателят.„Не искам да оправдавам, който и да е оператор, но всеки ден виждаме в новините по света. Не може да се хвърля вина на „Софийска вода“. Докладваха ми, че за един час са паднали 50 литра на кв. метър. Трябва да си го представяме като бедствена ситуация. Такива случаи имаше и в Румъния, и в Сърбия, просто дано се случва по-рядко“, коментира Иванов.Въпреки бедствената ситуация, от КЕВР препоръчват да се подобри ВиК мрежата в столицата.„Към днешна дата 1/3 от софиянци не ползват канализационни услуги. Това е по докладите на самата „Софийска вода“, поясни Иванов.", "date": "2018.06.19", "title": "КЕВР няма да взема позиция за потопа в София"}
{"url": "https://www.novinite.bg/articles/161142/Reshenieto-za-Sofiya-nastilka-koyato-poglashta-voda", "text": "Нормализира се обстановката в София след падналите обилни валежи. Вследствие на падналия обилен дъжд снощи в столицата обаче служителите на пожарната служба са реагирали на над 250 сигнала за наводнение улици, мазета, приземни етажи, подлези, ресторанти, детски градини и други. Оказа се обаче, че има решение и за нашата столица - бетон, който попива водата, при това – огромни количества от нея. Новият материал Topmix Permeable, представен от британската компания Lafarge Tarmac, би могъл да е перфектното решение не само срещу аквапланинга, но дори и срещу сериозни наводнения на пътищата.В демонстрационен клип компанията показва как 4 т вода, изсипани върху новата настилка, изчезват буквално без остатък за минута.  Оказва се обаче, че той има доста по-рехава структура от обичайния асфалт, кото означава по-чести ремонти. Все пак няма пълно щастие!", "date": "2018.06.19", "title": "Решението за София - настилка, която поглъща вода"}
{"url": "https://www.novinite.bg/articles/161144/Desislava-Ivancheva-shte-sadi-Balgariya-v-Strasburg", "text": "Бившият кмет на столичния район \"Младост\" Десислава Иванчева ще изпрати жалба в Европейския съд по правата на човека в Страсбург заради показния арест през април и последвалите го съдебни заседания. Това съобщава сайтът defakto.bg. Преди време стана известно, че и другата задържана с нея - Биляна Петрова, е сезирала съда в Страсбург. Това стана чрез кантората в Прага на адвоката на Петрова - Ирен Савова.По време на задържането им двете жени стояха в часове с белезници в центъра на София. На разследващите се наложи да извикат линейка, защото на Петрова ѝ прилоша. На снимка пък се виждаше как полицай запушва устата ѝ с ръка в един моментЕвросъдът ще преценява както ареста на двете жени, така и съдебните заседания по постоянното им задържане под стража и отстраняването им от длъжност. Πo жалбите в офиса в Прага работи профилиран екип от експерти по европейско право, в който влизат юристи с научни титли от България, Германия и Франция. Основното оплакване в жалбите е за нарушаване правото на справедлив процес. От една стана, се споменава унизителното и нечовешко отношение по време на показния арест, неспазване на правото на ефективна защита и \"закъснелия\" достъп на адвокати до Иванчева и Петрова при задържането им, публичните изказвания на длъжностни лица, предварително внушаващи вината им, и др. Друг пример е уволнението на Петрова като зам.-кмет на столичната община в съдебната зала, където течеше делото по прокурорското искане за временното отстраняване на двете жени. На 7 юни съдебният състав прекъсна заседанието, за да може юрисконсултът на общината да дойде и да връчи на Петрова заповедта за уволнението ѝ, издадена от временния кмет на района Румен Русев. Въпреки възражението на Петрова, че тя е в отпуск и не може да бъде уволнена, съдът прие това за факт и я насочи към административен съд, пред който може да оспори уволнението. Двете жени бяха с белезници в съдебната зала, където бяха вкарани по-рано - преди съдебния състав, за да говорят пред журналисти. След това белезниците им бяха махнати. Но този факт ще стане част от жалбите на двете жени до Страсбург. На 7 юни двете обвиняеми се оплакаха и че властите ги държали без храна и вода.Междувременно председателят на Върховния касационен съд (ВКС) Лозан Панов e отправил питане до шефа на апелативния спецсъд, където бе заседанието на 7 юни, за поставените на двете жени белезници в различни периоди, докато са били в съдебната зала. Панов посочва, че поставянето на белезници на обвиняеми и подсъдими се регламентира в закон и това са случаите, при които съществува сериозни рискове за сигурността. ", "date": "2018.06.19", "title": "Десислава Иванчева ще съди България в Страсбург"}
{"url": "https://www.novinite.bg/articles/161157/Maya-Manolova-poiska-100-mln-lv-dopalnitelno-za-horata-s-uvrejdaniya", "text": "Това е нискобюджетният вариант за лична помощ, ще я получават около 77 хил. българи100 млн. лв. допълнително над сегашния бюджет ще струва нискобюджетният вариант на закон за личната помощ, стана ясно на започналите преговори в националния съвет за интеграция на хората с увреждания, предава БНР. Манолова обясни, че при този вариант ще обхване всички 77 хиляди души, които в момента получават добавка от 90 лева за чужда помощ. Хората с увреждания ще имат право да изберат дали да продължат да получават тази пари или ще кандидатстват по новия закон и ще преминат през индивидуална оценка.\"Но реално законопроектът е разчетен, ако всичките 77 хиляди души кандидатстват като тези, които в момента не са обхванати от никакви програми, тези с по-леките увреждания е предвидено във финансовата обосновка, че ще получат по два часа дневно лична помощ или това са по 42 часа месечно. Тези групи са условни, те не фигурират в проекта, защото конкретната потребност на всеки човек ще се установява след индивидуална оценка, така че никой не е предварително поставен в определена група. Само правя една справка - със сега наличният финансов ресурс в министерството, реално по асистентски програми се подкрепят 14 хиляди души\", обясни Манолова.Мая Манолова е категорична, че няма да допусне противопоставяне между различните групи хора с увреждания , тя призна, че този законопроект не решава проблемите на всички, но е начало на промени: \"Този закон ще бъде една тухла, която ще реши един проблем, ще бутнем една тухла от стената и по този начин ще покажем, че стената пред хората с увреждания може да бъде съборена\".Майките на деца с увреждания, които присъстват на заседанието на съвета за интеграция, обявиха, че стоят зад законопроекта.", "date": "2018.06.19", "title": "Мая Манолова поиска 100 млн. лв. допълнително за хората с увреждания"}
{"url": "https://www.novinite.bg/articles/161158/Do-kraya-na-denya-otpushvat-300-shahti-v-Sofiya", "text": "Проведе се заседание на щаба за реакция при кризи на Столичната община. По време на заседанието бе изнесена информация за дейностите по преодоляване на последиците от вчерашната буря, съобщиха от Столична община. През днешния ден фирмите, ангажирани с почистването на града са прегледали 111 оттока по Южната дъга. От всички 35 хил. шахти в София на 300 са констатирани запушвания след вчерашната буря и до края на деня ще бъдат почистени. Екипите са почиствали и уличните платна от наноси. Измити са подлезът на Орлов мост, подлезът на кръстовището на бул. „България“ и бул. „Гоце Делчев“, тунелът на Лъвов мост. По-късно тази вечер предстои да бъдат измити подлезите на бул. „Ботевградско шосе“ и на Орлов мост. КЕВР няма да глобява \"Софийска вода\" за задръстените шахти Комисията за енергийно и водно регулиране няма да вземе отношение и да санкционира „Софийска вода“ заради задръстените ка... Прочети повече През днешния ден са почистени и водостоците на Околовръстен път от наноси и паднали клони, дерета в район Витоша, както и наноси и растителност на река Дървенишка. 27 светофарни уредби са били засегнати от бурята, като 22 от тях са ударени от мълнии. Своевременно са били ремонтирани и е възстановена работата им. Повредени са и 48 камери от системата за видеонаблюдение и фирмите, които ги подържат са започнали ремонта им. Сериозни щети върху инфраструктурата няма.", "date": "2018.06.19", "title": "До края на деня отпушват 300 шахти в София"}
{"url": "https://www.novinite.bg/articles/161141/Fandakova-19-kilometra-rechni-korita-sa-pochisteni-prez-tazi-godina", "text": "Всяка година почистваме между 50 и 100 километра речни корита като превенция против наводнения. Тази година сме заложили почистването на 85 километра. Столичната община ще финансира почистването на 45 километра, като от тях 19 вече са почистени. За останалите сме внесли проект в Междуведомствената комисия за възстановяване и подпомагане към Министерски съвет. Това каза кметът на София Йорданка Фандъкова при проверката си на дейностите по почистване на коритата на реките преминаващи през територията на София. Кметът подчерта, че превенцията на наводненията е изключително важна. След снощния рекорден дъжд от 50 литра на квадратен метър нивото на реките спада. Освен почистването на речните корита залагаме и изграждане на диги. Тази година сме получили средства от Междуведомствената комисия за доизграждане на дигата на река Лесновска в Кремиковци, допълни още столичният кмет и припомни, че Столичната община ежегодно почиства 500 -метровите участъци на язовирните стени. Това е изключително важна задача, която гарантира сигурност на населените места, които се намират в близост до общинските язовири. Всички екипи са мобилизирани, каза още Фандъкова и припомни, че сигналите, получени на телефон 112 по време на бурята са били над 1500, от които повече от 900 за наводнени частни и обществени сгради. Само 3 са били сигналите за паднали дървета в реките, които показва, че има резултат от дейностите по почистването на коритата. Всички трябва да се включим в работата по превенцията, подчерта столичният кмет. Призовавам гражданите най-вече да не изхвърлят отпадъци в дерета и речни корита и даде като лош пример дере в Драгалевци засипано с едрогабаритни и битови отпадъци. Такива отпадъци могат да блокират състоянието на дерето и да станат причина за сериозни проблеми. Към момента нямаме данни да сериозни щети върху инфраструктурата и това се дължи и на дейностите по превенция- почистването на шахти, почистването на речни корита и трябва да продължим да го правим непрекъснато, каза още Фандъкова. През днешния ден ще продължат дейностите по почистване на шахти, отстраняване на паднали клони и дървета, както и почистването на пътните платна от наноси, свлечени от пороя .", "date": "2018.06.19", "title": "Фандъкова: 19 километра речни корита са почистени през тази година"}
{"url": "https://www.novinite.bg/articles/161138/Pet-oblasti-prevrashtat-Balgariya-vav-vtorata-naj-smartonosna-darjava-v-ES-za-peshehodci", "text": "България и Румъния са най-опасните европейски държави за пешеходците. Страната ни е предпоследна с 96 загинали на 1 млн. души население през 2017 г. (Общо 682-ма са загинали по пътищата м. г.) Фактът, че сме на дъното едва ли изненадва някого. Кои обаче са най-смъртоносните места в страната? Да отговори на този въпрос се зае Научно-изследователската лаборатория \"Организация и управление на автомобилния транспорт\" при Факултета по транспорт на Техническия университет в София. Ръководеното от доц. д-р инж. Дурхан Салиев звено предостави на OFFNews резултатите от анализа си.Пет области концентрират най-много убийства на пътя. Там смъртността е в пъти по-висока не само спрямо средната за ЕС (45-50 души на 1 млн.), но и два до три пъти над средната за България.Най-смъртоносната област за пешеходците е Ловеч с показател 325. На второ място е София област - 209. Трета е Сливен - 200. Силистра (188) и Монтана - (171 приравнен брой към 1 млн. жители) допълват Топ 5. Три от тези пет области затвърждават имиджа си на най-смъртоносни за втора поредна година. През 2016-а, когато показателят за България е бил 99.7 на 1 млн., те също са в Топ 5. Няма разлика в поведението на шофьорите на пътя в: Ловеч, Силистра и Монтана.Чувствително намаление на стойностите на показателя за 2017 г. се забелязва в областите Разград, Благоевград, Видин, Русе и Хасково. Увеличават се и областите със стойности под средните за страната. Въпреки това всички те не могат да компенсират значителното увеличение на броя на загиналите през 2017 г. в други области.За да се достигне средното равнище на страните от ЕС е необходимо броят на загиналите през 2018 г. да се намали до 300-350. За целта в първата десетка на областите трябва да се постигне дву- и трикратно намаление на жертвите по пътищата, пишат от ТУ в анализа си. А в нея след първите пет области се нареждат: Стара Загора (140), Шумен и Пазарджик (по 138), Търговище (132) и Добрич (123).С най-малък брой жертви на пътя, приравнено към 1 млн. души, е София - град (28), който е с население 1 323 637 души. На второ място е Хасково с 30, на трето - Габрово с 62. Смолян и Кърджали заемат четвъртото и петото място съответно с 64 и 66 жертви. Анализът е извършен на база официални статистически данни на МВР за загиналите и приравненият им брой към броя на населението по области. База за изчислението са статистическите отчети за пътно-транспортни произшествия (ПТП), които показват, че основният дял се пада на ПТП по пътищата и в населените места, а не на магистралите.", "date": "2018.06.19", "title": "Пет области превръщат България във втората най-смъртоносна държава в ЕС за пешеходци"}
{"url": "https://www.novinite.bg/articles/161160/Balgarskite-shofori-ocenyavat-visoko-umeniyata-si-zad-volana", "text": "Неволното превишаване на позволената скорост е най-разпространеното рисково действие на българските шофьори. Това показва национално представително изследване след 1000 активни водачи на моторни превозни средства, направено през април чрез анкети и преки интервюта, съобщи пред журналисти Боян Кутевски, мениджър в изследователска агенция.Изследването, наречено Индекс за безопасно шофиране, проследява човешките грешки зад волана и е базирано на оценка за честотата на случване на 50 стандартни ситуации през последната една година, съобщиха от застрахователния брокер SDI, организатор на инициативата. Според статистиката на КАТ една трета от катастрофите е несъобразената скорост, съобщиха участници в събитието.Според изследването неправилното планиране на маршрута и попадането в задръстване е втората най-често срещана ситуация, в която в влизат 56 процента от водачите на превозни средства. Според проучването 55 процента от шофьорите често натискат рязко спирачките, защото късно забелязват, че колата пред тях вече е намалила скоростта на движение. Другите рискови прояви на водачите са късното изключване на дългите светлини /54 процента от водачите/, неразрешеното паркиране /53 на сто/ и други.Като цяло българските шофьори оценяват високо своите умения зад волана. Нивото на националния индекс за безопасно шофиране за тази година е 89,6 пункта при максимална стойност 100 пункта. Данните показват, че високорисковите водачи у нас са 9 процента, 31 на сто са със средни показатели /между 74 и 90 пункта/, 60 процента се оценяват като нискорискови /стойности на показателя над 90 пункта/.Мнозинството от шофьорите оценяват собствения си начин на управление на колата като нискорисков, а този на останалите водачи - като рисков, показа още проучването. Според изследването хората с висше образование и живеещите в София са с по-рисково поведение на пътя от по-слабо образованите и живеещите в провинцията.", "date": "2018.06.19", "title": "Българските шофьори оценяват високо уменията си зад волана"}
{"url": "https://www.novinite.bg/articles/161111/Dve-jertvi-na-prestrelkata-v-shvedskiya-grad-Malmo", "text": "Броят на убитите при престрелката в шведския град Малмьо снощи достигна двама, след като 29-годишен мъж почина в болница от раните си, предаде ДПА, позовавайки се на полицията.Първата жертва на стрелбата бе 18-годишен младеж. Трима ранени остават в болница за лечение. Шведската полиция разследва случая.", "date": "2018.06.19", "title": "Две жертви на престрелката в шведския град Малмьо"}
{"url": "https://www.novinite.bg/articles/161149/Izmamnici-sabirat-dareniya-ot-imeto-na-Sayuza-na-gluhite", "text": "Млад мъж и жена събират пари по улиците от името на Съюза на глухите, предупреди организацията на страницата си във Фейсбук. Публикувано е и видео, в което се вижда как събирач на дарение да размахва юмруци към снимащия го. \"Приятели, моля ви, не вярвайте на тези мними глухи хора. Забележете, че даже текстът на английски език е написан по неграмотен начин. Не се доверявайте на тази наглост! Единици са глухите хора, които ще излизат да \"просят\", както е и при чуващите\", обърнаха се от Съюза на глухите в социалната мрежа. \"Глухите хора в България в момента се застъпват, както за приемането на жестовия език за официален, така и за качествени социални и образователни услуги за тяхното пълноценно включване. Това е дълъг процес, който започва тепърва сега\", посочват от съюза.\"Съжалявам онези, които са се предоверили и са “дарили” средствa. Това е гавра с доброто у хората и неуважение към онези, които работят здраво в посока на адекватни политики в подкрепа на глухите хора\", се посочва в позицията на организацията. От фотоса на мнимата подписка се вижда, че са карали граждани да даряват предимно по 30 лв. Потребител в социалната мрежа коментира дори, че му направили недоволна физиономия, когато извадил 5 лв., поискали му 20 лв.", "date": "2018.06.19", "title": "Измамници събират \"дарения\" от името на Съюза на глухите"}
{"url": "https://www.novinite.bg/articles/161122/Mitnica-Burgas-spipa-6-040-sportni-oblekla", "text": "Митница Бургас задържа за нарушени права върху интелектуална собственост 6 040 спортни облекла с лого на 5 световни марки. На 13.06.2018 г., след предварителна селекция от служители от отдел „Митническо разузнаване и разследване\" в Митница Бургас, е извършена щателна митническа проверка на товарен автомобил с платове и облекла от Република Турция за Република Полша. Стоката е представена за митническо оформяне в Митница Бургас. При проверката, митническите служители установяват, че 31 от колетите в камиона съдържат мъжки и дамски спортни облекла с обозначения на световноизвестни марки, за които има основателни съмнения, че са фалшиви. В изпълнение на Регламент (ЕС) № 608/2013 и Закона за марките и географските означения са иззети 4 080 дамски и мъжки къси панталони с лого „\"Adidas\" и 1 960 тениски с надписи \"Tommy Hilfiger\", \"Philipp Plein\", \"Love Moschino\", \"League of Lgends\". Предприети са действия за уведомяване на правопритежателите на съответните търговски марки.", "date": "2018.06.19", "title": "Митница Бургас спипа 6 040 спортни облекла"}
{"url": "https://www.novinite.bg/articles/161143/Konferenciya-za-Evropejskiya-stalb-na-socialnite-prava-v-Sofiya", "text": "Европейска конференция на високо равнище на тема „Европейският стълб на социалните права: Да работим заедно за постигането на резултати“ ще се проведе на 27 юни в Националния дворец на културата в София. Основната цел на форума е да продължи дебата за укрепването на социалното измерение на Европа в контекста на дискусиите за бюджета на ЕС за следващия програмен период. Основна тема на конференцията ще бъде и бъдещето на кохезионната политика и Европейския социален фонд. По време на форума ще бъде направен преглед на изпълнението на политиките на Европейския стълб на социалните права една година след лансирането му от Европейската комисия. Ще се обсъдят и финансовите ресурси в подкрепа на приложението на социалния стълб и многогодишната финансова рамка като основно средство за постигане на резултати. В конференцията ще участват тристранни делегации от всички държави-членки на ЕС (министри и представители на организациите на профсъюзите и на работодателите), представители на европейските институции, европейските социални партньори и неправителствения сектор.", "date": "2018.06.19", "title": "Конференция за Европейския стълб на социалните права в София"}
{"url": "https://www.novinite.bg/articles/161146/Shte-sprat-li-kamerite-v-kolite-vojnata-po-patishtata", "text": "Депутатът от БСП Явор Божанков предложи да има задължителен видеорегистратор във всяка кола като мярка срещу джигитите и агресивните шофьори. Предложението му идва, след като стана пряк участник в опасна ситуация на АМ „Хемус”.Неговата идея е по този начинкамерите да следят всички конфликтни ситуации на пътя, свързани както с нарушения на водачите, както и проявите на агресия на пътя.Доколко обаче записите могат да бъдат използвани като доказателствен материал – както при КАТ, така и в съда?„Имаме вече десетки случаи, когато хората са супер изнервени и влизат в лични конфликти, саморазправи. В тези случаи може да помогне, тъй като ще се заснеме агресивното поведение на чуждите водачи.Скоро имахме случай, при който агресивен водач счупи огледалото на едно момиче, тъй като го била засякла и съдът осъди този водач да плати няколко хиляди лева, след като ситуацията беше записана с видеорегистратор”, коментира Владимир Тодоров от Асоциацията на пострадалите при катастрофи пред Нова.Станислав Иванов от комисията по транспорт в НС коментира: „Тази мярка не би намалила агресията.Това ще се доказва след инцидента и няма да има стойност по време на случващото се”.Предложението на пострадалия депутат може да удари на камък и в парламента, тъй като не среща подкрепата на всички. Освен това записите трудно пробивали и в съда.В момента една камера за колата струва между 100 и 400-500 лв.В някои държави, като Русия, шофьорите с камери в колите ползват отстъпки от застраховките „Каско” и „Гражданска отговорност”. Все още обаче такива облекчения тук не се предвиждат.", "date": "2018.06.19", "title": "Ще спрат ли камерите в колите войната по пътищата"}
{"url": "https://www.novinite.bg/articles/161118/Ninova-Seneka-i-BSP-se-okazaha-pravi", "text": "Борисов призовал да се затворят външните граници на Европа за мигранти. Но иначе подкрепя бюджета за следващия период, който увеличава средствата за интеграция на бежанци в Европейския съюз. Има леко противоречие, нали?Това написа председателят на БСП Корнелия Нинова във Фейсбук. Тя припомня, че правителството му е приело постановление 208, с което се задължаваха българските общини да им осигуряват жилища, социални услуги, училища и лечение. „Сега иска да ги връща обратно. Има леко противоречие, нали? Когато обещахме, че ако спечелим изборите, ще отменим това постановление, ни посочиха като антиевропейска партия. Даже платени социолози и политолози обясняваха как сме загубили, заради антиевропейско говорене. Днес, най-големите европейци се обявяват против мигрантите, пише лидерът на левицата.Тя припомня, че преди две седмици, на срещата й с лидери на партии от Вишеградската четворка, се е обявила против увеличаването на средствата за интеграция на мигранти, за сметка на социалния стълб за бедни, болни и слаби.„Отново ме нарочиха за антиевропеец, който се среща с антиевропейски лидери. Какво стана сега? Просто Сенека се оказа прав: \"Времето показва истината\". И БСП се оказа права. Времето показа и това”, пише също Нинова в социалната мрежа.", "date": "2018.06.19", "title": "Нинова: Сенека и БСП се оказаха прави"}
{"url": "https://www.novinite.bg/articles/161129/Vseki-chetvarti-balgarin-e-gotov-da-saobshti-za-vidyano-prestaplenie", "text": "Около 25% от българите, или почти всеки четвърти, е готов да съобщи за извършено престъпление или вандализъм на съответните органи, личи от анализ на Евростат за темата „Престъпност” през 2016 г., цитиран от Новини. бг. Средният показател за европейците, които са заявили желание да докладват на компетентните органи за видяно престъпление, криминален инцидент или вандализъм в техния регион, е около 15 на сто, отчита европейската статистика.Готовността да се докладва за видяно престъпление, е твърде субективен показател, тъй като във Великобритания, където се отчита най-нисък дял на убийства на глава от населението, е регистриран най-висок дял от хора, готови да съобщят за възникнало престъпление. И обратно – в Литва, където е регистриран най-висок процент на убийства, има най-нисък процент от хора, готови да съобщят за престъпление или вандализъм.Според друг акцент от анализа България е сред страните в ЕС със сравнително ниски разходи за правосъдие на глава от населението. Страната ни е отделяла приблизително по 50 евро на глава от населението за функционирането на съдебната система като цяло, при среден показател за ЕС от около 100 евро на глава от населението през 2016 г., отчита европейската статистика. По-малко от нас за правосъдие отделят в Кипър, Румъния, Естония и Литва, където разходите за противодействие на престъпността варират от 25до 50 евро на глава от населението. Анализът отчита и някои ключови моменти от широката палитра на престъпността, като на първо място се поставят умишлените убийства в ЕС и в частност, в България. За отчетения период умишлените убийства у нас са били 130 на брой, което представлява по 1,7 престъпления от подобен характер на 100 000 души население при среден показател за ЕС от 0,7 на сто. Регистрираните кражби у нас са били около 38 хиляди (по 530 на 100 хиляди души), а изнасилванията – около 120 на брой, или по 1,6 на 100 хиляди души. Българите – най-активни при докладване на престъпление, хърватите – най-пасивни По готовност да се докладва за видяно престъпление, криминален акт или вандализъм България е безспорен лидер в ЕС с 25 на сто. Около 20% от италианците изразяват готовност да съобщят за видяно престъпление, както и около 18% от холандците и англичаните. На противоположния полюс едва 3 на сто от хърватите са били готови да съдействат на компетентните органи, както и 5 на сто от литовците и поляците. Изчисленията на Евростат за процента на хората, които са готови да докладват за възникнало престъпление, показва, че в градовете на ЕС почти всеки пети жител, тоест около 20%, са готови да съдействат за противодействие на престъпността. В селските райони този процент е близо три пъти по-нисък – едва около 7 на сто от живеещите в такава среда са били готови да съобщят за възникнало престъпление. Най-висок дял от средства за противодействие на престъпността се отделят в Швейцария - по 450 евро на глава от населението, отчита Евростат. Втората държава, където са заделени най-много средства за съдебната система, е Люксембург – по 200 евро на глава от населението. Следват Великобритания и Германия – по 180 евро, Швеция, Ирландия и Австрия – по около 150 евро на глава от населението и др. Най-малко средства на глава от населението за съдебната система се заделят в Кипър и Румъния – по около 25 евро, Естония и Литва – по около 40 евро, България и Унгария – по около 50 евро и др. Общо в страните на ЕС през 2016 г. за съдебната система са били заделени над 50 милиарда евро, отчита европейската статистика. Един от основните акценти на анализа е причинената смърт чрез убийство – в страните на ЕС за отчетения период са регистрирани над 4300 убийства, което е значително по-малко от регистрираните в ЕС през 2008 г. над 5600 убийства. Най-висок е делът на убийствата в трите балтийски републики Литва, Латвия и Естония – с по 7 смъртни случая на 100 хиляди души население. Най-нисък дял на убийства на глава от населението е регистриран във Великобритания и Австрия – под 0,5 на 100 хиляди души. Страната, в която са регистрирани най-много убийства е Франция – 1017 смъртни случая, или 1,5 на 100 хиляди души. В световен мащаб най-много убийства са регистрирани в Латинска Америка и конкретно в Хондурас – по 70 на 100 хиляди души население, показва анализът на Евростат.", "date": "2018.06.19", "title": "Всеки четвърти българин е готов да съобщи за видяно престъпление"}
{"url": "https://www.novinite.bg/articles/161102/Prezidentat-Radev-e-na-poseshtenie-v-Slovakiya", "text": "Президентът Румен Радев ще бъде на двудневно официално посещение в Словакия.Държавният глава ще бъде посрещнат от своя словашки колега Андрей Киска с церемония в президентския дворец в Братислава.Двамата президенти ще имат среща на четири очи, след което ще ръководят пленарните разговори между двете официални делегации.В първия ден от посещението си Радев ще разговаря с премиера на Словакия Петер Пелегрини, както и с председателя на Националния съвет Андрей Данко. ", "date": "2018.06.19", "title": "Президентът Радев е на посещение в Словакия"}
{"url": "https://www.novinite.bg/articles/161130/Izzeha-200-dozi-heroin-i-amfetamini-ot-zavedenie-v-Nova-Zagora", "text": "200 дози хероин и амфетамини иззеха криминалисти на ОДМВР-Сливен при спецакция срещу разпространението на наркотични вещества. Тя се проведе в края на миналата седмица.При проверките в заведение в новозагорския квартал \"Шести\", криминалистите откриха 199 хартиени пликчета, съдържащи бледокафяво вещество, реагирало при полевия тест на хероин, и 12 пакетчета с бяло кристалообразно вещество, дало характерна реакция на амфетамин, съобщиха от МВР.Иззети са и други вещества и предмети, имащи отношение към престъпната дейност. Назначени са експертизи.На място е задържан собственикът на заведението – 53-годишен жител на Нова Загора. С прокурорско постановление мярката му за задържане е удължена до 72 часа. Днес предстои Окръжният съд в Сливен да постанови постоянна мярка за задържане на 53-годишния мъж. По случая е образувано досъдебно производство. ", "date": "2018.06.19", "title": "Иззеха 200 дози хероин и амфетамини от заведение в Нова Загора"}
{"url": "https://www.novinite.bg/articles/161121/Senatat-na-SASht-odobri-byudjeta-za-otbrana-ot-716-miliarda-dolara", "text": "\r\nСенатът на САЩ одобри бюджет за отбраната на стойност 716 милиарда долара, предаде Ройтерс. Така горната камара на Конгреса подкрепи призива на президента Доналд Тръмп за по-силна армия, но създаде и възможност за сблъсък с Белия дом заради китайската телекомуникационна фирма ZTE, отбелязва агенцията.\r\nСенатът на САЩ одобри законопроект за годишния бюджет за отбраната с 85 гласа \"за\" при 10 \"против\".\r\nОбикновено той се използва за прокарването на разпоредби по широка гама от политически въпроси, отбелязва Ройтерс, припомняйки, че преди да влезе в сила, законът ще трябва да бъде съгласуван с вече приетия от Камарата на представителите вариант. Компромисната версия ще бъде изпратена при президента Тръмп за подпис.\r\nЗаконът за отбранителните разходи включва 639 милиарда долара разходи за отбрана - за купуване на оръжия, кораби и самолети и за плащане на военнослужещите. 69 милиарда долара са предвидени за финансиране на военни мисии.\r\nТази година Сенатът включи поправка, която отменя споразумение, сключено от администрацията на Тръмп, с което се позволява на китайската компания Зет Ти И да поднови работа с доставчици от САЩ. Това е един от малкото случаи, при които горната камара на Конгреса, мнозинство в която има Републиканската партия, се отклонява от политиката на Белия дом, отбелязва Ройтерс.\r\nТази поправка обаче не е включена във версията на Камарата на представителите и може да не фигурира в окончателния текст на закона.\r\n  ", "date": "2018.06.19", "title": "Сенатът на САЩ одобри бюджета за отбрана от 716 милиарда долара"}
{"url": "https://www.novinite.bg/articles/161123/Zastrelyaha-rapara-XXXTentacion", "text": "Американският рапър XXXTentacion, който изгря с два поредни хитови албума, е бил убит във Флорида в понеделник.  20-годишната звезда е била застреляна на излизане от магазин за продажба на мотори към 16 ч местно време. На мястото са видени двама въоръжени мъже. Те приближили до паркираното BMWi18 на рапъра, стреляли и избягали. XXXTentacion бил отведен в болница, където е констатирана смъртта му.Музикантът с истинско име Джасе Онфрой имаше противоречива репутация. Той често имаше вземане-даване с органите на реда. Повдигани са му обвинения за домашно насилие. Според предварителната версия може да става дума за грабеж. Според свидетели изстрели са чути и в магазина.XXXTentacion има трудно детство. Изключен е от прогимназията заради побой. Насочва енергията си към музиката и бързо става звезда в жанра SoundCloud Rap, където набира и първите си фенове.Популярността му е забелязана в музикалната индустрия и през 2017 г. сключва договор за 6 милиона долара.Кариерата му върви успоредно с проблемите със закона - нещо, което не разколебава почитателите му. Последният му албум става номер 1 в САЩ и оглавява класацията на Билборд.", "date": "2018.06.19", "title": "Застреляха рапъра XXXTentacion"}
{"url": "https://www.novinite.bg/articles/161120/Dneven-horoskop-za-vtornik", "text": "Днес ще имате желание да направите много неща, а представителите на зодия Овен винаги правят това, което искат. Съберете цялата си воля и направете всичко днес. Не се тревожете за бъдещето, нещата ще се подредят сами. Днес има много голяма вероятност да се събудите с някаква гениална идея. Затова не чакайте, а ставайте и осъществете идеята си. Ще имате голям успех и не бива да пропилявате времето си. Останалата част от деня ви също ще бъде страхотна.Вие сте много добри в създаването на приятелства и поради тази причина имате много приятели. Днес ще попълните приятелския си кръг с още хора. Именно вашите приятели са причината за усмивката на лицата ви.  Вижте повече на: ", "date": "2018.06.19", "title": "Дневен хороскоп за вторник"}
{"url": "https://www.novinite.bg/articles/161125/Kim-Chen-un-pristigna-na-poseshtenie-v-Kitaj", "text": "Ким Чен-ун е пристигнал на двудневно посещение в Китай със самолет Ил-76 на севернокорейската авиокомпания \"Еър Корьо\" и от летището е отпътувал за \"Дяоюйтай\" - затворен и добре охраняван парков комплекс с отделни вили, където китайските власти настаняват високопоставени гости от чужбина и организират важни прояви.Това е третото посещение на севернокорейския ръководител в Китай за тази година. Предните два пъти за визитите му бе съобщено едва след приключването им, отбелязва ТАСС.Според наблюдатели Ким Чен-ун ще информира китайския президент Си Цзинпин за резултатите от срещата си с президента на САЩ Доналд Тръмп на 12 юни в Сингапур.Дискусиите в Китай може да включат и темата за евентуално смекчаване на санкциите срещу Пхенян, в които участва и Пекин като постоянен член на Съвета за сигурност на ООН.Вашингтон настоява санкциите да бъдат запазени в пълния си обем до пълната денуклеаризация на Корейския полуостров. Подробностите на тази процедура и обвързването ѝ със смекчаване и вдигане на санкциите обаче тепърва ще се уточняват, посочва ТАСС.", "date": "2018.06.19", "title": "Ким Чен-ун пристигна на посещение в Китай"}
{"url": "https://www.novinite.bg/articles/161116/Amerikancite-zapochvat-vse-poveche-da-haresvat-Tramp", "text": "Ново проучване сочи, че американците започват все повече да харесват президента Доналд Тръмп.  Ново проучване показва, че 45 процента от жителите одобряват работата на милиардера. Въпреки това, Доналд Тръмп остава един от най-непопулярните президенти в историята. Дори в моментa на най-високия му рейтинг, повече от 50 процента казват, че не одобряват работата му.", "date": "2018.06.19", "title": "Американците започват все повече да харесват Тръмп"}
{"url": "https://www.novinite.bg/articles/161104/Tramp-zaplashi-che-shte-naloji-dopalnitelno-mita-na-vnosni-stoki-ot-Kitaj", "text": "Президентът на САЩ Доналд Тръмп заплаши, че ще наложи допълнително мита от 10 на сто на вносни стоки от Китай за 200 милиарда долара, след като Китай обяви мита върху американски стоки за 50 милиарда долара в отговор на първите наложени от САЩ мита, предадоха Франс прес и Ройтерс.\"Допълнителни мерки трябва да бъдат взети, за да се насърчи Китай да промени несправедливите си практики и да отвори своя пазар за американски стоки\", гласи комюнике на президента, цитирано от Белия дом.Тръмп е наредил на търговския представител на САЩ да подготви налагането на допълнителните мита, които ще влязат в сила, ако Китай въведе обявените от него мита.\"Ако Китай увеличи митата си, ние ще отвърнем с налагане на допълнителни мита на още стоки за 200 милиарда долара\", се казва в комюникето, цитирано от ДПА.", "date": "2018.06.19", "title": "Тръмп заплаши, че ще наложи допълнително мита на вносни стоки от Китай"}
{"url": "https://www.novinite.bg/articles/161139/Ema-Hopkins-75-ot-sporazumenieto-za-Brexit-e-dogovoreno", "text": "\"75% от споразумението за Brexit е договорено и остават още 25% от него\". Това каза Н. Пр. Ема Хопкинс, посланик на Обединено Кралство Великобритания и Северна Ирландия в България, цитирана от Агенция \"Фокус\".\"Надеждата е да можем до октомври да затворим тези дебати\", каза още Н. Пр. Хопкинс.По отношение на периода на преход, тя посочи, че бизнесът иска да планира, да няма промени в нормативните уредби.По думите на посланик Хопкинс, Великобритания е представила сериозни опции и варианти по отношение на темата за сигурността и съдебната дейност.\"Предложихме едно генерално споразумение, което да поддържа нашето сътрудничество\",допълни посланикът. ", "date": "2018.06.19", "title": "Ема Хопкинс: 75% от споразумението за Brexit е договорено"}
{"url": "https://www.novinite.bg/articles/161126/Kim-Chen-un-pristigna-na-poseshtenie-v-Kitaj", "text": "Ким Чен-ун е пристигнал на двудневно посещение в Китай със самолет Ил-76 на севернокорейската авиокомпания \"Еър Корьо\" и от летището е отпътувал за \"Дяоюйтай\" - затворен и добре охраняван парков комплекс с отделни вили, където китайските власти настаняват високопоставени гости от чужбина и организират важни прояви.Това е третото посещение на севернокорейския ръководител в Китай за тази година. Предните два пъти за визитите му бе съобщено едва след приключването им, отбелязва ТАСС.Според наблюдатели Ким Чен-ун ще информира китайския президент Си Цзинпин за резултатите от срещата си с президента на САЩ Доналд Тръмп на 12 юни в Сингапур. Дискусиите в Китай може да включат и темата за евентуално смекчаване на санкциите срещу Пхенян, в които участва и Пекин като постоянен член на Съвета за сигурност на ООН.Вашингтон настоява санкциите да бъдат запазени в пълния си обем до пълната денуклеаризация на Корейския полуостров. Подробностите на тази процедура и обвързването ѝ със смекчаване и вдигане на санкциите обаче тепърва ще се уточняват, посочва ТАСС.", "date": "2018.06.19", "title": "Ким Чен-ун пристигна на посещение в Китай"}
{"url": "https://www.novinite.bg/articles/161145/V-Skopie-zapochva-nov-protest-zaradi-imeto-Severna-Makedoniya", "text": "Под засилено полицейско присъствие започна протестът пред сградата на македонския парламент, съобщава скопското електронно издание МКД, като същевременно допълва, че участниците са дали старт на демонстрацията с пеене на националния химн и патриотични песни. От редакцията подчертават, че към настоящия момент обстановката е спокойна, но уточняват, че все още не е започнало заседанието, на което ще бъде обсъден договорът за новото име на Македония, предава \"Фокус\". То бе насрочено за 12 часа българско време. На протеста в понеделник гражданите на Македония бяха призовани да блокират сградата на парламента, за да не могат депутатите да участват в заседанието.Председателят на опозиционната ВМРО-ДПМНЕ Християн Мицковски отправи призив къмгражданите на Македония „да станат, защото сега е времето, в което се пише историята“, предава скопският информационен портал Infomax.mk. Апелът се съдържа във видеобръщение в социалната мрежа „Фейсбук“. „Стани, Македония! Станете, македонци, граждани на тази страна, сега е времето, в което се пише историята. Стани,Македония, с вяра, с чест и с достойнство. Нека това име да се чува силно и гръмогласно. Сега всеки един от вас е необходим, това е часът, това е времето. Стани, Македония, от всеки град и село, от всички квартали и улици, с всичките си сили и красота. Ние сме тук за теб. Помнете това и запазете онова противопоставяне и непокорство, залегнало в духа на всеки македонец Македония няма друг избор освен победа. Македония бе и ще бъде! Македония ще спечели!\", призовава Мицковски във видеобръщението.", "date": "2018.06.19", "title": "В Скопие започва нов протест заради името \"Северна Македония\""}
{"url": "https://www.novinite.bg/articles/161148/Feribot-potana-v-Indoneziya", "text": "Поне 128 души са в неизвестност, след като в понеделник вечерта ферибот потъна в езерото Тоба в Индонезия. Това съобщи началникът на спасителната операция, цитиран от \"Ройтерс\" и БТА. По-рано властите обявиха, че най-малко 80 души са били на борда, когато плавателният съд е потънал в бурните води на езерото. ", "date": "2018.06.19", "title": "Ферибот потъна в Индонезия"}
{"url": "https://www.novinite.bg/articles/161140/Horata-v-Rusiya-ne-vijdat-alternativa-na-Vladimir-Putin", "text": "Жителите на Русия не виждат алтернатива на Владимир Путин - половината искат да го виждат на президентския пост и след 2024 г., когато приключва сегашният му мандат. Това сочат данни от анкета на центъра \"Левада\", пише в. \"Ведомости\".Същевременно броят на желаещите мащабни промени в Русия е нараснал за година от 42 на 57 процента. Хората обаче нямат предвид смяна на властта, а вдигане на разходите за социална политика, отбелязва директорът на \"Левада\" Лев Гудков.\"Не се очертават никакви приемници (на държавния глава), хората се отнасят към това прагматично. При страха от промени те гледат на политиците с недоверие, а доколкото възприемат Путин като консерватор, смятат, че тъкмо той може да пази статуквото. Затова например, след като президентът не се изказа за пенсионната реформа, хората все още чакат той да си каже думата\", коментира Гудков.Очаква се Държавната дума да разгледа проектозакон за вдигане на пенсионната възраст в страната от 55 на 63 години за жените и от 60 на 65 години за мъжете. Същевременно Кремъл уверява, че подготвя мерки, чрез които пенсиите да се увеличават по-бързо от инфлацията.\"Народът ни свързва промените с Путин. Хората са недоволни от стандарта и корупцията, но смятат, че само той може да реши проблемите (. . .) Хората искат подобрен брежневски вариант\", смята икономистът Евгений Гонтмахер.Според него в Русия не може да съществува схемата \"добър президент - добро правителство\". \"Един добър президент е добър, защото сгълчава правителството\", казва експертътВ редакционен коментар \"Ведомости\" анализира шансовете за активни протести в Русия срещу вдигането на възрастта за пенсия. Според проучване на фонда \"Обществено мнение\" 82 на сто от хората в страната са против замисляната реформа.\"На фона на това тотално неприемане\" правителството - вносител на проекта, \"чака сега дали пасивното недоволство ще прерасне в активно, сиреч ще има ли протести (. . .) Засега обаче най-малкото не е сигурно, че ще има бунт - недоволството не излиза извън рамките на интернет и нито една реална политическа сила не би дръзнала да оглави протеста\", пише вестникът, цитиран от Би Би Си.През 2005 г., когато властите смениха ред социални придобивки с парични обезщетения, пенсионерите в цяла Русия излязоха на улиците. Сега обаче недоволство кипи само в Мрежата, при все че поводът засяга всички трудоспособни жители на страната, посочва изданието.Интернет е механизъм за изпускане на парата - дава възможност за изразяване на протест в ненасилствени форми, формално безопасни и за властта, и за недоволните. А за момента няма и желаещи да оглавят протеста, отбелязва политологът Евгений Минченко.Засега впрочем няма и къде да свикат хората - по време на започналия в Русия Мондиал в градовете, където има мачове, е по-трудно от обикновено да получиш разрешение за митинг. Това свежда до минимум шансовете за протестна дейност сега; наесен обаче предстои изборна кампания и вдигането на пенсионната възраст може да се окаже ключова тема, казва аналитикът.", "date": "2018.06.19", "title": "Хората в Русия не виждат алтернатива на Владимир Путин"}
{"url": "https://www.novinite.bg/articles/161152/Italiya-shte-broi-romite-za-da-izgoni-nezakonno-prebivavashtite", "text": "Италианските власти планират преброяване на ромското население в страната, а хората от малцинствата без документи ще бъдат депортирани. Това ще се случи по нареждане на новия вътрешен министър и вицепремиер на Италия Матео Салвин- на снимката, от анти мигрантската партия \"Лига\". От преброяването Салвини иска да разбере кои са, колко са и къде са ромите в Италия. Цялата информация ще влезе в регистър, уточни той пред италианска телевизия. \"Нелегално пребиваващите ще бъдат депортирани, но за съжаление италианските роми ще трябва да задържим тук\", заяви Салвини. Според него тази тема отдавна е на дневен ред, като по неофициални данни ромската популация в Италия е между 130 и 170 хил. души, половината от които - италиански граждани.", "date": "2018.06.19", "title": "Италия ще брои ромите, за да изгони незаконно пребиваващите"}
{"url": "https://www.novinite.bg/articles/161105/Ravnosmetka-sled-poroya-v-Sofiya-Navodneni-ulici-jilishta-bez-tok-i-blokiran-transport", "text": "Нормализира се обстановката в страната след вчерашния проливен дъжд, който засегна най-съществено Западна България. Само в София в ситуационния център на Столичната община бяха получени около 1500 сигнала, съобщи NOVA.Наводниха се улици, жилищни сгради и къщи. В столицата търговските центрове протекоха, а две спирки на метрото бяха затворени. В „Красно село” и „Младост” около 2000 абоната останаха без ток. \"Шахтите от години наред се чистят превантивно, оглеждат се - ако не всеки ден, то през няколко дни. Възможно е да е имало запушена шахта, но проблемът не дойде от това, че канализацията не е поела. А за това, че за кратко време се изсипа много дъжд\", заяви за \"Здравей, България\" Веска Георгиева, директор на Столичния инспекторат.\r\n\r\n\r\n\r\n \r\n ", "date": "2018.06.19", "title": "Равносметка след пороя в София: Наводнени улици, жилища без ток и блокиран транспорт"}
{"url": "https://www.novinite.bg/articles/161135/Erdogan-Turciya-shte-stroi-i-treta-atomna-elektrocentrala", "text": "Турция ще построи и трета атомна електроцентрала\", заяви президентът Реджеп Тайип Ердоган, цитиран от БГНЕС. По време на емисия на въпроси и отговори в социалните медии Ердоган каза, че Турция ще изгради своя собствена АЕ, след като тази в Аккую бъде построена от Русия.\"Аккую\" ще покрие 10 процента от енергийните ни нужди\", каза той и добави, че други 10 или повече проценти ще бъдат задоволени със строежа на втора АЕЦ, която ще се намира в Синоп. Ердоган и руският президент Владимир Путин присъстваха на церемонията по началото на изграждането на АЕЦ \"Аккую\" в началото на април.АЕЦ \"Аккую\" ще има четири реактора, всеки с мощност 1200 мегавата и ще бъде изградена от руския \"Росатом\".Отделно от това Ердоган обърна внимание и на първия местен производител на автомобили, за който се очаква да допринесе 50 млрд. евро към националния БВП.\"Ще видим тези произвеждани у нас национални коли през 2022 г., които също така ще изнасяме на световния пазар\", каза Ердоган.На въпрос за безработицата турският президент каза, че имат за цел създаването на 100 000 работни места с изграждането на големи индустриални райони.Турската статистика отбеляза в началото на юни, че безработицата в страната във възрастовата група над 15 години, която през март е наброявала 3,2 млн. души, е намаляла с 432 000 в сравнение на годишна база.", "date": "2018.06.19", "title": "Ердоган: Турция ще строи и трета атомна електроцентрала"}
{"url": "https://www.novinite.bg/articles/161108/Dve-sa-versiite-za-aresta-na-kmeta-na-Vojnyagovo", "text": "Селски кмет беше арестуван с подкуп. Белезниците щракнаха на ръцете на най-младия кмет в Карловско – 24-годишният Тодор Танковски. В него бяха открити белязани пари - няколко банкноти от по 50 лева. Униформените обискираха личния му автомобил и жилището, в което живее.Една от версиите за задържането му - получил подкуп от човек от селото за издаване на строително разрешително за къща. Другата версия - Танковски е влез парите от човек, който искал да добива инертни материали.„Знаем, че кметът на Войнягово Тодор Танковски е задържан за 24 часа в РУ-Карлово с обвинение за подкуп от 150 лв.”, коментира за „Здравей, България” секретарят на Община Карлово Стефан Стоянов.По думите му, от кметът не зависело нито издаването на разрешение за строителство, нито издаването на разрешение за добив на инертни материали. Въпреки това, Стефан Стоянов смята за по-достоверна версията за подкуп за добив на инертни материали.„Имахме сигнал, че отпуснатите средства от Община Карлово за ремонт на помещения в кметството, не са оползотворени по предназначение. Кметът на общината разпореди да се сформира комисия, която да извърши проверка. В резултат на тази проверка беше извършен надчет на кмета на Войнягово Тодор Танковски в размер на 1800 лева, която той за 6 месеца трябва да възстанови. Той започна да изплаща сумата от миналия месец, като от заплатата му се отделят по 300 лв. месечно\", добави секретарят на Община Карлово Стефан Стоянов.Очаква се днес прокуратурата да поиска задържане за 72 часа на Тодор Танковски.", "date": "2018.06.19", "title": "Две са версиите за ареста на кмета на Войнягово"}
{"url": "https://www.novinite.bg/articles/161101/Valejite-zapochvat-da-spirat", "text": "Днес валежите постепенно ще отслабват и спират най-късно в западните планински райони. Ще духа слаб до умерен вятър от север-североизток.Максималните температури ще са между 26° и 31°, в София около 26°.Над планините ще се развива купесто-дъждовна облачност и ще има краткотрайни валежи с гръмотевични бури, които до края на деня ще отслабнат и спрат. Ще духа умерен, по билата временно силен североизточен вятър. Максимална температура на височина 1200 метра - около 19°, на 2000 метра – около 12°.По Черноморието ще преобладава слънчево време. Ще духа умерен североизточен вятър. Максималните температури ще са 27°-29°. Температурата на морската вода е от 23° по северното до 26° по южното крайбрежие. Вълнението на морето ще бъде около 2 бала.", "date": "2018.06.19", "title": "Валежите започват да спират"}
{"url": "https://www.novinite.bg/articles/161109/Aheloj-na-protest-sreshtu-novoto-shose-za-Slanchev-bryag", "text": "Десетки жители на Ахелой излязоха на протест заради новия път към курортния комплекс „Слънчев бряг”, който беше официално открит в петък.  Жителите на курортното градче твърдят, че с това трасе достъпът до къщите им е отрязан – шофьорите трябва да правят много опасна маневра, за да се включат в стар път, по който да стигнат до домовете си, съобщи бТВ. Още по-сериозен е проблемът за хората, които разчитат на автобусите, за да се приберат или да отидат на работа – оказва се, че някои от автобусите вече изобщо не спират в Ахелой. Според местните хора при изграждането на новото трасе има недомислици. Хората се недоволни, защото трасето заобикаля Ахелой и пътят им се увеличава двойно. Новият път беше открит в петък от премиера Бойко Борисов, който коментира, че пътят е обещан от 40 години. Само за две години в участъка са станали над 150 катастрофи, с четирима загинали и десетки ранени, припомня Нова тв. От агенция „Пътна инфраструктура” обясниха, че още следващата седмица започва работа по нов път към Ахелой, който трябва да е готов до месец. На 15 юни бе пуснато директното трасе на обходния път. С пускането на отсечката 5 месеца предсрочно се улеснява пътуването по път I-9 Слънчев бряг - Бургас преди началото на активния туристически сезон и се повишава безопасността на движение. С изграждането на новата отсечка интензивният транзитен трафик вече няма да преминава през Ахелой, с което се опазва живота и здравето на жителите на града и се намалява опасността от тежки пътни инциденти\", твърдят от АПИ. От пътната агенция потвърждават, че за да се приберат от Слънчев бряг в Ахелой, жителите на града трябва да минат през Каблешково, но твърдят, че така пътят се удължавал само с около 300 метра от града. За пътуващите от Ахелой към Слънчев бряг има две възможности чрез новото кръгово кръстовище или чрез десен завой преди връзката за Равда. В писмо до Агенция \"Пътна инфраструктура\" от община Несебър заявяват, че за да се осигури безконфликтен трафик, общината ще осигури връзка за влизане в град Ахелой от съществуващото кръгово кръстовище на първокласния път с пътя за Равда и по общински пътища, поради което не е необходимо изграждането на ляв завой по директното направление. Изграждането му е изключително опасно поради намалена видимост и навлизане на трасето в хоризонтална крива, се казва в съобщението на АПИ.", "date": "2018.06.19", "title": "Ахелой на протест срещу новото шосе за Слънчев бряг"}
{"url": "https://www.novinite.bg/articles/161110/Cyala-nosht-avarijni-ekipi-otvodnyavaha-Sofiya-sled-prolivniya-dajd", "text": "Вследствие на падналия обилен дъжд снощи в столицата служителите на пожарната служба са реагирали на над 250 сигнала за наводнение улици, мазета, приземни етажи, подлези, ресторанти, детски градини и други, съобщиха от МВР. Сред засегнатите обекти - хотел \"Шипка\", метро станция \"Витоша\", \"Сердика\",  Мол Парадайс, църквата в подлеза на хотел \"Балкан\", подлезите до Централна гара и Министерство на младежта и спорта, 184 ЦДГ в кв. \"Лозенец\",  района на \"Лъвов мост\", банка \"ДСК\" на ул. \"Княз Александър І\", Театър \"199\", болница \"София мед\", онкологична болница в кв. \"Дървеница\", болница \"Свети Наум\" до 4-ти километър, ЦСМП - София (Сточна гара), Министерство на туризма, подлеза пред Министерство на външните работи, Информационен център на МО, гаража на СДВР, фонотеката на БНР на бул. \"Драган Цанков\", театър \"Българска армия\", заведение в подлеза на булевардите „България“ и “Гоце Делчев“, мазетата на ИА по лекарствата, заведения и ресторанти на приземните етажи.От 18.30 часа на 18 юни до 6 часа тази сутрин пожарникарите са отработили около 57 сигнала. Няма информация за пострадали и бедстващи граждани.По информация на НИМХ-БАН, количеството на падналите валежи в района на центъра на град София е около 50 л/кв.м.Според Красимир Димитров от Столичната община вече са отводнени са всички засегнати от пороя сгради и улици. Все още се работи в подлеза на Лъвов мост. Аварийните екипи са реагирали на сигнали от район \"Витоша\" и \"Княжево\", предаде БНР.\"Шахтите от години наред се чистят превантивно, оглеждат се - ако не всеки ден, то през няколко дни. Възможно е да е имало запушена шахта, но проблемът не дойде от това, че канализацията не е поела. А за това, че за кратко време се изсипа много дъжд\", заяви Веска Георгиева, директор на Столичния инспекторат, пред NOVA.И днес продължава следенето на реките, който значително повишиха нивата си поради валежите.", "date": "2018.06.19", "title": "Цяла нощ аварийни екипи отводняваха София след проливния дъжд"}
{"url": "https://www.novinite.bg/articles/161117/Novi-globi-shte-ima-v-Sofiya-za-nepravilno-parkirane", "text": "Нови тежки глоби за нарушения при паркирането в София и поредно увеличаване на \"зелената зона\" в града. До 150 лв. глоба ще отнасят шофьорите, спрели или паркирали возилата си на трамвайни и жп линии в София, съобщава Bulgaria ON AIR. В момента също е забранено паркирането и престоят на релсите, но глоба не е предвидена. С по 200 лв. ще се глобяват всички, паркирали на инвалидно място. Сега санкцията варира между 100 и 200 лв. Разширяването на новата \"зелена зона\" в четири района ще ни струва над 2,3 млн. лв., като в тази сума са включени освен обособяването на новите места за плетено паркиране, оборудването и ремонтът на офисите за закупуване на винетни стикери, нови 160 скоби и други. От Центъра за градска мобилност очакват приходите от \"зелената зона\" да бъдат над 4,2 млн. лв. годишно. 900 хил. лв. от тях ще бъдат вложени за ремонт и изграждане на тротоари в зоните за паркиране. Скобите пък ще донесат печалба от 890 хил. лв. Винетните стикери и служебните абонаменти годишно ще докарват над 800 хил. лв. Прогнозите сочат, че най-много пари ще дойдат от SMS-и и талони за паркиране – 2,5 млн. лв. От началото на година 101 души са премахнали сами скобата на колата си. Центърът за градска мобилност завежда дело на всеки подобен нарушител. Съдът обаче признава само неплатената глоба, която е на стойност 30 лева. С новата наредба нарушителите ще плащат повече. С 5500 места се предвижда са се разшири новата \"зелена зона\" в четири столични района. Най-голямата зона ще е в \"Лозенец\", където в част от квартала вече е въведена. Едно домакинство ще има право да паркира пред апартамента си - в \"зелена\" или \"синя\" зона до 3 автомобила. В момента няма ограничение. При деклариране на неверни данни, освен че гражданинът няма да получи винетен стикер, няма да си получи и внесените за него пари.", "date": "2018.06.19", "title": "Нови глоби ще има в София за неправилно паркиране"}
{"url": "https://www.novinite.bg/articles/161119/Dete-padna-ot-izostaven-stroej-v-Mezdra", "text": "За тежък инцидент съобщават от Областната дирекция на МВР във Враца. Снощи в 18:40 ч. в полицията в Мездра е получен сигнал за паднало дете от  втори етаж на къща в железничарския град.   Установено е, че 13-годишно момиче е паднало от недовършена къща. Става дума за изоставена сграда във фаза груб строеж. Преди пристигането на полицейския екип детето е откарано в болницата в Мездра. Към момента не се съобщава информация за състоянието на момичето. Полицейските служители са снели сведения  от приятелката и майката на момичето, които били на мястото на инцидента. Уведомен е Отдел \"Закрила на детето\".", "date": "2018.06.19", "title": "Дете падна от изоставен строеж в Мездра"}
{"url": "https://www.novinite.bg/articles/161127/Zatvaryat-patnoto-platno-v-tunela-pri-Lavov-most-v-posoka-Lyulin", "text": "Поради профилактика на помпената станция от 10.00 часа се затваря пътното платно в тунела при „Лъвов мост“ в посока „Люлин“. Това съобщиха от пресцентъра на Столична община. Превозните средства ще преминават през кръговото кръстовище. Дирекция „Управление на трафика“ ще регулира движението в зоната с цел избягване на задръствания.", "date": "2018.06.19", "title": "Затварят пътното платно в тунела при „Лъвов мост“ в посока „Люлин“"}
{"url": "https://www.novinite.bg/articles/161114/Obhodniyat-pat-na-Aheloj-osiguryava-vrazka-za-patuvashtite-ot-i-za-Slanchev-bryag", "text": "По повод неверни твърдения в социалните медии, че новият обходен път на Ахелой не осигурява връзка за пътуващите от Слънчев бряг към Бургас през Ахелой, Агенция „Пътна инфраструктура“ уточнява, че на 15 юни бе пуснато директното трасе на обходния път. С пускането на отсечката 5 месеца предсрочно се улеснява пътуването по път I-9 Слънчев бряг - Бургас преди началото на активния туристически сезон и се повишава безопасността на движение. С изграждането на новата отсечка интензивният транзитен трафик вече няма да преминава през Ахелой, с което се опазва живота и здравето на жителите на града и се намалява опасността от тежки пътни инциденти. Връзката на пътуващите от Слънчев бряг към Ахелой с първокласния път се осъществява посредством новото кръгово кръстовище на път I-9 Слънчев бряг - Бургас и третокласния път III-6009 Каблешково – Ахелой. Кръстовището е на около 300 метра от града. За пътуващите от Ахелой към Слънчев бряг има две възможности чрез новото кръгово кръстовище или чрез десен завой преди връзката за Равда. В писмо до Агенция „Пътна инфраструктура“ от община Несебър заявяват, че за да се осигури безконфликтен трафик, общината ще осигури връзка за влизане в град Ахелой от съществуващото кръгово кръстовище на път I-9 с пътя за Равда и по общински пътища, поради което не е необходимо изграждането на ляв завой по директното направление. Изграждането му е изключително опасно поради намалена видимост и навлизане на трасето в хоризонтална крива.", "date": "2018.06.19", "title": "Обходният път на Ахелой осигурява връзка за пътуващите от  и за Слънчев бряг"}
{"url": "https://www.novinite.bg/articles/161128/Cvetan-Cvetanov-razgovarya-s-jiteli-na-Petrich", "text": "Председателят на ПГ на ГЕРБ и заместник-председател на партията Цветан Цветанов се разходи тази сутрин по главната улица на Петрич и разговаря с жители на града. Заедно с Цветанов бяха още кметът на Петрич Димитър Бръчков и народните представители от ГЕРБ-Благоевград Даниела Савеклиева, Георги Динев и Александър Мацурев. По време на обиколката си из централната част на града Цветан Цветанов разгледа новостроящия се закрит пазар. Той е на стойност 1,2 млн. лв., като средствата са отпуснати с постановление на Министерски съвет. Хората в Петрич споделиха с Цветанов, че са изключително доволни от работата на кмета Димитър Бръчков. Гражданите обсъдиха с председателя на ПГ на ГЕРБ и възможностите за инвестиции, откриването на нови работни места и пенсиите. Възрастен мъж постави пред Цветан Цветанов проблема със спортната база в града, която в момента се използва от наемател. По време на разговора стана ясно, че дори се забранява достъпът на общинските спортни клубове дo съоръжението. Председателят на ПГ на ГЕРБ увери своя събеседник, че с кмета на града и народните представители от ГЕРБ- Благоевград полагат максимални усилия, за да се реши спорният въпрос със спортната база „Цар Самуил“.", "date": "2018.06.19", "title": "Цветан Цветанов разговаря с жители на Петрич"}
{"url": "https://www.novinite.bg/articles/161131/Mitnichari-zadarjaha-nad-6000-sportni-oblekla-s-logo-na-svetovni-marki", "text": "Митница Бургас задържа за нарушени права върху интелектуална собственост 6 040 спортни облекла с лого на 5 световни марки, съобщи Агенция „Митници”. Те са открити на 13 юни при щателна митническа проверка на товарен автомобил с платове и облекла, пътуващ от Турция за Полша. Стоката е представена за митническо оформяне в Митница Бургас. При проверката обаче, митническите служители установяват, че 31 от колетите в камиона съдържат мъжки и дамски спортни облекла с обозначения на световноизвестни марки, за които има основателни съмнения, че са фалшиви. Иззети са 4080 дамски и мъжки къси панталони с лого „\"Adidas\" и 1960 тениски с надписи \"Tommy Hilfiger\", \"Philipp Plein\", \"Love Moschino\", \"League of Lgends\".Предприети са действия за уведомяване на правопритежателите на съответните търговски марки. ", "date": "2018.06.19", "title": "Митничари задържаха над 6000 спортни облекла с лого на световни марки"}
{"url": "https://www.novinite.bg/articles/161115/Chastichno-bedstveno-polojenie-v-Kyustendilsko", "text": "Проливните дъждове предизвикаха свлачище, заради което беше затворен пътят между Тетевен и Рибарица. А в Кюстендилско е обявено частично бедствено положение.Пет села са със затруднен достъп, заради отнесени от дъждовете пътища. Няма информация за бедстващи хора. ", "date": "2018.06.19", "title": "Частично бедствено положение в Кюстендилско"}
{"url": "https://www.novinite.bg/articles/161132/Zapochna-remonta-na-monumenta-Sv-Bogorodica-v-Haskovo", "text": "Започна ремонта на монумента \"Света Богородица\" в Хасково, който е включен в книгата за рекорди Гинес.Около нея вече се монтира скелето.Първо ще бъде почистена и импрегнирана фигурата на Св. Богородица с Младенеца. Това се налага защото от години през статуята преминава вода, която руши плочите на постамента и параклиса под нея. Тази обработка според специалистите може да бъде направена само при температури над 18 градуса, дори и през нощта и сухо време поне около седмица. Хладната пролет и дъждовете забавиха началото на ремонта.Дейностите ще бъдат извършени от сина на автора на статуята Петьо Александров, който притежава авторските права за нея.Ще бъде направен и ремонт на плочите на постамента на статуята. Приключи обществената поръчка за избор на строителна фирма изпълнител. Двата ремонта са съгласувани, уточнени са работните графици.Общата стойност на обновяването на Монумента е около 60 хиляди лева.", "date": "2018.06.19", "title": "Започна ремонта на монумента Св. Богородица в Хасково"}
{"url": "https://www.novinite.bg/articles/161106/Balgarite-se-okazaha-naj-aktivni-v-ES-pri-dokladvane-na-prestapleniya", "text": "Около 25 процента от българите, или почти всеки четвърти наш сънародник, е бил готов да съобщи за извършено престъпление или вандализъм на съответните органи, показват данни от мащабен анализ на Евростат за темата \"престъпност\" през 2016 г.Средният показател за европейците, които са заявили желание да докладват на компетентните органи за видяно престъпление, криминален инцидент или вандализъм в техния регион, е около 15 на сто, отчита европейската статистика.По готовност да се докладва за видяно престъпление, криминален акт или вандализъм - България е безспорен лидер в ЕС с 25 на сто готовност от населението да съобщи на компетентните органи за подобен акт.Около 20 процента от италианците изразяват готовност да съобщят за видяно престъпление, както и около 18 процента от холандците и англичаните. На противоположния полюс едва 3 на сто от хърватите са били готови да съдействат на компетентните органи, както и 5 на сто от литовците и поляците.Изчисленията на Евростат за процента на хората, които са готови да докладват за възникнало престъпление показва, че в градовете на ЕС почти всеки пети жител, тоест около 20 процента, са готови да съдействат за противодействие на престъпността.В селските райони този процент е близо три пъти по-нисък - едва около 7 на сто от живеещите в такава среда са били готови да съобщят за възникнало престъпление.Най-висок дял от средства за противодействие на престъпността се отделят в Швейцария - по 450 евро на глава от населението, отчита Евростат. Втората държава, където са заделени най-много средства за съдебната система е Люксембург - по 200 евро на глава от населението. Следват: Великобритания и Германия - по 180 евро, Швеция, Ирландия и Австрия - по около 150 евро на глава от населението и др.Най-малко средства на глава от населението за съдебната система се заделят в Кипър и Румъния - по около 25 евро, Естония и Литва - по около 40 евро, България и Унгария - по около 50 евро и др.", "date": "2018.06.19", "title": "Българите се оказаха най-активни в ЕС при докладване на престъпления"}
{"url": "https://www.novinite.bg/articles/161112/Fandakova-Obstanovkata-v-Sofiya-sled-snoshtnata-burya-e-normalna", "text": "Към момента обстановката в София е нормална за този час на деня. Градският транспорт се движи навсякъде по обичайните си маршрути, каза тази сутрин столичният кмет Йорданка Фандъкова за БНР.През цялата нощ екипите на аварийно-спасителното звено, както и на Пожарната продължиха да работят по отстраняване на последствията от пороя. За много кратко време паднаха около 50 литра на квадратен метър и това създаде сериозни проблеми по отношение на завирявания както на подлези, така и на улици и булеварди. За радост пороят не създаде проблеми с общинските язовири и реките. Беше чувствително повишено нивото на реките, но към момента нивото им се понижава, общинските язовири се изпускат контролирано, следят се нивата, уточни още тя.Екипите са реагирали, освен на отводняване, и на почистване на наносите от уличните платна и подлезите, каза още кмета и добави, че има и много сигнали за наводнени сгради. Кметът на София съобщи, че хората, чиито жилища са пострадали могат да се обърнат за помощ към аварийните екипи.По отношение на наводнените метростанции в София, Фандъкова подчерта, че метрото се е движело през цялото време по график и са взети мерки от \"Метрополитен\", за да се избегнат инциденти с хора. \"Не е спирано движението на метрото. В няколко станции, през стълбищните клетки, при такова количество вода имаше наводняваше на отделни участъци. Тези входове бяха затворени. Към момента всичко е почистено, няма установени щети. Като цяло няма сериозни щети по транспортната инфраструктура в целия град с изключение на пътища и улици в планинските участъци, където съвсем обяснимо все още се работи по отстраняване на наносите\", заяви Фандъкова. Кметът увери, че се е реагирало приоритетно и Общината е имала много добра координация със службите на Пожарната, на \"Пътна полиция\" и на СДВР.\"Ние предприемаме много сериозни действия по превенция, освен почистването на шахти, което е постоянно задължение както на фирмите, така и Софийска вода и Столичния инспекторат, но освен това ежегодно почистваме около 50-100 км годишно речни корита, дерета. Това дава своето отражение, защото всички, които минаваха покрай големите реки в София, колко много бяха покачили нивата си. Ако не бяха почистени техните корита, можеше да станат сериозни наводнения. Аз по график днес имам проверка на почистването на речни корита, така че със сигурност ще коментираме превантивната работа\", заяви още Фандъкова.", "date": "2018.06.19", "title": "Фандъкова: Обстановката в София след снощната буря е нормална"}
{"url": "https://www.novinite.bg/articles/161163/Frenski-ministar-Evropa-e-v-proces-na-razlagane", "text": "Френският финансов министър Бруно Льо Мер (на снимката) заяви, че Европа е в „процес на разлагане” и страните се опитват да намерят „национално решение на проблеми, които могат да се решат само на европейско ниво”, съобщи \"Политико\", цитиран от Бгнес.Говорейки преди срещата на френския президент Еманюел Макрон с германския канцлер Ангела Меркел и техните правителства Льо Мер заяви, че германско-френските взаимоотношения са достигнали „момента на истината”. В интервюто си за френска медия Льо Мер рисува драматична картина за предизвикателствата, пред които ЕС се изправя. „Европа е в процес на разлагане, тя се разпада пред очите ни”, заяви той. „Имиграция, финансови рискове… това са проблеми, които могат да се решат само на европейско ниво”, заяви Льо Мер. Той също така допълни, че повечето страни се „затварят в себе си” в опитите си да намерят национално решение.Според него, Макрон и Меркел ще обсъдят четири „неподлежащи на преговор” ключови проблеми, като бюджета на еврозоната, предпазната мрежа за банките, плана за данъчното облагане на дигиталните гиганти и корпоративния данък. Ангажираността по тези 4 ключови въпроса ще бъде „сериозна стъпка напред спрямо финансовата сигурност” на ЕС, каза Льо Мер и добави, че ако преговорите се провалят, то съюза ще попадне в „период на турбуленция”. „Намираме се в момента на истината за германско-френските взаимоотношения и бъдещето на еврозоната. Изборите, които вземем днес по тези въпроси, ще бъдат определящи за бъдещето на ЕС”, допълни още той.", "date": "2018.06.19", "title": "Френски министър: Европа е в процес на разлагане"}
{"url": "https://www.novinite.bg/articles/161113/Rumen-Radev-zaminava-za-Slovakiya", "text": "На 19 и 20 юни президентът Румен Радев ще бъде на официално посещение в Словашката република. Тази година България и Словакия отбелязват 25 години от установяване на дипломатически отношения.В първия ден от визитата българският държавен глава ще разговаря с премиера на Словашката република Петер Пелегрини, както и с председателя на Националния съвет Андрей Данко.Сред темите на разговорите ще бъдат задълбочаването на търговско-икономическите отношения в сфери от взаимен интерес, насърчаването на туризма, сътрудничеството в секторите на енергетиката и отбраната, ще бъдат обсъдени и въпроси от европейския дневен ред.На 19 юни с официална церемония в президентския дворец в Братислава държавният глава Румен Радев ще бъде посрещнат от своя словашки колега президента Андрей Киска. Двамата ще проведат среща „на четири очи“, след което ще ръководят пленарните разговори между двете официални делегации.В присъствието на двамата президенти ще бъдат подписани  двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава.В Братислава президентът Румен Радев ще се срещне с представители на българската общност.  На 20 юни държавният глава ще посети Българското средно образователно училище „Христо Ботев“, което отбелязва 70 години от създаването си. Учебното заведение е известно като едно от най-престижните училища в Братислава.", "date": "2018.06.19", "title": "Румен Радев заминава за Словакия"}
{"url": "https://www.novinite.bg/articles/161147/Ministar-Kralev-Sportat-izgrajda-otborniya-duh-i-tolerantnostta-sred-mladite", "text": "Чрез спорта се изграждат значими ценности като отборен дух, солидарност, толерантност и честна игра. Това е пътят към личностното развитие и бъдеща реализация на младите хора. Това каза министърът на младежка на спорта Красен Кралев по време на церемонията по награждаване на финалистите в Националния ученически конкурс „Посланици на здравето”. Той поздрави всички участници в конкурса за активността им и извършените дейности с цел ограничаване на рисковите фактори за здравето. „Впечатлен съм от отношението Ви към спорта и физическата активност и от желанието да работите в екип за постигането на Вашите благородни цели. Похвално е, че над 5 500 ученици от цялата страна се включиха в тазгодишното издание на конкурса“, заяви Красен Кралев. По думите му, това говори за значимостта на темата и за способността на подрастващите да бъдат посланици на здравето и да приобщават своите връстници, приятели и семейства към физическа активност, спорт и здравословен начин на живот. По време на церемонията министър Кралев връчи наградите за първо, второ и трето място на ученици във възрастова група от 1-12 клас за проекти, свързани със здравословното хранене, активния живот и спорта. Спортният министър връчи и поощрителни награди в категориите, както и т. нар. Специална награда. Националният ученически конкурс „Посланици на здравето” се провежда в подкрепа на здравословния начин на живот на младите хора, с цел превенция на поведенческите рискови за здравето фактори, свързани с нездравословното хранене, ниската физическа активност, злоупотребата с алкохол и тютюнопушенето. Конкурсът се организира от Министерство на здравеопазването. Министерство на младежта и спорта е официален партньор на инициативата.", "date": "2018.06.19", "title": "Министър Кралев: Спортът изгражда отборния дух и  толерантността сред младите"}
{"url": "https://www.novinite.bg/articles/161153/Ninova-predlaga-NS-da-nyama-lyatna-vakanciya", "text": "До края на юли правителството да внесе промени в Закона за социалната помощ и парламентът да не почива през лятото, докато законът не бъде приет. Това каза лидерът на БСП Корнелия Нинова по време на пресконференция след заседание на Изпълнителното бюро на БСП. Според нея не е човешко депутатите да лежат по плажовете, а майките на деца с увреждания да протестират по жълтите павета.Нинова коментира, че противоречията се задълбочават както между различните НПО, които представляват хората с увреждания, така и между тях и правителството.„Най-странно е, че финансовият министър не участва, когато се обсъжда финансовата рамка. Прозира като че ли една опасност той да се намеси накрая и да каже, че няма пари за тези неща. Усещането ни е, че се тупа топката. Ние редовно се срещаме с майките на деца с увреждания. Тяхната заявка е, че ще протестират до приемането на закона. Най-важната тема е Законът за социалните услуги. Припомням ви, че в плана за интеграция и в решението на правителството на Бойко Борисов е записано, че такъв закон ще има до края на 2016 г. Сега сме 2018 г., средата. Ето защо, настояваме до края на тази сесия месец юли да бъде внесен този закон“, каза лидерът на БСП, предаде Фокус. По думите ѝ Законът за социалните услуги и този за личната помощ трябва да предложат нов модел. „Имаме и решението на Върховния административен съд, който обявява за противозаконно обвързването на размера на месечната добавка с гарантирания минимален доход и единственият начин, по който тези средства трябва да се обвързват, са индивидуалните потребности на хората с увреждания“, коментира Нинова.", "date": "2018.06.19", "title": "Нинова предлага НС да няма лятна ваканция"}
{"url": "https://www.novinite.bg/articles/161124/Fandakova-Dobre-che-pochistvame-rechnite-korita-nyama-seriozni-shteti-sled-buryata-v-Sofiya", "text": "Обстановката в София след снощната буря вече е нормална, за кратко време паднаха 50 л на квадрат, заяви столичният кмет Йорданка Фандъкова по БНР.  Бурята причини наводняване на подлези и приземни етажи в частни и обществени сгради и затрудни за кратко движението на градския транспорт.През цялата нощ екипите на аварийно-спасителното звено, както и на Пожарната, продължиха да работят по отстраняване на последствията от пороя“, каза Фандъкова и добави: „За много кратко време паднаха около 50 литра на квадратен метър и това създаде сериозни проблеми по отношение на завирявания както на подлези, така и на улици и булеварди. За радост пороят не създаде проблеми с общинските язовири и реките. Беше чувствително повишено нивото на реките, но към момента нивото им се понижава, общинските язовири се изпускат контролирано, следят се нивата, обясни Фандъкова. Според нея екипите са реагирали, освен на отводняване и почистване на наносите от уличните платна и подлезите, и на много сигнали за наводнени сгради. Кметът на София съобщи, че хората, чиито жилища са пострадали, могат да се обърнат за помощ към аварийните екипи.\r\nЗа наводнените метростанции в София Фандъкова каза, че метрото се е движело през цялото време по график и са взети мерки от „Метрополитен“, за да се избегнат инциденти с хора. \r\n„Не е спирано движението на метрото. В няколко станции, през стълбищните клетки, при такова количество вода имаше наводняване на отделни участъци. Тези входове бяха затворени. Към момента всичко е почистено, няма установени щети. Като цяло няма сериозни щети по транспортната инфраструктура в целия град с изключение на пътища и улици в планинските участъци, където съвсем обяснимо все още се работи по отстраняване на наносите“, каза тя.Кметът увери, че се е реагирало приоритетно и Общината е имала много добра координация със службите на пожарната, на „Пътна полиция“ и на СДВР. В София има хиляди шахти, никой не може да каже, че всички са почистени.Но много показателен е фактът,когато спре обилният валеж колко бързо се оттича водата. Оценките ще ги даваме по-късно за това кой си е свършил работата и кой не, каза още Фандъкова. „Ние предприемаме много сериозни действия по превенция, освен почистването на шахти, което е постоянно задължение както на фирмите, така и Софийска вода и Столичния инспекторат, но освен това ежегодно почистваме около 50-100 км годишно речни корита, дерета. Това дава своето отражение, защото всички, които минаваха покрай големите реки в София, колко много бяха покачили нивата си. Ако не бяха почистени техните корита, можеше да станат сериозни наводнения. Аз по график днес имам проверка на почистването на речни корита, така че със сигурност ще коментираме превантивната работа, коментира Фандъкова. ", "date": "2018.06.19", "title": "Фандъкова: Добре, че почистваме речните корита, няма сериозни щети след бурята в София"}
{"url": "https://www.novinite.bg/articles/161161/Ministar-Dimov-Kragovata-ikonomika-e-prioritet-na-Balgarskoto-predsedatelstvo-na-Saveta-na-ES", "text": "Кръговата икономика беше поставена като приоритет на дискусиите по време на Българското председателство на Съвета на ЕС. Това каза министърът на околната среда и водите Нено Димов по време на Деветия национален зелен форум на сп. „Мениджър“, който тази година е под надслов „100% кръгова икономика – споделена цел, споделена отговорност“. Министърът посочи, че следващия понеделник ще се проведе последният Съвет на министрите на околната среда на ЕС по време на Българското председателство. На него се очаква да се дадат ясни насоки на Европейската комисия как да продължи да се развива кръговата икономика. Сред основните ключови моменти в предстоящите решения на Съвета е провеждането на кампании за повишаване информираността на потребителите, в което основна роля имат и медиите, подчерта Нено Димов. „Основната идея на кръговата икономика е изграждането на модел, при който влагането на ресурсите и изтичането на енергията да бъдат сведени до минимум. За да постигнем тази цел трябва да променим мисленето си за йерархията на отпадъците. Първото, което се поставя като цел в кръговата икономика, е предотвратяването на отпадък – тоест, така да бъде направен даден продукт, че да се предотврати до минимум образуването на отпадък. Втората цел е животът на продуктите да бъде възможно най-дълъг и те да могат да се ремонтират. След това идва рециклирането – отделните елементи лесно да могат да бъдат отделяни и материалите рециклирани. Ако никое от тези неща не може да бъде направено, следва изгаряне. И последното е депонирането. Ако се следва тази йерархия, според министър Димов, целите, които си поставя ЕС – да постигне 10% депониране, се вписват идеално в концепцията за кръгова икономика. Той посочи, че този процес трябва да започне още с проектирането на стоките. От 2022 г. се очаква в ЕС да влезе в сила регламентът за екодизайн, насочен към реализирането на тази цел. „Това е едно от най- големите предизвикателства пред нас“, обясни министърът на околната среда и водите. София, 1000,", "date": "2018.06.19", "title": "Министър Димов: Кръговата икономика е приоритет на Българското председателство на Съвета на ЕС"}
{"url": "https://www.novinite.bg/articles/161107/Pri-kakvi-narusheniya-na-patya-i-za-kolko-dalgo-ni-otnemat-shoforskata-knijka", "text": "Какви са глобите за нарушения на пътя, за колко време се отнема шофьорска книжка при повторни нарушения и къде най-често бъркаме?Най-тежко се наказва шофирането след употреба на алкохол, като в зависимост от съдържанието на алкохол в кръвта глобите може да варират от 500 до 1000 лв. глоба, от 6 до 12 месеца отнемане на шофьорската книжка, съобщи БНТ.При повторно залавяне на шофьор, употребил алкохол, книжката се отнема за 3 години. Превишаването на разрешената скорост за предвижване зависи от мястото, където е извършено нарушението - в и извън населено място, както и с колко е превишена скоростта.При организиране или участие на нерегламентирани състезания шофьорската книжка се отнема за 12 месеца, а глобата е 3000 лв. Книжка се отнема при управление на нерегистрирано МПС, управление на МПС с опасен товар без регистрация, отказ да се спазва временната организация на движението, каране в лентата за принудително спиране, навлизане след знак, който забранява влизане при временна забрана за движение.Санкции за чести нарушения включват преминаване на червен светофар, говорене по телефона по време на шофиране, шофиране без включени фарове, без включени фарове.Сред честите нарушения са и използване на антирадар, отнемане на предимство на пешеходна пътека, изхвърляне на предмети, както и пътуване или шофиране без предпазен колан", "date": "2018.06.19", "title": "При какви нарушения на пътя и за колко дълго ни отнемат шофьорската книжка"}
{"url": "https://www.novinite.bg/articles/161150/Fandakova-Poluchihme-nad-1500-signala-zaradi-buryata-v-ponedelnik", "text": "Получихме над 1500 сигнала заради бурята вчера. От тях над 900 са за наводнени обществени и частни сгради. Имаме само 3 сигнала за паднали дървета в реки\". Това заяви кметът на София Йорданка Фандъкова по време на проверка на почистването на участък от Владайска река, цитирана от БТА.Столичният кмет призовава хората да не изхвърлят отпадъци в дерета и речни корита и посочи като лош пример дере в Драгалевци засипано с едрогабаритни и битови отпадъци. По думите й, такива отпадъци могат да блокират състоянието на дерето и да станат причина за сериозни проблеми. \"Към момента нямаме данни за сериозни щети върху инфраструктурата и това се дължи и на дейностите по превенция - почистването на шахти, почистването на речни корита и трябва да продължим да го правим непрекъснато\", каза още Йорданка Фандъкова.\"След снощния рекорден дъжд от 50 литра на квадратен метър нивото на реките спада\", успокои столичният кмет. Фандъкова припомни, че Столична община ежегодно почиства 500-метровите участъци на язовирните стени. Според нея това е изключително важна задача, която гарантира сигурност на населените места, които се намират в близост до общинските язовири.През днешния ден ще продължат дейностите по почистване на шахти, отстраняване на паднали клони и дървета, както и почистването на пътните платна от наноси, свлечени от пороя.", "date": "2018.06.19", "title": "Фандъкова: Получихме над 1500 сигнала заради бурята в понеделник"}
{"url": "https://www.novinite.bg/articles/161103/Bez-voda-na-chetiri-mesta-v-Sofiya-dnes", "text": "\"Софийска вода” временно ще прекъсне водоснабдяването в части на столицата днес, съобщиха от дружеството.Монтаж на спирателен кран на ул. „Фредерик Жолио Кюри“ в жк. „Изток“ налага спиране на водоподаването от 10.30 до 15.30 часа на ул. „Латинка“ от ул. „Антон Павлович Чехов“ до бул. „Цариградско шосе“, ул. „Райко Алексиев“ от ул. „Акад. Методи Попов“ до ул. „Фредерик Жолио Кюри“. Изключване на уличен водопровод на ул. „Гюешево“ в жк. „Сердика“ налага спиране на водоподаването от 09.30 до 19.30 часа на ул. „Гюешево“ от бул. „Александър Стамболийски“ до ул. „Три уши“. Подмяна на сградно водопроводно отклонение на ул. „Свети Георги Победоносец“ в кв. „Кремиковци“ се налага спиране на водоподаването от 09.00 до 16.00 часа на ул. „Св. Георги Победоносец“ от ул. „Радивоя“ до ул. „Света Петка“. Прекъсване на уличен водопровод на бул. „Цариградско шосе“ в кв. „Горубляне“, се налага спиране на водоподаването от 09.00 до 21.00 часа на ул. „Обреща“, по ул. „Самоковско шосе“ от ул. „Георги Белов“ до бул. „Цариградско шосе“ и бензиностанция на OMV. ", "date": "2018.06.19", "title": "Без вода на четири места в София днес"}
{"url": "https://www.novinite.bg/articles/161159/Ninova-Vrashtane-na-bejancite-v-darjavata-ot-koyato-sa-doshli-a-ne-vrashtaneto-im-v-Balgariya", "text": "„Питаме премиера Борисов- каква е позицията на България за миграцията. Европа се раздира от противоречия по въпроса. Германското правителство е изправено пред политическа криза. Германия, Италия и Австрия обявяват обща ос срещу нелегалната миграция, също и Вишеградската четворка, с нейните предложения и решения. САЩ посочиха миграцията като най-големия проблем пред Европа.” Това заяви председателят на БСП Корнелия Нинова по време на пресконференция в централата на партията. Тя настоява Бойко Борисов, преди да замине на заседание на правителствените ръководители на ЕС на 28-29-ти юни, да се яви в българския парламент и да информира българското общество- с каква позиция отива по тези въпроси. „Вътрешният министър на Германия, а и не само той, настоява бежанците да се връщат в държавите, в които мигрантите за първи път са пресекли границата на ЕС. Българското правителство съгласно ли е с тази позиция? Ако не е – какво ще предложи?”, попита председателят на БСП. Тя заяви, че бежанците, преминали за първи път през България, преди да стигнат Европа, са 44282 души по официални данни на Държавната агенция за бежанците. „Ако се приеме предложението на германския вътрешен министър, тези хора ще трябва да се върнат в България”, обясни тя. Корнелия Нинова припомни, че през 2017 г. Германия, Франция и Австрия вече са поискали да ни върнат такива хора – общо 7842 души, пак по данни на същата агенция. „България е приела обратно 3249-ма. Макар и бавно, този процес си върви. Защо правителството мълчи?”, попита Нинова. Тя сподели и позицията на БСП по тази тема. „Връщане на бежанците в държавата, от която са дошли, а не връщането им в България”, подчерта председателят на БСП. Калоян Паргов: София за пореден път се превърна във Венеция Ако Фандъкова не докаже, че наистина може да управлява града – да се оттегли „София за пореден път се превърна във Венеция.” Това заяви председателят на БСП- София Калоян Паргов по повод вчерашните наводнения в столицата на пресконференцията на левицата. Според него вчера ни е връхлетяла бурята \"Фандъкова\" за пореден път. По думите му бедствието, връхлетяло столицата, е наводнило и Софийското метро – многомилионната инвестиция на управляващите, това- с което те се хвалят, което щеше да ни направи повече европейци. Той припомни подобни случаи през миналата година, когато бул. „Цариградско шосе” се наводни, а капките дъжд пробиха новия асфалт на бул. „Черни връх”. „За поредна година ставаме свидетели на управленска немощ. А те управляват вече 11 години. Настояваме за извънредна сесия в общината. На нея г-жа Фандъкова, като носеща отговорност, да обясни какви мерки и действия предприема и как се готвим, най-вече- каква е превенцията на подобни явления”, посочи Паргов и допълни, че по данни на метеорологичната агенция, падналият вчера дъжд не е нещо необичайно. „Ако Фандъкова не докаже, че наистина може да управлява града, то да се оттегли и ни освободи от собствената си буря, за да намерят софиянци истинския кмет, който да се грижи за тях и проблемите им”, призова Паргов.", "date": "2018.06.19", "title": "Нинова: Връщане на бежанците в държавата, от която са дошли, а не връщането им в България"}
{"url": "https://www.novinite.bg/articles/161134/Rumen-Porojanov-Balgariya-ostava-angajirana-s-badeshteto-na-OSP", "text": "„България остава ангажирана с бъдещето на ОСП и след края на своя мандат като Председател на Съвета на ЕС. Готови сме да споделим натрупания опит и да подкрепим нашите колеги от Австрия“. Това заяви министърът на земеделието, храните и горите по време на последния Съвет на ЕС по земеделие и рибарство в Брюксел, председателстван от България. „Бъдещето на тази политика след 2020 г. беше един от приоритетите на Българското Председателство на Съвета на ЕС. Тази тема присъстваше, в по-голяма или по-малка степен, във всички работни и дискусионни формати през последните почти 6 месеца. В първото тримесечие на годината усилията на моя екип и на мен самия бяха насочени към това Съветът да излезе с единно становище за основните елементи на бъдещата селскостопанска политика. Приемането на заключенията на Председателството, подкрепени от 23 държави-членки беше ясен сигнал към Комисията в работата й по подготовката на представеното днес законодателно предложение за бъдещето на ОСП“, подчерта Порожанов. Министърът допълни, че предложението на комисията, публикувано на 1 юни, отчита много от идеите на страните членки, представени в Заключенията. Mинистър Порожанов обаче обърна внимание, че все още остават много въпроси за решаване. „Както стана ясно и от днешната дискусия, сред тях са нуждата от истинско опростяване на правилата, по-голяма гъвкавост за страните-членки при избора си къде и как да инвестират финансирането си по линия на ОСП, навременни плащания към фермерите, мерки във връзка с опазването на околната среда и изменението на климата“. Освен бъдещето на ОСП, заседанието премина под знака на рибарството. В центъра на дискусиите бе следващата многогодишна финансова рамка и по-конкретно Европейският фонд за морско дело и рибарство. Съветът приветства предложението за новия фонд и най- вече ролята му да допринесе за постигане на социално-икономически и екологични цели на общата политика в областта на рибарството. Той е в размер на 6,14 милиарда евро и цели да подпомогне морската икономика и рибарските общности в ЕС.", "date": "2018.06.19", "title": "Румен Порожанов: България остава ангажирана с бъдещето на ОСП"}
{"url": "https://www.novinite.bg/articles/161133/Vojna-na-svetovete-v-Stolichna-biblioteka", "text": "Двубой на лошите момчета в българската поезия В. Прасков и Л. Лозанов в Литературния клуб на Столична библиотека на 26 юни 2018 г. (вторник) от 19:00 ч.Концептуално или емоционално? Асоциално или емпатия към социалното? Кога едно стихотворение може да бъде обективно оценено или винаги субективният покер надделява? По какъв начин даден стих става структура? Сблъсък между Лъчезар Лозанов и Васил Прасков – двама от бившата група за литературен тероризъм „Рамбо 13“, които опитаха да прекроят пространството на поезията по собствените си мерки. Докато Лозанов е социално ангажиран, концептуален привърженик на висшата математика и пилотаж в писането, Прасков е асоциалният гуру на пълната анархия в него. Като подкрепящи ги ерудити спора ще продължат поетът и литературен критик доц. д-р Йордан Ефтимов от Нов български университет и Стефан Гончаров, поет и студент по скандинавистика от СУ „Св. Климент Охридски“. Кървав спор(т), онагледен със стихотворенията на двамата автори.Музикално и творчески към тях ще се присъедини с кавала и поезията си Иван Христов, а като помирител Бояна Желязкова със своята китара и авторските си песни, в които има и едното, и другото. Припомняме карнавалното присъствие на рамбоидната едновремешна група с нейните вътрешни лудости и конфликти, след която в българския ъндърграунд и литературен авангард от началото на новия век вече нищо не беше същото.  ", "date": "2018.06.19", "title": "Война на световете в Столична библиотека"}
{"url": "https://www.novinite.bg/articles/161162/Rumen-Radev-v-Bratislava-Ohranata-na-vanshnite-granici-na-ES-tryabva-da-e-bezkompromisna", "text": "Още в началото на миграционната криза България имаше много по-трезво поведение от много европейски държави. Охраната на външните граници на ЕС трябва да се засили безкомпромисно. Това заяви президентът Румен Радев в Братислава, на съвместна пресконференция със словашкия си колега Андрей Киска. Българският държавен глава е на официално посещение в Словашката република, където беше посрещнат с тържествена церемония пред Президентския дворец.  Румен Радев и Андрей Киска бяха единодушни, че ЕС се нуждае от единно решение по отношение на миграционната политика. „Европа най-сетне започна да осъзнава значимостта на тази криза. Всички вече установихме, че политиката на отворени врати е вредна не само за Европа, но тя е вредна особено и за държавите, от които идват мигрантите“, заяви българският президент и уточни, че мигрантите не бива да абдикират от решаването на проблемите в собствените си страни. Върховенството на закона беше друга тема от разговорите на двамата държавни глави. По думите на президента Радев, както обществото в България, така и в Словакия има интерес от установяване на високи антикорупционни практики. „За нас европейска интеграция означава приемане на европейски модели и стандарти в борбата с корупцията и престъпността“, заяви Румен Радев. Президентът Киска заяви, че България и Словакия трябва да изпълняват задълженията си, произтичащи от членството им в  ЕС и НАТО и да са непримирими в борбата с корупцията. Румен Радев и Андрей Киска се обединиха около мнението, че необходими условия за приемане на европейската валута са прозрачна среда на управление, строг банков надзор и решителни действия срещу порочни корупционни практики. Българският президент изтъкна необходимостта от детайлен анализ и национален план на действие при влизане в Еврозоната.Словакия може да сподели с България опита си за въвеждане на еврото, подкрепяме ви за влизането в Еврозоната и в Шенген, отбеляза словашкият президент. По време на срещата Румен Радев изрази интереса на страната ни за последващо задълбочаване на сътрудничеството със Словакия в сферите на автомобилостроенето, туризма, информационните технологии и енергетиката. Енергийният проект „Ийстринг“ е приоритет не само за България и Словакия, а и за ЕС, защото ще позволи диверсификация и обезпеченост на доставките чрез свързване на газопреносната мрежа на Централна, Западна и Югоизточна Европа, заяви Румен Радев. Като доказателство за добрите отношения между двете страни президентът Киска изтъкна факта, че всяка година 100 хил. словашки граждани посещават България и допълни, че принос за това имат двете директни самолетни линии между държавите ни.  В присъствието на двамата президенти бяха подписани двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. По думите на Андрей Киска и Румен Радев документите ще дадат нов импулс на сътрудничеството в сферата на образованието и информацията. По време на срещата двамата президенти обсъдиха и процеса на модернизация на военно-въздушните сили на двете държави. Словашката република, както и България, е в процес на проучване на оферти за закупуване на нови изтребители. В отговор на въпрос за критериите за избор, зададен от словашки журналисти, Румен Радев заяви, че процедурата по покупка трябва да се проведе в условията на прозрачност, обективност и конкуренция, а политиците, които взимат решения, не бива да пренебрегват военната експертиза, защото те няма да са тези, които ще носят риска при полет, а поддръжката и разходите по самолетите ще продължат много дълго, след като те не са вече в политиката. „Обикновено превес вземат геополитическият критерий и финансовият, но не трябва да забравяме, че цената на покупката е много по-малка от цената, която се плаща за поддържането в течение на десетилетия след покупката на самолети“, заяви президентът.След срещата си двамата президенти положиха венци на паметника „Порта към свободата“, издигнат в памет на 400 души, убити на границите на Чехословашката социалистическа република в периода 1945-1989 г. По-късно днес президентът Радев ще проведе срещи с министър-председателя на Словашката република Петер Пелегрини, както и с председателя на Националния съвет Андрей Данко. В Братислава президентът Румен Радев ще се срещне и с представители на българската общност. ", "date": "2018.06.19", "title": "Румен Радев в Братислава: Охраната на външните граници на ЕС трябва да е безкомпромисна"}
{"url": "https://www.novinite.bg/articles/161137/Tehnicheskiyat-nadzor-sprya-gazostanciya-v-Stambolijski", "text": "Държавната агенция за метрологичен и технически надзор (ДАМТН) спря от експлоатация автомобилна газоснабдителна станция.След получен сигнал от гражданин и внезапна проверка на инспекторите на агенцията е установено, че на нея се извършва пълнене на бутилки за битови нужди, което е забранено от закона. Констатирано е и че станцията се експлоатира без извършен годишен преглед на инсталацията за пропан-бутан.По време на проверката инспекторите на ДАМТН са установили наличие на два броя устройства за пълнене на бутилки тип БВГ 27 dm3 и 5 dm3, от колонката за зареждане на автомобилни газови уредби. Двете пълначки са конфискувани с протокол за изземване, за което ще бъдат съставени актове за установяване на административно нарушение.ДАМТН напомня на гражданите, че когато отиват до близката бензиностанция или газостанция, за да напълнят газовата си бутилка с това не само нарушават закона, но и застрашават живота и здравето на себе си и най-близките си хора. Единствено на определените пунктове за пълнене на бутилки, специалисти правят допълнителен външен преглед на продукта и дават заключение за риска от употребата му, в зависимост от неговото състояние. Също така всяко пълнене на бутилката на пълначна станция се отбелязва в специален дневник, в който се вписва и номера на бутилката и срока на годността ѝ. Периодично се проверява и вентила на бутилката с пенообразуващо веществото, за да предотврати пропускане/изтичане на газ.", "date": "2018.06.19", "title": "Техническият надзор спря газостанция в Стамболийски"}
