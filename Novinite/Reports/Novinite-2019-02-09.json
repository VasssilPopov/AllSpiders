{"url": "https://www.novinite.bg/articles/170880/Republika-Severna-Makedoniya-oficialno-se-kazva-sasedkata-ni-ot-dnes", "text": "След ратификацията на протокола за приемането на Република Северна Македония в НАТО в гръцкия парламент официално влиза в сила употребата на новото име на държавата - Република Северна Македония, съобщи \"Танюг\".В срок от седем дни държавните институции, граничните пунктове и дипломатическо-консулските представителства на страната ще променят табелите с новото име на държавата - Република Северна Македония.Употребата на новото име трябва да бъде съгласувана със закона за употреба на езиците, което означава, че табелите ще бъдат написани и на албански език, тъй като, както неотдавна заяви говорителят на правителството Миле Бошняковски, албанците са 20 процента от населението на държавно ниво.Препоръки за промяна на надписите ще получат и местните органи на властта.Промяната на конституционното име на Македония последва след подписването на споразумението от Преспа и неговата ратификация в македонския и гръцкия парламент.След 27-годишен спор за името с Гърция Македония промени своето име на Република Северна Македония. След разрешаването на дългогодишния спор около името миналата сряда в Брюксел бе подписан присъединителен протокол за членството на Македония в НАТО от 29-те посланици на страните-членки на НАТО.", "date": "2019.02.09", "title": "Република Северна Македония официално се казва съседката ни от днес"}
{"url": "https://www.novinite.bg/articles/170869/Guajdo-Amerikanski-vojski-moje-da-dojdat-vav-Venecuela", "text": "Възможна е американска военна намеса във Венецуела. Хуан Гуайдo не отхвърли такава вероятност, чиято цел би била да отстрани Николас Мадуро и да сложи край на хуманитарната криза. В медийно изявление председателят на Националната асамблея, който беше обявен за президент,  все пак нарича въпроса за евентуална намеса „много противоречива тема”, предаде Нова ТВ. Под ръководството на Мадуро икономиката на Венецуела се срина, страната беше обхваната от хиперинфлация, рецесия и недостиг на храна и лекарства. Военните в страната блокираха опитите да бъде доставена хуманитарна помощ за хората там. Мадуро заяви, че няма да допусне фалшива помощ. Според него кризата във Венецуела е измислена от Вашингтон, за да оправдае военна намеса.  В отговор Гуайдо призова привържениците си да излязат по улиците, за да осигурят доставките на хуманитарна помощ. ", "date": "2019.02.09", "title": "Гуайдо: Американски войски може да дойдат във Венецуела"}
{"url": "https://www.novinite.bg/articles/170877/Protestirashtite-gracki-fermeri-blokiraha-i-novi-patishta", "text": "Гръцките земеделци увеличиха днес местата на блокади по пътищата с искане за данъчни облекчения. Протестите им са в различни часове, но с продължителност до 2 часа, предаде БНР.Фермерите прекъснаха движението по магистралата Солун - Атина. Поставиха трактори на пътен възел Темби. Използват се обходни маршрути. Полицията не успя да спре движението на селскостопанска техника. Засега блокадата е само в едната посока. Готови са да блокират напълно и в двете посоки.При Серес също има блокада на пътя към Солун. Колите се придвижват по обходен маршрут. Други изчакват фермерите да се оттеглят. Вероятно до час ще напуснат пътното платно.В посока Солун - Кавала пътят е блокиран в двете посоки. Според земеделците \"само символично за 2 часа\".При Верия тракторите са само в едната посока.На още 4 места по магистралата Солун - Атина имаше блокада в рамките на 1 час.Протестите са в различно време, което затруднява движението.Исканията на земеделците са за незабавна среща и преговори с всички министри от кабинета на Алексис Ципрас.Заплашват с продължителни блокади в следващите дни.", "date": "2019.02.09", "title": "Протестиращите гръцки фермери блокираха и нови пътища"}
{"url": "https://www.novinite.bg/articles/170878/Vietnamskata-stolica-e-myastoto-na-sreshtata-na-Kim-Chen-Un-i-Tramp", "text": "Втората среща между американския президент Доналд Тръмп и лидера на Северна Корея - Ким Чен Ун ще се проведе на 27 и 28 февруари в столицата на Виетнам - Ханой. Това стана ясно след завръщането на специалния пратеник на САЩ за Северна Корея Стивън Бигън от Пхенян, предаде БНТ.Основната цел на посещението му е била подготовката на срещата Тръмп-Ким. Сред акцентите на разговорите в Пхенян са били ядреното разоръжаване и постигането на траен мир на Корейския полуостров, каквито ангажименти бяха поети по време на първата среща Тръмп-Ким.В Туитър американският президент написа, че с нетърпение очаква срещата с Ким, за да дадат \"тласък на мира\".", "date": "2019.02.09", "title": "Виетнамската столица е мястото на срещата на Ким Чен Ун и Тръмп"}
{"url": "https://www.novinite.bg/articles/170875/Hvanaha-nashenec-s-4-kila-heroin-na-Kapitan-Andreevo", "text": "39-годишен българин е задържан на граничния пункт с Турция \"Капитан Андреево\" с хероин за близо 260 000 лева. Той пристигнал на пункта късно вечерта на 7 февруари с автомобил, където след щателна проверка са открити близо 4 килограма хероин, предаде БНР.Предстои Хасковската окръжна прокуратура да внесе искане в съда за налагане на мярка за неотклонение \"задържане под стража\".", "date": "2019.02.09", "title": "Хванаха нашенец с 4 кила хероин на „Капитан Андреево“"}
{"url": "https://www.novinite.bg/articles/170867/Blizo-10-000-deca-e-podpomognal-Fondat-za-lechenie-na-deca-za-14-godini", "text": "За периода 2004-2018 година във Фонда за лечение на деца са подадени 9931 заявления. От тях 3137 за финансиране на лечение в чужбина и 5965 – в България. Това отчита здравният министър Кирил Ананиев в писмен отговор до депутата от ДПС д-р Нигяр Джафер, предаде БГНЕС.Най-често децата са насочвани в чужбина за трансплантация на стволови клетки, черен дроб, бъбреци, хематология и онкология. През изминалата година най-много - 38 деца са насочени към Австрия, Белгия, Великобритания, Германия, Израел, Италия, Люксембург, САЩ, Турция, Франция и Швейцария.В България най-много деца са изпратени от Фонда в „Пирогов”. В графата влизат още „Св. Иван Рилски“, София, „Проф. Б. Бойчев, София, „Проф. Иван Митев“, „Александровска“, „Царица Йоанна“, „Свети Георги“ - Пловдив, „Света Марина“- Варна.В отчета си здравният министър казва, че само за 2018 година за лечение на деца в чужбина са отпуснати общо 14 055 243,78 лева.БГНЕС припомня, че с решение на парламента през ноември 2018 година Фондът и Комисията за лечение в чужбина бяха закрити, а дейностите им минаха към Здравната каса. За целта към НЗОК беше създаден специален отдел към Дирекция „Европейски въпроси“. ", "date": "2019.02.09", "title": "Близо 10 000 деца е подпомогнал Фондът за лечение на деца за 14 години"}
{"url": "https://www.novinite.bg/articles/170859/Shte-ima-i-predvaritelna-sreshta-predi-tazi-na-Donald-Tram-s-Kim-Chen-Un", "text": "Специалният пратеник на САЩ за Северна Корея Стивън Бигън планира да разговаря още веднъж със севернокорейския си колега преди срещата между президента Тръмп и Ким Чен Ун в края на месеца във Виетнам, предаде бТВ, цитирайки „Ройтерс“.Бигън беше на тридневно посещение в Пхенян, за да подготви срещата между Доналд Тръмп и Ким Чен Ун на 27-и и 28-и февруари. При пребиваването си емисарят и севернокорейският висш представител Ким Йон Чхол „са обсъдили придвижването на поетите на срещата в Сингапур ангажименти за пълно ядрено разоръжаване, променянето на двустранните отношения и изграждането на траен мир на Корейския полуостров“, съобщи в изявление Държавният департамент.  ", "date": "2019.02.09", "title": "Ще има и предварителна среща преди тази на Доналд Тръм с Ким Чен Ун"}
{"url": "https://www.novinite.bg/articles/170860/Dneven-horoskop-za-9-fevruari", "text": "Денят започва по обичаен начин, имате доста задачи, но се справяте с тях с размах. Това ще направи впечатление на хората около вас и трудът ви ще бъде оценен. Вечерта ще бъде доста по-емоционална и то в добър аспект.Днес са възможни непредвидени развития в делата ви, породени от чужди грешки. Не бъдете прекалено критични към началниците, за да не последват нежелани събития. Любопитството ви ще надделее в една ситуация и това може да ви изиграе лоша шега.Определено днес няма да ви се иска да действате сами. Не бъдете прекалено претенциозни, но и недейте да гледате през пръсти. Накрая отговорността носите вие. Трябва ви помощ, но само от хора, на които можете да разчитате.Представителите на останалите зодии могат да намерят дневния си хороскоп ", "date": "2019.02.09", "title": "Дневен хороскоп за 9 февруари"}
{"url": "https://www.novinite.bg/articles/170879/Sblasaci-mejdu-policiya-i-jalti-jiletki-v-centara-na-Parij", "text": "Френската полиция разпръсна със сълзотворен газ протестиращите „жълти жилетки” във френската столица Париж. Тази събота демонстрантите изразиха недоволството си срещу правителството на президента Емануел Макрон за 13-ти път, информира „Ройтерс”, предаде бТВ.Протестното шествие започна от Триумфалната арка, превърнал се в арена на сблъсъци с полицията при предишни протести. След това те преминаха по площад „Шанс Елизе“ и се отправиха към сграда на парламента.При опит да съборят част от огражденията около сградата, която в момента се ремонтира, полицията използва сълзотворен газ срещу протестиращите. Местните медии съобщават, че при сблъсъците са пострадали двама демонстранти и двама униформени. Участник в протестите е бил тежко ранен, след като при избухване на граната със сълзотворен газ е била откъсната ръката му.Протестът на „жълтите жилетки” започна в средата на ноември 2018 г. като недоволство срещу поскъпването на горивата. След това демонстрациите преминаха в искания за подобряване на стандарта на живот, а протестите прераснаха в бунтове и сблъсъци с полицията, които взеха жертви.По официални данни, за 13 седмици по време на демонстрациите около 1700 протестиращи 1000 полицаи са били ранени.", "date": "2019.02.09", "title": "Сблъсъци между полиция и „жълти жилетки“ в центъра на Париж"}
{"url": "https://www.novinite.bg/articles/170858/Do-slanchevo-sledobed-temperaturite-otnovo-tragvat-nagore", "text": "Днес облачността ще продължи да се разкъсва и намалява и след обяд над повечето райони ще е предимно слънчево. В сутрешните часове на места в равнините и котловините видимостта ще е намалена. В Източна България ще духа слаб вятър от север-северозапад, в останалите райони ще остане почти тихо. Максималните температури ще са между 4 и 9 градуса, в крайните югозападни райони - до 10-12, сочи прогнозата на НИМХ.Атмосферното налягане през деня слабо ще се понижи и ще бъде около средното за месеца.Над планините облачността ще се разкъсва и намалява до предимно слънчево. Вятърът ще се ориентира от северозапад и ще е умерен. Максимална температура на височина 1200 метра - около 4 градуса, на 2000 метра - около минус 2.Над Черноморието облачността също ще се разкъса и намалее. Ще духа слаб северен вятър. Максималните температури ще са 5-6 градуса. Температурата на морската вода е 6-7. Вълнението на морето ще бъде 2 бала.", "date": "2019.02.09", "title": "До слънчево следобед, температурите отново тръгват нагоре"}
{"url": "https://www.novinite.bg/articles/170862/Pompeo-Rusiya-i-Kitaj-se-vazpolzvat-ot-ne-tolkova-aktivnoto-US-uchastie-v-Evropa", "text": "Държавният секретар на САЩ Майк Помпео при обиколката си в европейските страни идната седмица ще ги призове да се откажат от подкрепата за проекта „Турски поток”, съобщи високопоставен служител на Държавния департамент, предаде БГНЕС. Помпео ще посети Унгария, Словакия, Полша, Белгия и Исландия на 11-15 февруари.„В Унгария ще продължим да настояваме за диверсификация на енергодоставките в Централна Европа. Държавният секретар ще призове Унгария към по-активно участие за завършване на проекта на (хърватския) остров Кърк за внос на втечнен газ и строителство на тръбопровод, а също ще настоява Унгария да се откаже от подкрепата за „Турски поток”, каза служителят.Освен това Помпео ще призове Унгария „да прекрати блокирането на взаимодействието на НАТО с Украйна”. Служителят анонсирал активизиране на усилията на Вашингтон като противовес на влиянието на Русия и Китай. „Опитваме се да засили навсякъде в Централна Европа нашата дипломатическа, търговска, военна и културна ангажираност. Нашата позиция е, че това е назряло и е необходимо. Последните десетина години имаше недостиг на активно американско участие в Централна Европа, това доведе до появата на вакууми, които Китай и Русия с радост запълниха”, посочи дипломатът. ", "date": "2019.02.09", "title": "Помпео: Русия и Китай се възползват от не толкова активното US участие в Европа"}
{"url": "https://www.novinite.bg/articles/170871/Zatrudneno-dvijenie-po-Trakiya-v-dva-uchastaka-posoka-Sofiya", "text": "Движението се осъществява само в активната лента в участъка километър 57 - километър 58 в посока София на магистрала \"Тракия\" поради премахване на растителност в средната разделителна ивица, съобщиха от АПИ. В същото време между километър 46 и километър 47 отново в посока столицата движението се осъществява само в изпреварващата лента поради ремонтни дейности на пътя. От АПИ призовават шофьорите да се движат с повишено внимание, спазвайки пътната сигнализация. ", "date": "2019.02.09", "title": "Затруднено движение по „Тракия“ в два участъка посока София"}
{"url": "https://www.novinite.bg/articles/170872/Gotov-e-proektat-za-premestvane-na-arheologicheskite-cennosti-otkriti-po-traseto-na-Struma", "text": "Агенция \"Пътна инфраструктура\" стриктно  спазва  разпоредбите и  решенията на Специализирания експертен съвет за опазване на недвижими културни ценности към Министерството на културата, свързани с опазването на археологическите находки  край с. Покровник. Припомняме, че в кратък срок бе възложено изготвянето на проект за преместване и теренна консервация на археологически ценности с експозиционна стойност, част от археологическия обект Зелен дол 2. Две от тях – римската фамилна гробница и раннохристиянската църква, ще бъдат преместени и консервирани, а римската вила и баня, които са извън трасето на магистрала \"Струма\", ще бъдат запазени.Проектът е изготвен от  \"Вени дизайн\", представен е в АПИ и на 8 февруари т. г. е изпратен за съгласуване в Националния институт по недвижимо културно наследство, каквито са изискванията на Закона за културното наследство.Припомняме, че през август миналата година агенцията представи на заседание на Специализирания експертен съвет за опазване на недвижимите културни ценности схема-предложение за преместването на археологическите структури. Въз основа на нея е изготвен настоящият проект.АПИ предприе и нужните действия за опазване на археологическите обекти през зимата. Гробницата и всички зидове са покрити с геотекстил, за да се опазят от ниските температури и валежите.Агенцията не е поемала ангажимент пред община Благоевград, нито са водени разговори за изграждането на отделен път до археологическия обект. ", "date": "2019.02.09", "title": "Готов е проектът за преместване на археологическите ценности, открити по трасето на \"Струма\""}
{"url": "https://www.novinite.bg/articles/170866/Rannite-rezervacii-pestyat-do-50-ot-lyatnata-pochivka", "text": "Ранната резервация на лятната почивка може да ни спести до 50% от разходите, съобщават от Института за анализи и оценки в туризма, предаде БНТ. Именно февруари е месецът, в който можем да се възползваме от предимствата на ранното записване. Въпреки атрактивните цени обаче, от бранша отчитат спад до 15% в ранните записвания.И тази година най-предпочитани от българите са южните ни съседки Гърция и Турция. През лятото пътуванията и почивките и в страната са свързани най-вече с посещения при близки и приятели и с ваканция край морето. А хотелиерите по нашето Черноморие се готвят за туристическия поток от чужбина.По данни на Варненската туристическа камара към средата на януари броят на продадените пакети за почивка са със 100 000 по-малко в сравнение със същия период на миналата година. Най-голям отлив на туристи има от Русия, а причината е нестабилната рубла. Повече са туристите от Полша, Чехия и Словакия.В момента в морските курорти текат ремонти, строят се нови хотели, но всичко трябва да приключи до средата на май. В същото време хотелиери и туроператори продължават да оферират пакети за активния сезон.Според хотелиерите офертите в последната минута са рискови и те не могат да компенсират спада в ранните записвания. Услугата \"All inclusive\" остава най-предпочитана от туристите. И в Западна и в Източна Европа всеки втори, който пътува с цел морски туризъм, избира тази икономична формула.  ", "date": "2019.02.09", "title": "Ранните резервации пестят до 50% от лятната почивка"}
{"url": "https://www.novinite.bg/articles/170873/V-chetvartak-Komisiyata-za-kontrol-nad-slujbite-shte-debatira-otravyaneto-na-Emiliyan-Gebrev", "text": "В четвъртък в Комисията за контрол над службите са сигурност ще се състои изслушване на компетентните институции във връзка с отравянето на бизнесмена Емилиян Гебрев и информациите за съпричастност на извършителя със случая „Скрипал“. Аз съм сигурен, че вече е създадена необходимата координация между българските, британските и европейските власти по случая и се работи активно по него. Това заяви днес в Харманли председателят на ПГ на ГЕРБ и зам.-председател на партията Цветан Цветанов.Председателят на ПГ на ГЕРБ подчерта, че в последните 3-4 години България, ЕС и САЩ са подложени на хибридна атака от Русия. „Има информации за руска намеса посредством онлайн и социалните медии в изборите в няколко държави, което във всеки един от случаите доведе до дестабилизация. Съществува мнение, че дори „Брекзит“ се е случил под такова влияние“, коментира той. Цветанов изрази мнение, че случаят „Скрипал“ само е затвърдил позицията на ЕС за продължаване на санкциите срещу Русия. По думите му Русия иска да отклони ЕС от политиката му за единство в името на всеобщия просперитет.Цветан Цветанов сподели и своята позиция във връзка с лансираната от ВМРО концепция за ромската интеграция. „Всяка една политика, насочена към по-добрата ромска интеграция, трябва да мине през широко обществено обсъждане, в което дейно участие да вземат всички заинтересовани страни и институции. Неслучайно в управленската ни програма като основен акцент бе заложено образованието. 30 000 деца бяха върнати в образователната система и сега те ще имат възможността да получат перспектива и да бъдат полезни на обществото“, каза зам.-председателят на ГЕРБ. Според него социалните помощи на ромите трябва да се обвържат с тяхната ангажираност, защото днес в обществото ни съществува усещането, че представителите на тази общност получават средства от държавата, но не изпълняват в замяна на това своите задължения както всички останали граждани. „Затова искаме да постигнем баланс и дадем равен шанс на всички деца. Това може да се случи само чрезобразованието. В България има много роми, които са се интегрирали и водят успешен живот. Трябва по-често да даваме техния пример“, отбеляза Цветанов. Той подчерта, че ако се създадат условия за по-добра ромска интеграция, това би дало добавена стойност и на българската икономика. Цветан Цветанов сподели, че към момента не може да има окончателна позиция във връзка с концепцията и уточни, че до една седмица трябва да се проведе коалиционен съвет, като на него това ще бъде една от обсъжданите теми. ", "date": "2019.02.09", "title": "В четвъртък Комисията за контрол над службите ще дебатира отравянето на Емилиян Гебрев"}
{"url": "https://www.novinite.bg/articles/170863/Oblast-Smolyan-blagodari-na-API-za-pomoshtta-pri-bedstvenoto-polojenie-v-kraya-na-yanuari", "text": "Областният управител на Смолян Недялко Славов изпрати благодарствено писмо до служителите от Областно пътно управление - Смолян за денонощните усилия, които са положени при усложнената пътна обстановка от бедственото положение в областта, обявено на 26 януари.„За пореден път бяхме изправени пред предизвикателството да осигурим безопасността и достъпа на гражданите и гостите в региона ни при възникналата тежка пътна обстановка. Всички вие работихте неуморно и в координация с останалите институции, за осигуряване на движението по републиканската пътна мрежа! С взаимни усилия и добра координация помежду си успяхме да се справим с трудностите, предизвикани от обилните валежи, и най-важното - да не допуснем загубата на човешки живот. Благодаря Ви за оказаната помощ и човещина!“, пише в писмото областният управител Недялко Славов.", "date": "2019.02.09", "title": "Област Смолян благодари на АПИ за помощта при бедственото положение в края на януари"}
{"url": "https://www.novinite.bg/articles/170868/Komandosi-bili-v-Kambodja-pravyat-svoya-organizaciya", "text": "Участници от първата българска военна мисия в Камбоджа се събират днес във Велико Търново, за да учредят сдружение „Сини каски“, предаде БНР.Бившите командоси от военната мисия преди 27 години настояват да получат статут на ветерани. Намеренията са сдружението „Сини каски“ да подпомага членовете си, както и да провежда разяснителни граждански кампании за миротворческите мисии. Сред целите на участниците във военната мисия в Камбоджа, които днес създават своя организация, е и да извършват патриотична и възпитателна дейност.850 български сини каски вземат участие в българската военна мисия в Камбоджа през 1992-93 година. Първата мисия дава 10 жертви и десетки ранени. ", "date": "2019.02.09", "title": "Командоси, били в Камбоджа, правят своя организация"}
{"url": "https://www.novinite.bg/articles/170861/Sistemata-za-borba-s-falshivite-lekarstva-tragva-ot-dnes", "text": "Новата система за откриване на фалшиви лекарства започва да работи от днес. Тя се въвежда заради изисквания на европейските контролни органи, съобщава Нова телевизия, Предаде БГНЕС.Предвижда се върху опаковките на медикаментите по лекарско предписание да има уникален индентификационен код за защита от фалшификации. Заради новите изисквания, обаче, аптеките трябва да направят допълнителни инвестиции – за софтуер и електронни четци. Това предизвика недоволство сред голяма част от фармацевтите и доведе до конфликти в съсловието. Във вторник аптекари облякоха жълти жилетки в знак на протест и предупредиха, че може да се стигне до фалити на търговци на лекарства.", "date": "2019.02.09", "title": "Системата за борба с фалшивите лекарства тръгва от днес"}
{"url": "https://www.novinite.bg/articles/170870/Grafa-v-stolicata-shte-se-remontira-do-lyatoto", "text": "Ремонтът на столичната улица \"Граф Игнатиев\" ще продължи поне до юни. Причината е, че общината е одобрила 79 дни отсрочка за фирмата изпълнител, предаде Нова ТВ.Ремонтът започна през лятото на 2018 година и трябваше да приключи до средата на март. От общината обаче са установили, че от 19 декември 2018 г. до 5 февруари 2019 г. климатичните условия били лоши и това наложило спиране на строителните дейности.Освен това фирмата, изпълняваща ремонтите за общо 24 млн. лева - \"Джи Пи Груп\", поискала отсрочка с още 50 дни по същата причина, но за друг период. Строителният надзор на обектите обаче приел само 31 дни. ", "date": "2019.02.09", "title": "„Графа“ в столицата ще се ремонтира до лятото"}
{"url": "https://www.novinite.bg/articles/170876/Policai-spryaha-40-romi-da-nahluyat-vav-Vojvodinovo", "text": "Около 40 роми с представители на правозащитна организация няколко часа обикаляха край незаконните ромски къщи във Войводиново. Това предизвика спонтанен протест по обед сред местното население, предаде бТВ. Около 50 души се опитаха да пробият полицейската блокада, но бяха спрени. Най-силно възмущение предизвиква жена с фотоапарат, която придружава ромите и говори на английски език.Ромите бяха категорични, че ще нощуват в къщите си. Тези, чиито постройки са бутнати, твърдят, че им е обещано да им осигурят фургони, ако се върнат. Те се заканиха с масови протести, ако бъдат изгонени отново от имотите си.В късния следобед полицията и местната власт успяха да убедят ромите и правозащитната организация, която ги представлява, да напуснат под полицейски конвой Войводиново.Хората от ромската махала останаха на улицата след като багерите събориха постройките им в началото на януари.Това се случи след като двама младежи от ромски произход пребиха командос на Богоявление. В знак на подкрепа към пребития военнослужещ имаше протести на местните хора, както и на негови колеги от армията.", "date": "2019.02.09", "title": "Полицаи спряха 40 роми да нахлуят във Войводиново"}
{"url": "https://www.novinite.bg/articles/170874/Balgariya-tryabva-da-stane-celogodishna-turisticheska-destinaciya-obyavi-Angelkova", "text": "Над 9 млн. туристи сме имали през 2018 година. Над 7 млрд. лева са приходите за първите 11 месеца на миналата година. Това отчете министърът на туризма Николина Ангелкова по време на конференция на тема: „Естествено в България – 2019 година на вътрешния туризъм“, предаде репортер на БГНЕС. Официални гости на събитието са председателят на 44-то Народно събрание Цвета Караянчева, министърът на младежта и спорта Красен Кралев и зам.-кметът по финанси и транспорт в Столичната община Дончо Барбалов.„Над 3 млн. българи са пренощували на територията на страната, като това е ръст с 2.6%“, поясни Ангелкова, която подчерта, че усилията на министерството през тази година ще бъдат насочени към насърчаването на пътуването в страната и опознаването на малко познатите места и региони. „Идвам тук да подкрепя българския туризъм, защото е важно да развием туристическата индустрия още повече. За радост имаме над 9 млн. туристи, но е хубаво и българските граждани да опознаят малките населени места, за да може да се докоснат до природата, до културата и до тази наша България, която толкова малко познаваме понякога“, каза Цвета Караянчева.Министър Ангелкова посочи, че нашата държава предлага балнео и спа туризъм, културно-исторически туризъм и винен туризъм. „Така че в един общ пакет да покажем скритите кътчета на България, като например в Община Баните, Смолянско, където има прекрасна минерална вода. В Община Септември има редица традиции, свързани с производството на грозде, ракия, разбира се. Във Варна има годишнина на балетната опера, така че всички такива ключови събития да бъдат показани от нас, популяризирани. Ще направим специален календар на тях за 2019 г., които да са различни от събитията, включени в националната програма за реклама”, обясни Ангелкова и добави, че в община Костинброд има страхотна крепост, която предстои да бъде разкрита. Тя обяви, че ще разпространят и нов клип от серията „Аз обичам България“, който разказва за различните форми за туризъм у нас. В него участва боксьорът Кубрат Пулев.На въпрос на БГНЕС как този календар ще достигне до обществеността, Ангелкова отговори, че се предвижда това да се осъществи чрез различен медиен микс. „Както чрез телевизионни, онлайн канали, радиа и различни дигитални и маркетингови активности. Предвидили сме няколко лъча, където лично аз и моят екип ще бъдем на място, когато са годишнините на събитията от календара. Друг фокус, който имаме за тази година, е свързан с инвестиционните турове, които предвиждаме“, допълни Ангелкова.„Какво имам предвид? Например, на територията на националните ни курорти съвсем спокойно месеците март, април, май – тези, които са крилата на сезона, съответно октомври, ноември, биха могли да се използват за конферентен туризъм и да насърчим изграждането на голям конферентен център например в Слънчев бряг, Златни пясъци, Пампорово, Боровец, където базата би могла да се използва целогодишно. В тази връзка на 30 и 31 май предвиждаме провеждането на голям международен инвестиционен форум в Слънчев бряг“, заяви още министърът.Министърът на спорта Красен Кралев заяви, че все още не може да говорим за спортен туризъм в страната ни, но въпреки това, в последните години България се е утвърдила като организатор на международни първенства. „Това даде повод 2000 състезатели, спортисти, техните щабове, изключително голям брой фенове да посетят страната ни, от които някои за първи път. Това дава доста сериозен повод да се говори за България с позитивизъм”, заяви Кралев и подчерта, че е много важно страната ни да влиза в световните медии с положителни новини и да се говори добро за България. Той каза, че в последните години са били построени нови спортни зали в Пловдив, Русе, което ни дава възможности да бъдем домакини на спортни първенства и обяви, че предстои откриване на нова спортна зала в Бургас.", "date": "2019.02.09", "title": "България трябва да стане целогодишна туристическа дестинация, обяви Ангелкова"}
{"url": "https://www.novinite.bg/articles/170865/Okonchatelno-se-sloji-kraj-na-spora-za-imeto-na-Makedoniya", "text": "Гръцкият парламент ратифицира Протокола за членството на Република Македония в НАТО. \"За\" гласуваха 153 депутати, а 140 бяха \"против\". Дебатите в пленарната зала продължиха 11 часа. \"Историята ще ни съди, но чувствам, че изпълнихме патриотичния си дълг. Бих желал да приветствам Северна Македония - страна приятелска към Гърция, страна, която трябва да бъде наш съюзник в усилията да установим сигурност, стабилност и мир в региона\", каза преди гласуването премиерът Алексис Ципрас. \"Успехът на Македония е гарантиран. По-лесно е със съюзници. Заявяваме гордо, че ние сме НАТО!\", написа от своя страна македонският министър-председател Зоран Заев в \"Туитър\", предаде БГНЕСПротив ратификацията бе лидерът на опозиционната Нова демокрация Кириакос Мицотакис. Според него \"ратификацията се осъществява чрез процес, който унижава парламентарните норми по безпрецедентен начин, като създава временни съюзи, използвайки вота на някои желаещи депутати“. Мицотакис отново повтори, че неговата партия няма да се откаже от правото на вето за присъединяването на Македония към ЕС, когато процесът и за това започне.Гласуването слага окончателно край на спора за името и поставя началото за официална смяна на наименованието на Македония. Съгласно Преспанския договор западната ни съседка ще се казва Република Северна Македония. Гърция е първата държава, чийто парламент приема Протокола. Останалите страни от НАТО трябва да сторят същото, преди Македония да стане пълноправен член.На 6 февруари в Брюксел Протоколът за присъединяване на Македония в НАТО бе подписан от всичките 29 държави-членки на НАТО. Генералният секретар на НАТО Йенс Столтенберг откри официалната церемония поздравявайки с \"добре дошъл\" външния министър на страната Никола Димитров. \"Това е само първата стъпка. Пътят нататък няма да бъде лесен, той ще бъде истинско предизвикателство, \" каза Столтенберг.\"Аз съм изпълнен с емоция. Това беше дълго пътуване. Изпълняваме обещанието си към нашите предци. Това е резултат от работата на много поколения и специално на усилията на Зоран Заев и Алексис Ципрас, които доказаха, че невъзможното е възможно,\" каза Димитров и отправи специални благодарности към българския премиер Бойко Борисов за неговата подкрепа към страната съсед, както и относно Договора за добросъседство, улеснил пътя на Македония в тази посока.Първата държава, подписала Протокола за присъединяване, беше Албания. След нея това направи Белгия, а България беше трета. От страна на Република България протоколът беше подписан от Георги Пенков, заместник постоянен представител на България в НАТО. ", "date": "2019.02.09", "title": "Окончателно се сложи край на спора за името на Македония"}
{"url": "https://www.novinite.bg/articles/170864/Obeshtavame-da-sme-sred-parvite-ratificirali-dogovora-mejdu-Makedoniya-i-NATO", "text": "Надявам се България да бъде една от първите държави, които ще ратифицират договора за започване на преговори за присъединяване на Македония към НАТО. Това каза вицепремиерът и министър на външните работи Екатерина Захариева пред БНТ, предаде БГНЕС.\"Надявам се това да стане през следващата или последващата седмица в българския парламент и България да бъде една от първите държави, които ще ратифицират договора за започване на преговори за присъединяване на Македония към НАТО\", каза Захариева и подчерта: \"България има интерес Македония да ни бъде съюзник в НАТО. България има интерес Македония да започне преговори за членство в Европейския съюз\".", "date": "2019.02.09", "title": "Обещаваме да сме сред първите, ратифицирали договора между Македония и НАТО"}
