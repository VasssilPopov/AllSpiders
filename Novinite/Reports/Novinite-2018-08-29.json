{"url": "https://www.novinite.bg/articles/163772/Sled-avariya-na-avtobus-54-balgari-s-koshmarna-nosht-v-Ungariya", "text": "Български автобус аварира на унгарска територия. Той е пътувал по линията София-Виена и е превозвал 54 пътници, съобщи bTV.Рейсът тръгва вчера в 16ч., но през нощта аварира малко след сръбско-унгарската граница. В момента пътниците се намират на паркинг, на който има храна и вода. Казват, че са изкарали ужасна нощ и не са успели да се свържат с представители на фирмата.По думите им с тях има пет деца и бременна жена. Наложило се е тя да спи на две седалки, а съпругът ѝ на земята.От фирмата-превозвач потвърдиха за случая и обясниха, че от Австрия е тръгнал автобус на техен партньор, който в обедните часове ще качи пътниците.", "date": "2018.08.29", "title": "След авария на автобус: 54 българи с кошмарна нощ в Унгария"}
{"url": "https://www.novinite.bg/articles/163775/Prokuraturata-vnese-v-sada-iskane-za-postoyannoto-zadarjane-na-Grigor-Grigorov", "text": "Софийската окръжна прокуратура внесе в съда искане за постоянното задържане на шофьора на автобуса, който катастрофира край Своге Григор Григоров. Той беше задържан за 72 часа Григоров за сега е единственият обвиняем за катастрофата. Повдигнато му е обвинение за причиняване на смърт по непредпазливост на 17 души и нанасяне на средни и тежки телесни повреди на повече от едно лице. Причината шофьорът да бъде подведен под наказателна отговорност е, че според показанията на тахографа в момента на катастрофата автобусът се е движил с 53 километра в час, при ограничение на скоростта от 40 км. Вчера Григоров беше изписан от болницата и отведен в ареста на Националното следствие. По информация на \"По света и у нас\" в съдебната зала наблюдаващият прокурор ще настоява на Григоров да бъде наложена мярка за неотклонение \"домашен арест\", да му се наложи забрана за напускане на страната и да му бъде отнета шофьорската книжка до приключване на разследването.", "date": "2018.08.29", "title": "Прокуратурата внесе в съда искане за постоянното задържане на Григор Григоров"}
{"url": "https://www.novinite.bg/articles/163773/V-Sliven-otchetoha-naj-niskata-bezrabotica-ot-godini", "text": "Най-ниската безработицата от години отчетоха от Бюрото по труда в Сливен. През юли регистрираните в бюрата в областта безработни са 7446. Равнището на безработица за месеца е 9,5%, като по този показател областта се нарежда на 21-во място, след областите Кърджали и Шумен, съобщи Тихомира Петкова, директор на Дирекция „Бюро по труда“.В регионален мащаб най-ниска е безработицата в общините Нова Загора - 5,4% и Сливен - 7,3%.Директорът на институцията, ангажирана със заетостта, Тихомира Петкова обясни причините за ниските нива на безработица в областта.“Устройване на работа на първичен пазар и субсидирани работни места, самостоятелна заетост. Хората започват работа на други места или се местят да живеят на други места. Нямаме такива фирми, които да освобождават масово работници, но за съжаление няма и такива, които да наемат много наведнъж“.Към момента най-търсените позиции са за сезонни работници, монтажници, машинни оператори, общи работници и учители.", "date": "2018.08.29", "title": "В Сливен отчетоха най-ниската безработица от години"}
{"url": "https://www.novinite.bg/articles/163778/Tarsyat-14-pojarnikari-v-oblast-Haskovo", "text": "До 31 август продължава набирането на кандидати за конкурс за пожарникари и водачи на специални автомобили в структурните звена на РДПБЗН-Хасково в региона, съобщиха от полицията. Свободните места са 14.За Минерални свободните места са 2, в Стамболово 2-ма пожарникари и един шофьор, в Маджарово и Симеоновград позициите са за по един огнеборец, 2-ма водачи на противопожарни коли се търсят в  Тополовград, а в Ивайловград вакантните места са 1 пожарникар и трима водачи.Приемното време за работа с кандидатите е всеки работен ден от 10:00-12:00 часа и от 14:00-16:00 часа в сградата на бул. “България“№85. За повече информация може да позвъните на тел.038/640-221.", "date": "2018.08.29", "title": "Търсят 14 пожарникари в област Хасково"}
{"url": "https://www.novinite.bg/articles/163774/Podnovyavat-markirovkata-na-peshehodnite-pateki-vav-Veliko-Tarnovo", "text": "Започна освежаване на пешеходните пътеки във Велико Търново. Дейността се извършва съобразно новите правила, въведени с Наредбата за сигнализация на пътищата с пътна маркировка. В кръстовищата със светофарна сигнализация се премахват пешеходните пътеките тип М8.1 /„Зебра“/, а на тяхно място се разчертават пешеходни пътеки от вида M8.2 - с две бели пресечни линии. За заличаването на „зебрите“ се използва специална боя за пътна маркировка, чийто сив цвят се слива с асфалта. Добавките в състава й повишават сцеплението с асфалта и действат превантивно спрямо рисковете от подхлъзване. На всички пешеходни пътеки ще бъдат нанесени предупредителни надписи „Погледни“ и съпътстващите ги две стрелки за посоките на движение. Преди всяко от обозначените места за пресичане ще бъдат монтирани два вида пътни знаци – предупредителни A18 /между 30 и 50 метра преди всяка пешеходна пътека/ и обозначаващи – Д17.", "date": "2018.08.29", "title": "Подновяват маркировката на пешеходните пътеки във Велико Търново"}
{"url": "https://www.novinite.bg/articles/163780/BABH-zatyaga-kontrola-varhu-mesoto-v-zavedeniya-i-skladove-zaradi-afrikanskata-chuma", "text": "Българската агенция по безопасност на храните започна проверки в заведения за обществено хранене, складове и превозни средства заради африканската чума по прасетата. Целта е да се ограничи разпространението на заболяването. Два нови случая на африканска чума в Румъния За една седмица инспекторите на БАБХ са проверили 177 обекта и са издали 69 предписания за отстраняване на несъответствия. Извънредни мерки по южната граница заради африканска чума по прасетата Проверяващите следят за условията на съхранение и начина на унищожаване на всички отпадъци от животински продукти.", "date": "2018.08.29", "title": "БАБХ затяга контрола върху месото в заведения и складове заради африканската чума"}
{"url": "https://www.novinite.bg/articles/163770/Patnici-na-Rajanear-zakotveni-na-Letishte-Sofiya", "text": "Нискотарифният авиопревозвач \"Райънеър\" закотви на летището в София десетки пътници.Те трябвало да излетят малко преди 7 ч. сутринта са Атина, но на терминала разбират, че полетът им е с променен час и самолетът ще излети в 15:30 ч.Пътниците прекарват няколко часа в чакане, получават храна и вода, какъвто е регламентът, но въпреки това са им причинени множество неудобства.\"Промяната ни обърква плановете. Платили сме за втори вътрешен полет, но вече сме загубили тези пари. Не знаем дали ще успеем да вземем и ферибот, защото не сме сигурни дали изобщо ще тръгнем според новото разписание\", коментира един от потърпевшите пред bTV.Според европейският регламент, в такива ситуации хората имат право да получат обезщетение в размер на 250 евро заради закъснението на полета. ", "date": "2018.08.29", "title": "Пътници на \"Райънеър\" закотвени на Летище София"}
{"url": "https://www.novinite.bg/articles/163781/Shte-proveryavat-taksitata-i-prez-noshtta", "text": "Проверки на таксиметрови автомобили ще се извършват и през нощта. Това става ясно от отговор на началника на областния отдел на Изпълнителна агенция \"Автомобилна администрация\" Красимир Георгиев до общински съветници в Бургас, предаде БТА.Преди няколко дни част от групата съветници от ПП ГЕРБ настоя служителите на държавната агенция да засилят проверките на таксиметровите услуги в морския град. Мотивите им бяха, че през летните месеци този тип превози се увеличават многократно, заради хилядите гости на града и е важно тази услуга да бъде качествена.Красимир Георгиев посочва в отговора си, че за периода от 1 май до 23 август тази година са проверени 240 таксиметрови автомобили на територията на Бургаска област, като са съставени 20 акта. Спрени от движение са 24 автомобили, които са извършвали нерегламентирани превози на пътници. След установени нарушения са спрени от движение два автобуса, с които са извършвани обществени превози.", "date": "2018.08.29", "title": "Ще проверяват такситата и през нощта"}
{"url": "https://www.novinite.bg/articles/163782/Ekspert-Nyama-kak-da-vzemesh-politicheski-dividenti-ot-tragediya", "text": "Няма как да вземеш политически дивиденти от една трагедия. Това заяви Анастас Стефанов от Изследователски център „Тренд“ пред БНР. Думите му са по повод политическите реакции след катастрофата край Своге. В трагедията загинаха 17 души, а над 20 пътници бяха ранени. „Трагедията няма да ни накара да харесваме повече БСП, ДПС или други политически сили. Политическата сила пък не може да си мълчи, защото ще започнат да я обвиняват къде е опозицията“, обясни експертът. Според него не е справедливо да свеждаме трагедията до търсене на тясна политическа отговорност. „По-скоро трябва да се види кой не си е свършил работата, за да се види все пак, че по някакъв начин отговорност се търси“, коментира още анализаторът. По думите на Стефанов има проблеми с качеството на строителството и контрола му. „Очевидно е, че има неща, които трябва да се оправят, трябва да се засилят като качество на строителството, като контрола. За никого не е тайна, че строителният контрол и надзор в България не е на необходимото ниво“, обясни още специалистът.", "date": "2018.08.29", "title": "Експерт: Няма как да вземеш политически дивиденти от трагедия"}
{"url": "https://www.novinite.bg/articles/163779/Smenyat-s-novi-vsichki-gradski-avtobusi-do-Vitosha", "text": "Всички автобуси по градсите линии до Витоша да бъдат подменени с нови, е идеята на столичната община. Това съобщи кметът Йорданка Фандъкова.\"Оферти за обществената поръчка за автобусите се приемат до 18-ти септември\", каза Фандъкова. Рейсовете трябва да са с висок под, ръчна скоростна кутия и произведени след 2010 г.Освен това работна група е проверила всички неработещи лифтове на Витоша и кметицата е изпратила предписание до всички собственици, че или трябва да ги ремонтират, или да си съборят.", "date": "2018.08.29", "title": "Сменят с нови всички градски автобуси до Витоша"}
{"url": "https://www.novinite.bg/articles/163785/651-linejki-v-sistemata-za-Speshna-pomosht", "text": "При тежки инциденти като този край Искърското дефиле, реакцията на спасителни екипи е от изключително значение. Времето е един от най-важните фактори, когато става дума за още един спасен човешки живот. Колкото по-бърза е реакцията на лекарите, толкова по-голям е шанса пострадал при тежък инцидент да оцелее. Т.нар. златен час е периодът, в който бързата медицинска помощ може да предотврати смъртта, пише Bulgaria ON AIR. При инцидента в Своге във филиала там не е имало нито един екип, защото единствената линейка на Своге е била в София, транспортирайки човек с инфаркт, така че линейката е стигнала за 30 минути от София, ако беше в Своге, би стигнала за 4-5 минути. Системата за спешна медицинска помощ разполага с общо 651 линейки в страната. Според здравно министерство няма център за спешна помощ, който да не е оборудван с достатъчно линейки.", "date": "2018.08.29", "title": "651 линейки в системата за Спешна помощ"}
{"url": "https://www.novinite.bg/articles/163787/Firmata-Trejs-Grup-Hold-shte-izgrajda-obhoda-na-Kameno", "text": "Фирмата „Трейс Груп Холд“ е спечелила обществената поръчка за изграждането на обхода на Камено. В последните дни компанията е разследвана заради инцидента в Своге, при който загинаха 17 души.Освен „Трейс Груп Холд“, в конкурса са участвали още 4 фирми: „ЩРАБАГ“ДЗЗД, „БУРГАСПЪТСТРОЙ“ АД, „АВТОМАГИСТРАЛИ – ЧЕРНО МОРЕ“ АД и „ХИДРОСТРОЙ“ АД. Отстранен участник е фирмата „БРИЛЯНТ – СЛЪНЧЕВ БРЯГ“ ООД„Трейс Груп Холд“ се е класирала на първо място, защото най-добре е отговорила на критерия за икономически най-изгодна оферта, включващо условието за оптимално съотношение качество – цена.Решението за избора на изпълнител на обществената поръчка може да бъде обжалвано в 10-дневен срок.", "date": "2018.08.29", "title": "Фирмата „Трейс Груп Холд“ ще изгражда обхода на Камено"}
{"url": "https://www.novinite.bg/articles/163740/Kolko-opasni-mogat-da-badat-komarite", "text": "Те не са само досадни смутители на съня в горещите летни нощи: някои видове комари са преносители и на опасни заразни болести, сред които и маларията. Ето някои от по-разпространените:Висцерална лайшманиозаС невъоръжено око човек едва ли би могъл да разпознае тези малки пясъчни мухи. Наричат се флеботоми, но са по-познати като папатаци. Могат лесно да се объркат с комари и са изключително опасни, защото са преносители на инфекциозната болест висцерална лайшманиоза. Срещат се предимно в южните страни - около Средиземноморието и тропиците, но напоследък се забелязват и в Германия. Преносители на болестта са само оплодените кръвосмучещи женски, мъжките не представляват опасност. Съществуват около 30 разновидности на паразита, но само десет от тях водят до заболяване при хората.Ако не се лекува навреме изходът може да бъде фатален. Първите признаци се появят след седмици или дори месеци. Началната симптоматика протича с треска, главоболие и подуване на лимфните възли. Заразеният човек се чувства уморен и слаб и бързо губи тегло. Лайшманиозата поразява различни части на тялото, по които се образуват кожни язви. В следващия стадий паразитът напада вътрешните органи, като черен дроб и далак, например.В света около 12 милиона души страдат от лайшманиоза. Болестта е лечима, но все още няма ефективна ваксина срещу заразата.Вирусна треска СиндбисНякои видове нощни комари са преносители на патогена на така наречената треска Синдбис. Вирусът е характерен основно за африканските региони, но учените успяват да го идентифицират и в някои европейски държави. При заразяване с болестта първите симптоми са подобни на тези при грипни състояния, като в някои случаи температурата на тялото може да надхвърли 40 градуса. По-нататък са характерни оплаквания, свързани с възпаление и подуване на ставите - главно на ръцете, пръстите и глезените, по които могат да се появят и обриви.Неправилното лечение би могло да доведе до хронични болки в ставите. Това в повечето случаи е рядкост, тъй като човешката имунна система успешно се справя с вируса и симптомите отшумяват след няколко седмици. Срещу треската Синдбис също не е открита ваксина.комариThinkstockphotosЖълта трескаТигровият комар, както и някои други негови “събратя”, са причинители на заболяването жълта треска, позната още като “американска чума”. Опасността да се заразите с вируса съществува в 34 африкански държави и 13 страни от Южна и Централна Америка.Учените разграничават три начина за предаване на болестта. В джунглите и тропическите гори е по-вероятно хората да бъдат инфектирани случайно - там маймуните са основният разпространител на вируса. Ако някой бъде заразен, може без да иска да отнесе патогена в градска среда. Така се осъществява вторият начин на пренасяне на инфекцията - в гъстонаселените региони вирусът се предава от човек на човек и поради тази причина е известен още като причинител на “градска жълта треска”. Третата възможност за инфектиране е свързана с периферните райони между горите и саваните, които са местообитание на комари, маймуни и дори хора. Там вирусът се предава от животно на човек и обратно.Както при треската Синдбис, и тук най-напред възникват грипоподобни симптоми, придружени с температура и повръщане. Ако жълтата треска не се лекува, може да доведе до менингит или до сериозно увреждане на вътрешните органи. Добрата новина е, че всеки може да се ваксинира срещу жълта треска, като имунизацията предлага защита за цял живот. комариThinkstockphotosТреска ДенгаТигровите комари са преносители и на вирусната треска Денга. В своята родина Тайланд тигровите комари причиняват много здравословни проблеми на хората. Освен това вирусът е разпространен и в по-голямата част от Югоизточна Азия - от Афганистан до Северна Австралия, в южните части на Африка, както и в Централна и Южна Америка и някои южни щати на САЩ. При инфектиране симптомите варират от мускулни и ставни болки до главоболие и температура. Имунитет срещу Денга не се изгражда, затова едно повторно заразяване и преболедуване може да доведе до по-тежки последици.Всяка година 96 милиона души се заразяват с треска Денга - най-разпространяваната от комари болест. Има разработени ваксини, но те се поставят с известни ограничения, защото дори и те могат да предизвикат фатална реакция на тялото. Например, в характерните за вируса региони, единствено деца над 9-годишна възраст биват имунизирани, както и такива, които веднъж вече са били заразени. СЗО препоръчва използването на ваксината само в страни, в които повече от 70% от жителите имат антитела срещу Денга.Треска ЗикаТигровият комар е отговорен и за следващото заболяване - вируса Зика. Разпространява се в тропическите райони на Африка, в Южна и Централна Америка, както и във Флорида и Тексас. Някои области в Югоизточна Азия, сред които Тайланд, Виетнам и Филипините, също са засегнати. Инфектирането с вируса често пъти остава незабелязано, тъй като не всеки проявява характерните симптоми - едва 1 от всеки 5 души.Болестта протича предимно с обрив, конюнктивит, болки в ставите и висока температура. Опасност съществува най-вече за бременни жени в първата третина от бременността, тъй като вирусът може да доведе до трайни тежки мозъчно-черепни увреждания на плода. Учените все още работят върху разработването на ваксина.Западнонилска трескаТози вирус е особено опасен за възрастни хора или за лица с отслабена имунна система, тъй като може да причини менингит и миокардит. Произлиза от африканския и азиатския региони, но учените откриват негови следи и в Южна Франция, САЩ и Канада. В последните годиниЗападнонилската треска причини смъртта на няколко души в Италия, Гърция и страни от Югоизточна Европа. Симптомите са същите, както и при други заболявания, разпространявани от комари: студени вълни и висока температура, главоболие и виене на свят, кожни проблеми. И в този случай за момента не съществуват достатъчно средства за превенция на вируса.МаларияМаларията е най-известното тропическо заболяване, пренасяно от комари. Около 40 процента от хората в света живеят в райони, изложени на риск от малария. Болестта е придружена от симптоми като болки в главата и крайниците, изпотяване и студени тръпки, температура и диария. Може да доведе до сериозно увреждане на нервната система.Всяка година около един милион души умират от малария. Вирусът се разпространява от женските комари, обитаващи топлите региони на света. Въпреки че изследванията са в разгара си, засега все още няма открита надеждна ваксина. Затова общата препоръка на специалистите е: използвайте спрейове срещу комари! Комарниците също са добра мярка срещу насекомите, както и носенето на светли дрехи, които да покриват цялото тяло. 100-процентова защита в повечето случаи не съществува, освен ако не е ваксинация срещу конкретен патоген, което, уви, за болестите, предавани от комари, засега остава химера.", "date": "2018.08.29", "title": "Колко опасни могат да бъдат комарите?"}
{"url": "https://www.novinite.bg/articles/163784/Firmite-remontirali-patya-ubiec-zapochnaha-remonta-do-Svoge", "text": "Макар и \"след дъжд качулка\", и другата фирма от консорциума, строил отсечката край Своге, отстранява нередности по пътя.  Без да споменава имена, регионалният министър Николай Нанков заяви, че по линия на гаранционните си ангажименти една от фирмите е започнала тези дейности в понеделник, а другата - днес.\"Току-що получихме писмо, това е след дъжд качулка, но по категоричен начин виждаме, че действието на АПИ по това да търси гаранционната поддръжка, е била правилна като логика“, коментира министърът пред журналисти в МС.Нанков заяви категорично, че ще има санкции за забавянето. Според него това е първи случай тази година, в който строител отказва да отстрани дефекти в определения срок.\"Фактът, че след това започва, не искам да си помислям, че трагичното събитие е довело до съвестта на някои хора\", заяви министърът.Нанков уточни, че пътят е приет по документи от АПИ, като частна лаборатория е правила пробите, на база на които е станало това.Вчера обаче беше обявено, че според извършените сега проверки материалите не отговарят на нормативните изисквания.На въпрос дали Пътната агенция работи с лабораторията на сина на председателя на Надзорния съвет на \"Трейс груп\" Николай Михайлов, Нанков каза, че въпросът е важен, но само разследващите могат да го коментират. Министърът обаче допусна, че е възможно да има конфликт на интереси.", "date": "2018.08.29", "title": "Фирмите, ремонтирали пътя убиец, започнаха ремонта до Своге"}
{"url": "https://www.novinite.bg/articles/163751/Advokatat-na-shofora-na-avtobusa-Toj-e-mislil-za-samoubijstvo", "text": "Шофьорът на катастрофиралия край Своге автобус е мислил за самоубийство непосредствено след инцидента. Това каза пред Нова Христо Ботев - адвокат на единствения обвинен и задържан за трагедията Григор Григоров. „Спомените му са изключително объркани. Говорих с него повече за личното му състояние, защото то наистина е много тежко - и психически, и физически”, каза защитникът. И допълни, че Григоров е много обърка, не може да прецени чия е грешката за случилото се, но отрича да е имало разсейване от негова страна по време на злополучното пътуване. Адвокатът е категоричен, че ще иска от съда налагане на по-лека мярка за неотклонение на клиента му. Съдът ще разглежда казуса днес.", "date": "2018.08.29", "title": "Адвокатът на шофьора на автобуса: Той е мислил за самоубийство"}
{"url": "https://www.novinite.bg/articles/163776/BABH-vzima-dopalnitelni-merki-za-prevenciya-na-afrikanska-chuma-po-svinete", "text": "Във връзка с постоянните промени в епизоотичната обстановка в Европейския съюз и опасността от засягане на България от Африканска чума по свинете (АЧС) Българската агенция по безопасност на храните (БАБХ) повишава нивото на мерки, които взема с цел превенция на заболяването.От 21.08.2018 г. със заповед на изпълнителния директор на БАБХ е въведен засилен контрол в:1. заведения за обществено хранене;2. обекти за междинно съхранение на странични животински продукти (СЖП) и моторни превозни средства за превоз на СЖП.При проверките се обхваща начина на отделяне, идентифициране и проследяване на всички отпадъци от храни от животински произход (вкл. и кухненските отпадъци), наричани странични животински продукти (СЖП). Проверяват се условията на съхранение и начина на унищожаване на СЖП и в двата вида обекти. Задължително е унищожаването на всички СЖП да става чрез обезвреждане по методите, посочени в Регламент (ЕО) № 1069/ 2009 в екарисаж или в инсталации за изгаряне и съвместно изгаряне, регистрирани в областните дирекции по безопасност на храните.През първата седмица от действието на заповедта са извършени 177 проверки. Издадени са 69 предписания за отстраняване на констатирани несъответствия", "date": "2018.08.29", "title": "БАБХ взима допълнителни мерки за превенция на африканска чума по свинете"}
{"url": "https://www.novinite.bg/articles/163777/Do-30-km-ch-shte-e-skorostta-v-uchastaka-na-katastrofata-v-Svoge", "text": "За повишаване безопасността на движение в участъка на тежкия инцидент на път II-16 Своге - София скоростта на движение е намалена на 30 км/ч. Ограничението е за отсечката от км 54+300 до км 54+600. Агенция „Пътна инфраструктура“ (АПИ) е предприела тази мярка след уведомяване на Община Своге. Това съобщиха от пресцентъра на АПИ. Данните от трафик камерите показват, че въпреки ограничението на скоростта и поставените пътни знаци шофьорите карат с 30% по-висока скорост от допустимата.", "date": "2018.08.29", "title": "До 30 км/ч ще е скоростта в участъка на катастрофата в Своге"}
{"url": "https://www.novinite.bg/articles/163741/Makron-pokanil-Putin-vav-Franciya", "text": "Руският държавен глава Владимир Путин е поканен във Франция по случай тържествата за 100-годишнината от края на Първата световна война. Това съобщи Елисейският дворец, пише \"Взгляд\".Годишнината от приключването на \"Великата война\" се отбелязва на 11 ноември, уточни администрацията на френския президент, цитирана от ТАСС.Макрон поздрави Путин за перфектното домакинство на Мондиал 2018На 10 август лидерите на Русия и на Франция разговаряха по телефона. През юли френският президент Еманюел Макрон посети финалния мач от световното по футбол в Русия, напомня електронният вестник.Кремъл още не е потвърдил участието на Путин в парижката проява, но заяви, че президентът на Русия разглежда възможността да посети Франция на 11 ноември, посочва \"Комсомолская правда\".Макрон изпрати покани за церемонията до лидерите на над 80 страни. \"Отслабването на управлението и демокрацията стана причина мирът, постигнат с толкова труд през 1918 г., да бъде разрушен през 30-те. Затова поех инициативата да поканя в Париж за церемонията на 11 ноември мнозина държавни и правителствени глави, които ще открият първия Парижки форум на мира\", заяви френският президент, цитиран в \"Комсомолская правда\".Президентът на САЩ Доналд Тръмп впрочем вече заяви, че се кани да посети Париж за юбилейните чествания, припомня \"Росийская газета\".По-рано този месец говорителят на Кремъл Дмитрий Песков заяви, че Путин не смята да участва в сесията на 73-ото Общо събрание на ООН, която започва в Ню Йорк на 18 септември, припомня \"Известия\".\"Президентът на Франция се обявява за тясно сътрудничество с Русия, а Владимир Путин търси предлог, за да му гостува\", обяснява руският политолог Иван Преображенски в статия за агенция Росбалт.", "date": "2018.08.29", "title": "Макрон поканил Путин във Франция"}
{"url": "https://www.novinite.bg/articles/163747/Specializirani-operacii-i-ejedneven-kontrol-po-patna-bezopasnost-v-slivensko", "text": "От 20 до 26 август на територията на ОДМВР-Сливен са проведени специализирани операции по контрол и пътната безопасност, разпредени от главния секретар на МВР, директора на ОДМВР- Сливен и в рамките на националните кампании „Ваканция” и „Безопасно лято”. Екипи, сформирани от служители на Пътна полиция и районните управления в Сливен, Нова Загора, Твърдица и Котел са проверили 1368 моторни превозни средства, и 1482 лица. Констатирани са 784 нарушения на Закона за движение по пътищата и Кодекса за застраховане. През изминалата седмица на територията на ОДМВР-Сливен с мобилни и стационарни камери са констатирани 333 нарушения на скоростта. Издадени са 380 електронни фиша. В поделенията на пътна полиция и при проверки на пътя са връчени 115 фиша. За други нарушения са съставени 657 фиша. Актовете са 115. Установени са 8 неправоспособни водачи. 7 водачи са хванати да управляват след употреба на алкохол, трима от тях са над 1,2 промила, за което са образувани бързи производства. Петима водачи са употребили наркотични вещества по време на управление. Отнети са 21 шофьорски книжки, като 10 от тях са за неплатени глоби. Прекратени са 14 регистрации на автомобили, управлявани от неправоспособни водачи и такива употребили алкохол и наркотици. От 10 август е в ход операция, разпоредена от главния секретар на МВР по засилен контрол на пътното движение. Тя ще продължи до 30 септември, като контролната дейност е насочена към установяване на нарушения, пряко влияещи на пътния травматизъм. В ОДМВР-Сливен са предвидени действия по ежедневен контрол на скоростта, употребата на наркотици и алкохол, правоспособност, застраховка „Гражданска отговорност”, спазване на предимство, сигнализация и маркировка. Продължава контролът по пътна безопасност в малките населени места и общински пътища.", "date": "2018.08.29", "title": "Специализирани операции и ежедневен контрол по пътна безопасност в сливенско"}
{"url": "https://www.novinite.bg/articles/163752/Germanskiyat-kancler-osadi-sblasacite-v-Kemnic", "text": "Разпространяването на дезинформация по социалните медии е помогнало за разпалване на насилието в източния германски град Кемниц през последните два дни. Това заяви днес министър-председателят на провинция Саксония Михаел Кречмер, цитиран от ДПА. По думите на Кречмер последвалата гневна реакция е била основана на \"ксенофобски коментари, невярна информация и конспиративни теории и на лъжливи новини\".Смъртта на 35-годишния германец, вероятно убит в неделя от двама кандидати за убежище - иракчанин и сириец, породи двудневни протести. Те отчасти бяха подсилени от невярното твърдение, че убитият се е намесил в защита на жена. Впоследствие полицията отрече това твърдение, разпространено от крайнодесни групи и организатора на митинга \"За Кемниц\" в социалните медии.Полицията съобщи, че 35-годишният мъж е бил прободен с нож при спречкване между две групи мъже, сред които са били и двамата предполагаеми извършители. Заподозрените са в ареста и са разследвани за убийство. Митингът, предизвикан от убийството, събра около 6 000 демонстранти и около хиляда контрадемонстранти.От своя страна германският канцлер Ангела Меркел коментира сблъсъците в Кемниц от последните дни и остро осъди всякакви форми на дискриминация:\"Видяхме неща, които нямат място в правовата държава. На видео кадрите ясно се видя, че по улиците на Кемниц бяха гонени хора, имаше омраза по улиците. Това няма нищо общо с нашата правова държава\".Меркел добави, че саксонската полиция е взела всички мерки за предотвратяване на още по-голямо насилие и подчерта, че ако Саксония има нужда от допълнителна помощ за въвеждане на ред, държавата е готова да окаже подкрепа.", "date": "2018.08.29", "title": "Германският канцлер осъди сблъсъците в Кемниц"}
{"url": "https://www.novinite.bg/articles/163767/Nad-80-ot-evropejcite-iskat-smyanata-na-vremeto-da-otpadne", "text": "Над 80% от европейците, участвали в онлайн допитване, искат да бъде премахната практиката да се превъртат стрелките на часовниците пролет и есен. Това съобщи днес германският вестник \"Вестфаленпост\". В допитването на Европейската комисия от началото на юли до средата на август взеха участие 4,6 милиона души. Това е рекордно участие в онлайн сондаж на ЕС. Над три милиона от гласовете бяха дадени на територията на Германия. От хората, предпочитащи да спре смяната на часовото време, повечето предпочитат да се запази за постоянно лятното часово време. Говорителка на ЕК съобщи, че Еврокомисията ще проучи подробно резултатите, преди да направи каквито и да било публични изявления. Макар да не е правно обвързващо, допитването може да послужи като основа за законодателни действия, необходими за промени в нормативната уредба. Всяка окончателна реформа трябва да бъде одобрена от Европейския парламент и държавите членки.", "date": "2018.08.29", "title": "Над 80% от европейците искат смяната на времето да отпадне"}
{"url": "https://www.novinite.bg/articles/163771/V-Belgiya-zaloviha-2-tona-kokain-s-logoto-na-Edinna-Rusiya", "text": "Полицията в белгийския град Гент е заловила огромна пратка кокаин, съобщава VRT. Кокаинът е около 2 тона, разпределен в 1900 пакета и по цени на дребно струва 100 милиона евро.Пратката е пристигнала от Бразилия. Образувано е наказателно производство.Местните медии пишат, че на пакетите е забелязан логотипът на управляващата в Русия партия „Единна Русия“ – мечка на фона на руския трикольор.Властите засега не са коментирали присъствието на логотипа на пакетите.", "date": "2018.08.29", "title": "В Белгия заловиха 2 тона кокаин с логото на „Единна Русия“"}
{"url": "https://www.novinite.bg/articles/163790/Turskata-lira-prodaljava-da-gubi-stojnost", "text": "След напрежението със САЩ, щатският долар отново сериозно поскъпна в Турция, пише вестник „Джумхуриет”. Сутрешните котировки започнаха от нива 1 ЩД = 6.25 т.л., след като на валутния пазар имаше известно „затишие” по време на Курбан Байрама в продължение на 9 дни. В момента спадът за деня на т.л. е с 2.86% и разменните курсове са 1 ЩД = 6.45 т.л. При еврото дневният спад е 2.42%, а котировките в момента са 1 евро = 7.52 т.л.", "date": "2018.08.29", "title": "Турската лира продължава да губи стойност"}
{"url": "https://www.novinite.bg/articles/163743/Dneven-horoskop-za-sryada", "text": "Днешният ден е посветен на творчеството, но нещата ще станат много странни и объркващи по-късно през деня. Ще се нуждаете от малко повече пространство за себе си и няма нищо лошо в това да помолите околните да ви дадат пространство.Вземете колкото се може повече тази сутрин, защото енергията ви може да започне да изчезва по-късно. В такива моменти напредъкът е най-труден, затова се възползвайте максимално от това, което имате.Време е да направите основно почистване на гардероб или гараж или друго разхвърляно помещение. Вашата велика енергия ще ви помогне да преживеете много тази сутрин и вечерта ще се насочите към по-големи проекти.  Вижте повече на: ", "date": "2018.08.29", "title": "Дневен хороскоп за сряда"}
{"url": "https://www.novinite.bg/articles/163758/Feribot-s-1000-dushi-na-borda-se-podpali-kraj-Pireya", "text": "ръцки ферибот с повече от 1000 души на борда се подпали край Пирея. Малко след като плавателният съд тръгнал към остров Крит, бил подаден сигнал за пожар. Това наложило корабът принудително да се върне в Пирея. Не се съобщава за пострадали.Много пътници се оплакаха от хаос на борда и неадекватни действия на екипажа. Часове наред хората останаха на пристанището, докато стане ясно, че пожарът е сериозен и няма как корабът да изпълни курса А намирането на алтернативен превоз не е лесно. В Гърция в момента тече активният туристически сезон и фериботите до островите работят на пълно натоварване.", "date": "2018.08.29", "title": "Ферибот с 1000 души на борdа се подпали край Пирея"}
{"url": "https://www.novinite.bg/articles/163731/Dnes-shte-bade-predimno-slanchevo", "text": "Днес ще бъде предимно слънчево. Ще духа слаб, в Източна България - до умерен вятър от север-североизток. Максималните температури слабо ще се повишат и ще са предимно между 27° и 32°, в София – около 27°. В планините ще бъде предимно слънчево. След обяд на места в масивите от Западна и Централна България ще се развива купеста и купесто-дъждовна облачност и краткотрайно ще превали. Ще духа умерен до силен североизточен вятър. Максималната температура на височина 1200 метра ще е около 21°, на 2000 метра – около 15°.По Черноморието ще е подходящо за туризъм. Ще бъде предимно слънчево и топло. Ще духа до умерен североизточен вятър. Максималните температури ще са между 28° и 31°, а температурата на морската вода е 26° - 27°. Вълнението на морето ще е 2 - 3 бала.", "date": "2018.08.29", "title": "Днес ще бъде предимно слънчево"}
{"url": "https://www.novinite.bg/articles/163791/Iskat-domashen-arest-za-shofora-ot-Svoge", "text": "Държавното обвинение не поиска най-тежката мярка за неотклонение на Григор Григоров, шофьорът, чийто автобус се преобърна край Своге. При катастрофата загинаха 17 души, а над 20 бяха настанени в болници с тежки наранявания. Днес изтича 72-часовата мярка \"задържане под стража\", поискана от прокуратурата веднага, след като му повдигна обвинение за каране с превишена скорост и причиняване на смърт по непредпазливост. Окръжната прокуратура в София обаче не поиска той да остане за постоянно в ареста, а внесе искане в Софийския окръжен съд за взимане на мярка за неотклонение \"Домашен арест\". С постановления на наблюдаващия прокурор на обвиняемия е наложена забрана да напуска пределите на страната и му е отнета книжката, допълниха от обвинението. Причината шофьорът да бъде подведен под наказателна отговорност са показанията на тахографа, според които в момента на катастрофата автобусът се е движил с 53 км/ч, при ограничение от 40 км/ч. Решението дали Григоров ще бъде под домашен арест ще бъде взето по-късно днес от окръжният съд в София.", "date": "2018.08.29", "title": "Искат \"домашен арест\" за шофьора от Своге"}
{"url": "https://www.novinite.bg/articles/163764/Vremeto-prez-septemvri-Temperaturi-ot-3-do-33-gradusa", "text": "Най-високите температури през септември у нас ще бъдат между 28 и 33 градуса, а най-ниските - между 3 и 8 градуса, съобщи Красимир Стоев - синоптик в НИМХ при БАН, цитиран от БТА.По думите му през септември се очаква средните месечни температури да бъдат около нормата. За равнините тя е между 18 и 21 градуса, за високите полета - между 15 и 17 градуса, а за планините - между 3 и 8 градуса. Месецът ще започне с предимно слънчево време и с максимални температури между 28 и 33 градуса. Промяна ще настъпи към 4 септември и през втората половина от десетдневието времето ще бъде променливо. Ще има и превалявания, придружени с гръмотевици.Температурите постепенно ще се понижат и ще са близки до обичайните за периода. През повечето дни и от второто десетдневие се очаква променливо време, с температури около нормата. Превалявания ще има около 11, 15 и към 18 септември. През последните дни от десетдневието температурите ще се понижат и при изясняване в края на периода по високите полета се очакват и първите слани.През третото десетдневие на месеца температурите ще бъдат близки и по-ниски от обичайните. Има вероятност за валежи около 22, 25 септември и в края на месеца. Астрономическата справка показва, че в началото на септември слънцето в София изгрява в 6 часа и 51 минути, и залязва в 20 часа и 01 минути. Продължителността на деня е 13 часа и 10 минути. В края на месеца слънцето изгрява в 7 часа и 22 минути, и залязва в 19 часа и 10 минути.Продължителността на деня е 11 часа и 48 минути.", "date": "2018.08.29", "title": "Времето през септември: Температури от 3 до 33 градуса"}
{"url": "https://www.novinite.bg/articles/163786/Naj-mnogo-zrelostnici-sa-se-yavili-na-vtora-matura-po-biologiya", "text": "Най-много зрелостници – 1 124, положиха зрелостен изпит по биология и здравно образование. На втората задължителна матура по предмет по избор се явиха общо 2 825 души. Те писаха по вариант 2, изтеглен от репортера на вестник „АзБуки“ Зина Соколова, съобщиха от МОН.След биологията най-предпочитана е география и икономика, като на изпита се явиха 993 младежи. Над 350 решаваха тест по философия. По един кандидат се е явил на френски, испански и италиански език.В четвъртък сесията август-септември продължава с матурите по желание. За участие в тях заявления са подали 11 зрелостници.", "date": "2018.08.29", "title": "Най-много зрелостници са се явили на втора матура по биология"}
{"url": "https://www.novinite.bg/articles/163736/Organizirat-kravodaritelska-akciya-za-postradalite-kraj-Svoge", "text": "Кръводарителска акция за пострадалите в катастрофата край Своге организира Първа градска болница в София. Желаещите може да дойдат от 10 до 14 часа в лечебното заведение.Към инициативата се присъедини и университетската болница в Бургас. Там доброволците ще се приемат и извън работното време на дежурния екип.Властите официално съобщиха, че няма недостиг на кръв и кръвни продукти. Но от друга страна като цяло в страната дарителите са рядкост и затова кръвта никога не е излишна.Изискванията към желаещите са да са здрави, да не са дарявали кръв през последните два месеца и да не са приемали лекарства през последните 24 часа.", "date": "2018.08.29", "title": "Организират кръводарителска акция за пострадалите край Своге"}
{"url": "https://www.novinite.bg/articles/163742/Provejda-se-vtoriyat-darjaven-zrelosten-izpit-po-predmet-po-izbor", "text": "Днес е вторият държавен зрелостен изпит по предмет по избор от сесията август – септември. На нея се явяват получилите слаби оценки или неуспелите да се явят на сесията през май. Вариантът ще бъде изтеглен рано сутринта в образователното министерство и ще важи за всичките13 предмета, от които зрелостниците избират един. След 16.30 часа днес на сайта на ведомството ще бъдат публикувани тестовете по различните предмети с ключ с верните отговори, а резултатите ще са готови до 10 септември. Вчера беше държавният зрелостен изпит по български език и литература, на който се падна темата за „Добротата и самотата“ в разказа \"Серафим\" на Йордан Йовков, а в периода 30 август – 5 септември ще се проведат държавните зрелостни изпити по желание от есенната сесия.", "date": "2018.08.29", "title": "Провежда се вторият държавен зрелостен изпит по предмет по избор"}
{"url": "https://www.novinite.bg/articles/163738/Tri-jeni-ot-katastrofata-kraj-Svoge-ostavat-v-Pirogov-s-opasnost-za-jivota", "text": "Три от пострадалите жени при катастрофата край Своге все още са с опасност за живота. Другите три жени, които са настанени в \"Пирогов\", ще бъдат оперирани днес и утре, и засега остават в реанимацията. Организирана е кръводарителска акция за пострадалите от тежката катастрофа. Всеки, който иска да дари кръв, може да го направи в \"Първа градска болница\" в София и в Университетската многопрофилна болница в Бургас. Проф. д-р Асен Балтов - директор на УМБАЛСМ \"Пирогов\": Трите жени, които са на апаратна вентилация, засега се задържат в стабилно състояние. Не се влошават, което е добре, защото, ако се влошава динамиката, сърдечната дейност, тогава веднага се предприемат допълнителни мерки. Но мога да кажа, че за момента остават в същото състояние, което е добре, защото, когато се развива гръдната травма се очаква да има влошаване.", "date": "2018.08.29", "title": "Три жени от катастрофата край Своге остават в \"Пирогов\" с опасност за живота"}
{"url": "https://www.novinite.bg/articles/163732/Afrikanskata-chuma-ot-Rumaniya-moje-da-unishtoji-balgarska-poroda-svine-na-2500-g", "text": "Африканската чума по свинете, която върлува в съседна Румъния, може да унищожи изцяло древната българска порода Източнобалканска свиня. Огнища на болестта са засечени само на 15-20 км от границата със северната ни съседка, а ваксина за заболяването няма, алармира Радостина Донева, председател на Асоциацията за развъждане и съхранение на Източнобалканската свиня (АРСИС) – Шумен.Макар това да е единствената запазена аборигенна порода прасета у нас, популацията им се е свила от 55 000 животни допреди десетина години до 3500 и е застрашена от изчезване. Източнобалканските свине са черни на цвят, с високи здравословни показатели на месото и сланината. Отглеждат се само пасищно в широколистни гори в по-малко от 5% от общините в страната. Ако заболяването премине границата ни и се разпространи при дивите, домашните и индустриално отглежданите прасета, опасността да загубим безвъзвратно породистите черни свине е огромна, подчерта Донева.Африканската чума навлезе на румънска територия през границата с Украйна. По последни данни в Румъния са засечени 725 огнища на заболяването при домашни прасета в 156 населени места в северозападната и югоизточната част на страната. Заболяването се разпространява основно от югоизточните райони в посока запад и към Централна Румъния. Местните медии определят навлизането на болестта в Румъния и нанесените щети на свиневъдния сектор като „национална катастрофа“.В събота беше потвърдено наличието на вируса в най-голямата румънска свинеферма, която е и втората по големина в Европа. Засегнатият свинекомплекс е собственост на „TEBU Consult“ в област Браила и в него са се отглеждали около 140 000 свине.  Заразяването вероятно е станало чрез замърсена вода от река Дунав, която се използва в свинекомплекса, посочва Джику Драган, директор на Санитарно-ветеринарната дирекция в Браила. В река Дунав са намерени изхвърлени от румънски фермери трупове на заразени свине. “Умъртвихме 29 хиляди прасета в района, за да предпазим тези големи свинекомплекси и докато бяхме фокусирани на сушата, заразата проникна чрез водата” казва Джику Драган. От понеделник, 27 август, започна евтаназирането на всички свине в заразената ферма.Заради опасността смъртоносната за животните болест да навлезе и у нас, Българската агенция по безопасност на храните (БАБХ) забрани вноса от Румъния на продукти от свинско месо за лична консумация, а Министерството на земеделието, храните и горите изгради ограда по цялото 133-километрово протежение на границата. В момента, по думите на заместник-министъра  на земеделието доц. Янко Иванов, продължава доокомплектоването й с режеща тел тип „Бруно” и с репеленти,Държавата закъсня с мерките срещу чумата и не се справя с ограничаването на популацията на дивите свине, включително и покрай река Дунав, изтъкна Радостина Донева. „Не е ясно при навлизане на Африканска чума в България къде ще се унищожават всички заразени прасета. До скоро у нас имаше два лицензирани екарисажа – в Шумен и Варна, но през пролетта и двата бяха затворени за нарушения, а финансирането им бе спряно. Пред Европейската комисия е обявен софийски мобилен инсенератор, но според представители на бранша той няма капацитета да обслужва цялата страна“, предупреди председателят на АРСИС – Шумен.", "date": "2018.08.29", "title": "Африканската чума от Румъния може да унищожи българска порода свине на 2500 г."}
{"url": "https://www.novinite.bg/articles/163734/Sadat-reshava-da-ostavi-li-v-aresta-shofora-na-avtobusa-ubiec", "text": "Съдът решава дали шофьорът на катастрофиралия край Своге автобус да остане за постоянно в ареста. Засега Григор Григоров е и единственият обвинен и задържан за инцидента.Прокуратурата го обвини в причиняване на смърт по непредпазливост. Григоров е шофирал с 53 км/ч, което е с 13 км над разрешената скорост. Междувременно политиците изнесоха данни за още нарушения при строителството на пътя. Според регионалния министър Николай Нанков, още при полагането на асфалта, е допусната фатална грешка - в сместа е вложен варовик, което било недопустимо. Кой е направил нарушението не е ясно, но от ГЕРБ предположиха, че става въпрос за фалшифициране на документи.", "date": "2018.08.29", "title": "Съдът решава да остави ли в ареста шофьора на автобуса убиец"}
{"url": "https://www.novinite.bg/articles/163739/Avtobus-avarira-na-AM-Trakiya-dvijenieto-e-ogranicheno", "text": "Движението при км 124 в посока Бургас на автомагистрала \"Тракия\" се осъществява временно само в изпреварващата лента поради аварирал автобус, съобщиха от пресцентъра на АПИ. Шофьорите трябва да се движат с повишено внимание и съобразена скорост, спазвайки указанията на служителите на \"Пътна полиция\".", "date": "2018.08.29", "title": "Автобус аварира на АМ \"Тракия\", движението е ограничено"}
{"url": "https://www.novinite.bg/articles/163744/Georgi-SvilenskiIskame-istinata-i-prichinite-za-katastrofata-kraj-Svoge-da-izlyazat-nayave", "text": "За всяка трагедия на ГЕРБ са им виновни клошари, шофьори и машинисти „Когато в политическата програма на една партия като приоритет е  записано строителството на пътища и магистрали и на тях постоянно загиват хора, няма как да не реагираме. Искаме истината и причините за катастрофата край Своге да излязат наяве”. Това каза зам.-председателят на ПГ на „БСП за България” Георги Свиленски пред БТВ. Той добави, че след като МРРБ е сигнализирано 7 пъти, че на този път има проблем и там за една година има 10 катастрофи с десетки ранени, а министерството не прави нищо, това показва само едно - безхаберие и бездействие. „След като участъкът е гаранционен и има аварийна ситуация, се наема фирма и го ремонтира, ако това не се случи, трябва крайно решение – да се затвори пътят”, категоричен бе Свиленски.  Той попита дали 17 живота струват по-малко, отколкото ремонт на пътя. „Всеки един от министрите в това правителство трябва да си ходи, защото не си вършат работата. На този модел, в който са смесени политика, бизнесмени, фирми и местна власт, трябва да се сложи край”, категоричен бе Свиленски. Явор Божанков:  За всяка трагедия на ГЕРБ са им виновни клошари, шофьори и машинисти „За всяка трагедия на ГЕРБ са им виновни един кръг лица – клошари, шофьори, машинисти. Но, когато в асфалта е вложен некачествен материал, някой е откраднал пари, а този някой не е шофьорът”. Това каза народният представител от ПГ на „ БСП за България” Явор Божанков пред Нова. Той добави, че  тези пари са разделени на високо политическо ниво. „Отговорността трябва да се търси там. След като на пътя са констатирани нередности, държавата в лицето на АПИ, може да ги отстрани и е длъжна да го направи, а след това може да се съди с фирмата”, каза още Божанков. Народният представител коментира, че има много участъци по пътищата в страната, на които постоянно се случват трагедии и трябва да се потърси отговорност кой го е допуснал. „Всичко това, което се случва, е следствие на безотговорност и безнаказаността, която в момента се шири в цялата държава”, категоричен бе Божанков. Той заяви, че  когато някой от отговорните лица в държавата понесе наказателна отговорност, ще започнем да виждаме по-малко „лоши стопани” и повече отговорно поведение.", "date": "2018.08.29", "title": "Георги Свиленски: Искаме истината и причините за катастрофата край Своге да излязат наяве"}
{"url": "https://www.novinite.bg/articles/163746/Chast-ot-patya-Ruse-Byala-bez-markirovka", "text": "След трагедията в Искърското дефиле NOVA получи сигнал за състоянието на още един от най-опасните пътища у нас - Русе-Бяла, който мнозина наричат „отсечката на смъртта”. Шофьори алармираха, че изцяло ремонтираният 12-километров път от Пиргово до Две могили е без маркировка. На места пътят е с три ленти, а за шофьорите не е ясно къде изпреварването е разрешено. Преди няколко дни в този участък мъж загина при сблъсък с тир.От Агенция „Пътна инфраструктура” обясниха, че по немаркираното трасе все още тече ремонт и предстои полагане на трети слой асфалт. Това трябва да се случи най-късно до 30 септември. Въведена е и временна организация на движение. При проверката на екип на NOVA на място машини по пътя нямаше.12-километровата отсечка, която все още се води в ремонт, е обозначена с вертикална сигнализация, на която се вижда и ограничението на скоростта – 50 км/ч.", "date": "2018.08.29", "title": "Част от пътя Русе-Бяла – без маркировка"}
{"url": "https://www.novinite.bg/articles/163754/Otlojiha-deloto-za-promyana-na-myarkata-za-neotklonenie-na-Ivancheva", "text": "Специализираният наказателен съд (СНС) отложи делото за разглеждане на изменение на мярка за неотклонение на отстранената от поста си кметица на столичния район „Младост” Десислава Иванчева.Тя иска постановеното наказание „задържане под стража\" да бъде заменено с по-леко, съобщава БГНЕС.Иванчева, заместничката ѝ Биляна Петрова и бившият районен кмет Петко Дюлгеров са обвинени за получаване на подкуп в особено големи размери - тежък случай, извършен чрез изнудване, посредством злоупотреба със служебно положение.", "date": "2018.08.29", "title": "Отложиха делото за промяна на мярката за неотклонение на Иванчева"}
{"url": "https://www.novinite.bg/articles/163757/Stolichen-avtotransport-EAD-osiguryava-bezplatni-obucheniya-za-vodachi-na-avtobusi", "text": " „Столичен автотранспорт” ЕАД осигурява обучение за придобиване на правоспособност за управление на МПС категория „Д” на кандидати за заемане на длъжността „Водач на автобус” в „Столичен автотранспорт” ЕАД.„Столичен автотранспорт” ЕАД осигурява:1.     Обучение за категория „Д”.2.     Провеждане на изпит по теория и управление.3.     Психологическо изследване и издаване на УПГ4.     Курс за професионална компетентност, съгласно Наредба № 41 на на МТИТС – начално обучение и изпит /тест/.„Столичен автотранспорт” ЕАД обезпечава за своя сметка разходите по обучението и първоначалното явяване на изпитите на водачите и предлага сключване на договор с обучаемите за длъжността „Водач на автобус” за срок най-малко три години, след като той завърши обучението си и придобие правоспособност да управлява МПС, категория „Д”.Кандидатите да отговарят на следните изисквания:-         да са на възраст над 24 години;-         да притежават СУ на МПС от категория „С” минимум 2 години датата на издаване на свидетелството;-         да имат завършено образование основно или средно;-         да не са лишавани от правоуправление за тежки ПТП и алкохол;-         да нямат отнети точки от влезли в сила Наказателни постановления;-         да не са осъждани или поставени под запрещение.Документи за кандидатстване:-         автобиография – Europass формат;-         ксерокопие на диплома за завършено образование;-         ксерокопие на СУ на МПС и контролен талон;-         служебна бележка от КАТ за допуснати нарушения по ЗДвП;-         свидетелство за съдимост.Документите се подават в поделениеята на „Столичен автотранспорт” ЕАД: АТ-1 “Земляне”, адрес: гр. София, ул.”Житница” 21, телефон за връзка: 02/ 8556157АТ-2 „Малашевци”, адрес: гр. София, ул. „Резбарска” 11, телефон за връзка: 02/ 847-43-48АТ-3 „Дружба”, адрес: гр.София, ул.  „Кап.Любен Кондаков” 7, телефон за връзка:  0885 130 612 С депозирането (изпращането) на горепосочените документи, съдържащи лични данни, кандидатът се съгласява предоставените от него лични данни да бъдат обработвани от „Столичен автотранспорт” ЕАД за целите на разглеждане на неговата кандидатура, провеждане на обучение, провеждане на психологическо изследване и курс за професионална компетентност, съгласно Наредба № 41 на на МТИТС. Срок за подаване на документи до 14.09.2018 г.", "date": "2018.08.29", "title": "\"Столичен автотранспорт\" ЕАД осигурява безплатни обучения за водачи на автобуси"}
{"url": "https://www.novinite.bg/articles/163759/Kakvo-e-sastoyanieto-na-postradalite-pri-katastrofata-kraj-Svoge", "text": "От 14 души, настанени в столични болници след тежката катастрофа край Своге в събота, три жени остават с опасност за живота. Състоянието на пострадала, която бе с опасност за живота, е по-добро, съобщиха от столичната болница \"Света Анна\", където тя е настанена. Жената вече не е на апаратно дишане и няма пряка опасност за живота ѝ.Към момента има подобрение в общото отстояние и при другите четири пациентки, пострадали при трагичния инцидент, и те вече са изведени от реанимацията и настанени в Клиника по хирургия и Клиника по ортопедия и травматология на болницата.Адвокатът на шофьора на автобуса: Той е мислил за самоубийствоВсе още тежко е състоянието на мъжа, пострадал при катастрофата в Искърското дефиле и настанен в \"Света Анна\". Той остава хоспитализиран в реанимацията на лечебното заведение.От шестима души, настанени в „Пирогов”, трима все още са с опасност за живота, съобщи по-рано през деня директорът на болницата проф. Асен Балтов. Добрата новина тук е, че състоянието на най-тежко пострадалите е стабилизирано и влошаване не е наблюдавано при нито един от тях.„Състоянието на трите жени, които са на апаратна вентилация, няма промяна, задържа се. Стабилни са, но не може да се каже, че са извън опасност за живота. Другите три жени, които са в по-добро състояние, предстоят им оперативни интервенции днес и утре и може би в петък ще имаме повече информация какво точно е направено. Колегите прецениха, че е по-добре първо да минат операциите и след това да се прецени дали другата седмица да бъдат изведени, защото следоперативно трябва да има едно добро обезболяване, особено след такава тежка травма. Хубаво е да бъдат наблюдавани. Трите жени, които са на апаратна вентилация, засега са в стабилно състояние и не се влошават, което е добре. Защото ако започне да се влошава динамиката, сърдечната дейност, се предприемат допълнителни мерки. Но за момента са в същото състояние, което е добре“, обясни проф. Балтов.Без опасност за живота са и двамата пострадали, които се лекуват във Военномедицинската академия.", "date": "2018.08.29", "title": "Какво е състоянието на пострадалите при катастрофата край Своге?"}
{"url": "https://www.novinite.bg/articles/163748/Obyavena-e-trevoga-za-cunami-v-Yujniya-Pasifik", "text": "Заплаха от цунами е обявена след силното земетресение, което бе регистрирано в южната част на Тихия океан. Това съобщи Тихоокеанският център за предупреждение за цунами. По данни на организацията вълни с височина от 0,3 до 1 метър могат да залеят бреговете на Фиджи, Вануату и Нова Каледония, съобщи БГНЕС. Земетресение с магнитуд 7,1 бе регистрирано около 7.00 часа българско време в Тихия океан край бреговете на Нова Каледония. Епицентърът на земния трус се намира на 231 км югоизточно от селището Тадине. Огнището на земетресението е на дълбочина 26,7 км.", "date": "2018.08.29", "title": "Обявена е тревога за цунами в Южния Пасифик"}
{"url": "https://www.novinite.bg/articles/163760/Sofiya-stava-postoyanna-Evropejska-stolica-na-sporta", "text": "София е обявена за постоянна Европейска столица на спорта. Това обяви кметът на града Йорданка Фандъкова, позовавайки се на изпратено писмо от ACES EUROPE, съобщава БГНЕС.Градоначалникът отчете свършената работа в рамките на инициативата \"София - Европейска столица на спорта 2018\" и инвестициите, които общината е направила за развитието на спорта на територията на Столичната община.", "date": "2018.08.29", "title": "София става постоянна Европейска столица на спорта"}
{"url": "https://www.novinite.bg/articles/163756/Vseki-v-Sofiya-veche-moje-da-se-prisaedini-kam-deloto-za-mrasniya-vazduh", "text": "След като Софийският градски съд най-после даде ход през юли на делото заведено от „Група за чист въздух“ срещу Столична община, всеки, който се чувства увреден от качеството на въздуха в столицата, може да се присъедини към иска. Условията са гражданите да са жители на София или пък да работят/учат на територията на Столична община. Освен физически лица към делото могат да се включат и организации, които защитават интереса на лица увредени от мръсния въздух. Срокът за заявяване на желанието за присъединяване към делото е 1 октомври 2018г., за когато е нарочено следващото заседание. За целта трябва да се попълни молба в свободен стил и да се изпрати до съда. Примерна молба може да се намери на сайта на „Група за чист въздух“. „Гражданите трябва да имат предвид, че решението ще има сила за всички жители на столицата и правото им да се ползват от него е гарантирано, независимо от това дали са се присъединили или не към иска.“, споделя адв. Димо Господинов, който ръководи делото. Също така, „Група за чист въздух“ се нуждае от подкрепа, като вече започна кампанията за набиране на средства, с които да се покрият първоначалните разноски за водене на делото. Необходими са такива за плащане на депозитите за експертизи, които трябва да се извършат, за да се преценят в детайл климатични, екологични, технически, градоустройствени и други аспекти на делото. Това ще струва около 15 хил. лв., които трябва да се внесат предварително. Важно е гражданите да знаят, че адвокатите от „Група за чист въздух“ работят безплатно за каузата и тези средства не са за адвокатски разноски.", "date": "2018.08.29", "title": "Всеки в София вече може да се присъедини към делото за мръсния въздух"}
{"url": "https://www.novinite.bg/articles/163763/Ivancheva-V-SRS-tata-ima-dokazatelstva-v-nasha-polza-ochakvajte-novini", "text": "Специализираният наказателен съд отложи със седмица решението да пусне ли от ареста отстранената кметица на \"Младост\" Десислава Иванчева. По нейно искане екперти ще преценят дали влошеното ѝ здравословно състояние позволява тя да остане в Сливенския затвор. Иванчева беше преместена там, след като прокуратурата внесе в съда обвинителния акт срещу нея, бившата ѝ заместничка Биляна Петрова и бившия районен кмет на \"Младост\" Петко Дюлгеров. Според обвинението двете с Петрова, с посредничеството на Дюлгеров, са поискали 500 000  евро от строителния предприемач Александър Ваклин. Десислава Иванчева отрече това отново в съдебната зала, позовавайки се на доказателствата по делото, с които се е запознала:\"Гоподин Ваклин и господин Дюлгеров в самите си срещи са си договаряли процентите, сами са си уговорили вноските, сами са си определяли сумите. Никъде няма където да съм поискала и получила дар, както говорят. СРС-тата имат такива доказателства в наша полза и съм спокойна, че вече сме в съдебна фаза. Спокойна съм, че вече ще има съдия, който ще гледа двустранно на нещата и ще бъде справедлив. Очаквайте новини\".Иванчева се оплака от условията в Сливенския затвор. Те били толкова лоши, че принуждавали всеки да признае вина и да сключи споразумение с прокуратурата. Тя и Биляна Петрова обаче нямало да се пречупят. ", "date": "2018.08.29", "title": "Иванчева: В СРС-тата има доказателства в наша полза, очаквайте новини"}
{"url": "https://www.novinite.bg/articles/163761/Pomoshtta-za-parvoklasnik-i-tazi-godina-e-250-leva", "text": "945 заявления-декларации за отпускане на еднократна помощ за ученици, записани в първи клас са подадени до момента в Сливенска област. Отпуснатите помощи са 707, издадени са 10 заповеди за отказ, а в процес на обработване са 228 заявления-декларации, информират от дирекция \"Социално подпомагане\" Сливен. Заявления-декларации се приемат до 15 октомври 2018г. Изключение се прави само, когато поради здравословни причини, установени с протокол на ЛКК, детето не може да започне училище. В тези случаи заявлението-декларация се подава не по-късно от 6 месеца от началото на учебната година. Помощта се отпуска при условие, че доходът на член от семейството през предходните 12 месеца, преди месеца на подаване на заявлението-декларация е по-нисък или равен на 450 лв. Независимо от дохода на семейството, целева помощ се отпуска: за деца с трайни увреждания, за деца с един жив родител и за деца, настанени в семейства на роднини и близки и приемни семейства по реда на чл. 26 от Закона за закрила на детето.", "date": "2018.08.29", "title": "Помощта за първокласник и тази година е 250 лева"}
{"url": "https://www.novinite.bg/articles/163745/Ochevidci-na-tragediyata-kraj-Svoge-Patrulki-i-leki-koli-izvozvaha-raneni-do-bolnicite", "text": "„В 17.13 ч. се обадих на 112 и им казах да побързат, защото тук е някакъв ад. В 18.00 ч. видяхме да идва първата линейка откъм София”. Това каза пред камерата на NOVA Йордан – шофьорът на едната от колите, ударена от автобуса ковчег край Своге, преди той да падне в дерето в събота.Водачът на другия блъснат автомобил – Николай, пък допълни, че първоначално минаващи в района, с личните си коли, са извозвали пострадалите до болниците. Същото правели и полицейските екипи, отзовали се на сигнала за катастрофата.Свидетелите на катастрофата са категорични, че пътят е бил хлъзгав, защото валяло. Локви по асфалта обаче нямало.„Автобусът летеше срещу нас. Ужасът беше голям”, спомня си съпругата на Йордан - Димитринка. Семейството пътувало, заедно със сина си, който лежал на задната седалка. Автобусът убиец удря колата им в задната дясна врата. Йордан е категоричен, че той е бил избегнал изцяло сблъсъка, Николай, който се движел точно зад него, вече нямало да е между живите.„На 10 м преди завоя видях как шофьорът не гледа пътя, а човека до себе си”, твърди още Йордан.Тримата преки свидетели са разпитани пред следствието. Димитрина и Йордан са танцьори, а Николай  - дългогодишен шофьор на камион към „Български пощи”.  Травмите им ще зараснат, остава споменът за преживяното.", "date": "2018.08.29", "title": "Очевидци на трагедията край Своге: Патрулки и леки коли извозваха ранени до болниците"}
{"url": "https://www.novinite.bg/articles/163765/Dete-e-s-opasnost-za-jivota-sled-incident-v-universitet-v-Sofiya", "text": "13-годишно момче е със сериозни наранявания след инцидент в Университета по архитектура, строителство и геодезия (УАСГ) в София.Детето е настанено в Противошокова зала на „Пироов” с множество порезни рани, в изключително тежко състояние. Лекарите се борят за живота му.Все още не е ясно какво точно се е случило.", "date": "2018.08.29", "title": "Дете е с опасност за живота след инцидент в университет в София"}
{"url": "https://www.novinite.bg/articles/163766/Do-15-noemvri-rezervni-kopiya-na-Targovskiya-registar", "text": "До 15 ноември ще заработи централно хранилище за резервни копия на данните от системите и регистрите. Решението за създаването му правителството взе след срива на Търговския регистър. Одобреният днес план предвижда разширяване на капацитета и функционалностите на съществуващото хранилище, разположено в Основния център за данни на електронното управление. Там ще се съхраняват резервни копия по утвърдена от всяка администрация процедура. До 10 септември институциите трябва да изпратят на председателя на Държавна агенция \"Електронно управление\" (ДАЕУ) изготвените от тях детайлни процедури за създаване на резервни копия и възстановяване на данни. Също в срок до 10 септември председателят на ДАЕУ и отговорните администрации ще извършат анализ на потенциалните рискове по отношение на преносния капацитет на Единната електронна съобщителна мрежа (ЕЕСМ). За трансфера на резервните копия към и от хранилището ще се използва именно тази мрежа. Отговорността за целостта и сигурността, включително криптографска, на резервните копия на данни е на съответната администрация. ДАЕУ ще осигурява физическата, комуникационната и инженерно-техническата сигурност, необходима за съхраняване на копията в Основния център на е-управлението.", "date": "2018.08.29", "title": "До 15 ноември – резервни копия на Търговския регистър"}
{"url": "https://www.novinite.bg/articles/163735/Jiteli-na-Svoge-izlizat-na-protest-zaradi-loshiya-pat-prez-Iskarskoto-defile", "text": "Своге се вдига на протест заради лошия път, на който стана автобусната катастрофа, взела 17 жертви. Хората се събират на демонстрация в сряда вечер. Те искат да привлекат вниманието към опасния участък и да спасят човешки животи.Пред NOVA жителите на района показаха клипчета и разказаха, че са подавали сигнали за много катастрофи в района. Но институциите не им обърнали внимание. Пътят е тесен, а заради липсата на отводняване, коли и тирове се удряли през ден.", "date": "2018.08.29", "title": "Жители на Своге излизат на протест заради лошия път през Искърското дефиле"}
{"url": "https://www.novinite.bg/articles/163769/Nov-darjaven-organ-shte-pravi-politiki-za-patna-bezopasnost", "text": "Нов държавен орган ще контролира и прави политики за повишаване сигурността на пътя. Той ще включва в себе си всички служби, отговорни за безопасността по пътищата на страната.Това заяви вицепремиерът Томислав Дончев след поредното съвещание при премиера на тема пътна безопасност и след трагичната катастрофа, взела 17 жертви край Своге, предаде БГНЕС.Дончев съобщи, че с представители на Института за пътна безопасност са дискутирали по какъв начин е редно да се промени целия корпус на държавно управление по темата пътна безопасност. Всички сме на едно мнение, че промяна трябва да има, заяви вицепремиерът.Всички служби и функции, които имат отношение по темата – в МВР, АПИ, регионалното министерство и други ведомства, включително МОН, да се консолидират в една структура, която има преки отговорности в политиката за пътна безопасност, поясни Дончев.Вицепремиерът направи уточнението, че създаването на подобна структура не означава извеждане на сега съществуващите. „КАТ си остава в МВР”, каза той.Основната функция на новото звено ще е да упражнява контрол. Звено, което ще има отговорността да прави политики за повишаване на безопасността по пътищата на страната и ограничаване на инцидентите.Техническата работа по темата започва още днес, съобщи Томислав Дончев.Дончев уточни, че новият орган не означава назначаване на нови чиновници – ще бъде използван капацитета на отговорните сега министерства, както и на неправителствени организации и специалисти.Дали този орган ще бъде комисия или агенция, тепърва ще се уточнява, както и под шапката на кое министерството ще бъде или под пряко подчинение на министър-председателя.", "date": "2018.08.29", "title": "Нов държавен орган ще прави политики за пътна безопасност"}
{"url": "https://www.novinite.bg/articles/163737/Sinopticite-otnovo-se-vdigat-na-bunt", "text": "Синоптиците ни отново излизат на протест. От Националния институт по метеорология и хидрология (НИМХ) искат незабавно да напуснат БАН. В противен случай те заплашват да спрат работата си по изготвяне на прогнозата за времето.Конфликтът продължава вече няколко месеца. Според метеоролозите от БАН ги ощетяват при разпределянето на държавните пари. Това е причината да поискат статут на независима научна организация със свой бюджет. От академията обаче отказват раздяла с института заради опасение, че и други учени ще поискат същото.В средата на август премиерът Борисов даде 10-дневен срок на двете страни да се разберат по между си. Компромис обаче не беше постигнат.", "date": "2018.08.29", "title": "Синоптиците отново се вдигат на бунт"}
{"url": "https://www.novinite.bg/articles/163749/Borisov-za-incidenta-kraj-Svoge-Nyama-da-ima-poshtada-kam-vinovnite", "text": "\"Към никого няма да има нито закрила, нито пощада\", заяви премиерът Бойко Борисов в началото на правителственото заседание по повод инцидента с автобуса край Своге, предаде БГНЕС.В началото на заседанието, премиерът изказа съболезнования към близките на загиналите 17 души в трагичния инцидент. Той похвали работата на лекарите, и на полицията, и на пожарната, които са работили в синхрон и направили всичко по силите си, за да окажат помощ на ранените в злопоучната събота.Много ясно са отрегулирани всички процеси в държавата - конкурси, строителен надзор, приемателни комисии. Всяко длъжностно лице, което не си е свършило работата, ще бъде подведено под съдебна отговорност и ще му бъде поискана политическа отговорност, заяви премиерът Борисов.Той призова опозицията да изчака и да се въздържа от обвинения няколко дни, докато текат проверките. До там докъдето е вината, до там ще се носи отговорността, заяви Бойко Борисов.Министър-председателят коментира и протеста на синоптиците, които тази сутрин отново излязоха пред централата на БАН, за да искат развод с академията. Очаква се в 10.30 часа протестиращите служители на НИМХ да влязат на среща с Борисов, образователния министър Вълчев и председателя на БАН акад. Ревалски.Ще направя среща с тях, така че всичко, което е в правомощията на БАН да видим докъде са го свършили, какво решение ще се вземе, но не мога да оставя държавата да е заложник на тези процеси, които текат там. Ако те не могат да го решат, ние ще го решим, заяви Борисов по темата. ", "date": "2018.08.29", "title": "Борисов за инцидента край Своге: Няма да има пощада към виновните"}
{"url": "https://www.novinite.bg/articles/163750/Premierat-Borisov-prie-na-sreshta-predstaviteli-na-NIMH-i-predsedatelya-na-BAN", "text": "Директорът на Националния институт по метеорология и хидрология (НИМХ) при БАН проф. Христомир Брънзов и метеоролозите Анастасия Стойчева и Васко Гълъбов влязоха на среща в Министерския съвет, където правителството заседава днес, съобщиха от протестния щаб към НИМХ. Шествието на метеоролозите се намира на площада срещу Министерския съвет, след като от 9 ч тази сутрин започна протест с искане за незабавно отделяне от БАН.Не може държавата да е заложник на процесите, които текат в НИМХ към БАН, коментира проблема в началото на заседанието на кабинета премиерът Бойко Борисов.Той добави, че от 10:30 ч ще се срещне с протестиращите метеоролози, с председателя на БАН Юлиан Ревалски и с министъра на образованието и науката Красимир Вълчев, за да обсъдят проблемите на института.Ако Общото събрание на БАН не може да реши проблема на НИМХ, то тогава ние ще го решим, посочи Борисов.", "date": "2018.08.29", "title": "Премиерът Борисов прие на среща представители на НИМХ и председателя на БАН"}
{"url": "https://www.novinite.bg/articles/163768/Avariya-ostavi-bez-tok-polovin-Sofiya", "text": "Авария остави без ток половин София. Повредата е възникнала в съоръжение \"Орион\" в \"Захарна фабрика\". Това е довело до отпадане на подстанции \"Средец\", \"Витоша\" и \"Боримечка\". Без ток са районите \"Илинден\", \"Сердика\", Триадица\", \"Красна поляна\", \"Възраждане\", \"Оборище\", \"Средец\", \"Красно село\". От ЧЕЗ обявиха, че техния екипи работят за максимално бързо възстановяване на подаването на електричество, съобщиха от компанията. Аварията засегна и движението на тролейбуси и трамвай в централния район на София. Спрени от движение бяха колите по булевард \"Сливница\" и булевард \"Цар Борис III\". Към 12 часа частично бе възстановено електрозахранването на трамваите по булевард \"Цар Борис III\", където вече се движат линии 4 и 5. Тролеите от градския транспорт продължават да са спрени по булевард \"Сливница\", булевард \"Прага\", булевард \"Патриарх Евтимий\", Петте кюшета и трамваите по булевард \"Христо Ботев\". Движението по кръстовищата в центъра на града се регулира от полицаи заради нефункциониращите светофари. Проблем имаше и в Телефонния център на ЧЕЗ. Към 12:30 часа той е бил изцяло отстранен. Поради високия брой обаждания все още свързването с оператoр е затруднено. Екипи работят по изясняване на причините за възникването на аварията. Извършват се аварийни превключвания и се работи за възстановяване на електрозахранването на засегнатите райони. Информация се дава от ЧЕЗ и Столична община.", "date": "2018.08.29", "title": "Авария остави без ток половин София"}
{"url": "https://www.novinite.bg/articles/163789/Nyama-iziskvane-za-vazrastta-na-avtobusite-izpolzvani-kato-Sluchaen-prevoz", "text": "Няма законово изискване, което да поставя горна граница на възрастта на автобусите, използвани като \"Случаен превоз\". Това обясниха пред БНТ от Изпълнителна агенция \"Автомобилна администрация\". Тези превозни средства обаче трябва да отговарят на технически и административни изисквания, гарантиращи безопасността на пътниците. От бранша смятат, че е необходимо създаването на единен орган, който да осъществява контрол на пътя на автобусите с табела \"Случаен превоз\".Дамян Войновски - зам.-изпълнителен директор на ИА \"Автомобилна администрация\": \"Те се правят за конкретен повод - трябва да има група пътници, те трябва да се предварително уточнени. Съответно за всеки случаен превоз превозвачът трябва да ни уведоми\".Магдалена Милтенова - чл. на Контролния съвет на Националното сдружение на автобусните превозвачи: \"Когато едно превозно средство не отговаря на техническите изисквания, когато видът му не е подходящ за извършване на превоз на пътници, би следвало това нещо да се контролира. Защото в момента нещата се размиват - КАТ може да контролира едни дейности, извършвани от превозвачите чисто документално, Изпълнителната агенция контролира другата част от документацията. И в един момент нещата се размиват и резултатите не са тези, които трябва да бъдат\".", "date": "2018.08.29", "title": "Няма изискване за възрастта на автобусите, използвани като \"Случаен превоз\""}
{"url": "https://www.novinite.bg/articles/163792/Bum-na-sifilis-v-pernishki-kvartal", "text": " Сериозно покачване на болните от сифилис констатира болницата в Перник. Над 15 вече са регистрираните лица с поставена диагноза на предаваната по полов път зараза.Около 4-5 души са били лежащо болните миналата седмица в кожното отделение на пернишката болница с тази болест, потвърдиха лекари от МБАЛ „Рахила Ангелова“.За сериозно притеснение у хората от предаваната по полов път зараза сигнализираха и жители от пернишкия квартал „Хумни дол“. Там по непотвърдена информация се носи слух, че автопатрули идвали на адреси и съпровождали лица до местната болница, за да се извърши стриктен лекарски преглед.Сифилисът е заразна болест, която се лекува само чрез прилагането на антибиотик, и в зависимост от неговата фаза той може да бъде приложен венозно или чрез таблетки.Обикновено лечението трае поне една седмица под лекарски контрол, а в тежките случаи, протичащи със сериозни усложнения, достига и до месеци, твърдят специалисти.", "date": "2018.08.29", "title": "Бум на сифилис в пернишки квартал"}
{"url": "https://www.novinite.bg/articles/163783/Borisov-razporedi-na-oblastniya-upravitel-na-Burgas-da-spre-reshenieto-na-obshtinskiya-savet-po-kazusa-Silistar", "text": "Министър-председателят Бойко Борисов разпореди на областния управител на Бургас Вълчо Чолаков да предприеме всички законови мерки, за да спре изпълнението на решението на Общинския съвет-Царево във връзка с казуса „Силистар“. Областният управител ще упражни своите правомощия за контрол по законосъобразност на решението след постъпване на протокола от заседанието в Областна администрация. Ще бъде преценена възможността за връщане или оспорване пред съда на решението. Разглежда се и алтернативата да бъде сигнализирана Окръжна прокуратура.", "date": "2018.08.29", "title": "Борисов разпореди на областния управител на Бургас да спре решението на общинския съвет по  казуса „Силистар“"}
{"url": "https://www.novinite.bg/articles/163788/Rumen-Petkov-zahapa-BSP-Cinizam-e-da-se-katerish-kam-vlastta-po-trupovete-na-tragichno-zaginalite-hora-kraj-Svoge", "text": "Цинизъм е да се катериш към властта по труповете на трагично загиналите хора край Своге. Това заяви председателят на АБВ Румен Петков по време на пресконференция. Изказването му бе в отговор на журналистически въпрос свързан с изявленията на лидера на БСП Корнелия Нинова по случая. „Да се заема такава позиция е цинизъм, който трябва да бъде показан на обществото във всичките му измерения и нагли параметри. Такава арогантност преди да е завършила проверката, преди да е ясна вината на участниците в събитието. А сред участниците са тези, които са изградили пътното съоръжение, тези които са го приели, защото се говори, че то е прието с 20 подписа, т.е. 20-членна е била групата, която го е въвела в експлоатация и тези, които впоследствие са издали сертификата му. По предварителен анализ считам, че това се е случило при две различни правителства, но това може да се провери“, заяви Петков. Той бе категоричен, че тепърва всички отговорни институции трябва да изяснят всяка една подробност по ужасяващия инцидент. От състоянието на пътната настилка и инфраструктура, до това има ли вина водача и какво е било техническото състояние на превозното средство. Според Румен Петков държавата трябва и може да извърши проверка на състоянието на всички пътни съоръжения изградени през последните около 10 години. „През периода 2007-2008 година такава проверка беше започната, но в последствие беше спряна. Тя също констатира, че по някой от ключовите пътни съоръжения в страната са извършени много сериозни нарушения в полагането на настилката. Т.е. нашето предложение е, след приключване на разследването по този тежък пътен инцидент, проверката да се разшири. Тя не изисква средства. АПИ чрез своите подразделения в страната може и трябва да извърши такава проверка, за да не вървим след събитията всеки път“.", "date": "2018.08.29", "title": "Румен Петков захапа БСП: Цинизъм е да се катериш към властта по труповете на трагично загиналите хора край Своге"}
{"url": "https://www.novinite.bg/articles/163753/Sas-7-e-narasnal-broyat-na-chujdestrannite-turisti-u-nas", "text": "Броят на чуждестранните туристи, посетили България през първите седем месеца от годината, е нараснал с почти 7 процента спрямо същия период на 2017-та, и е надвишил 5 200 000 души. Това отчитат от Министерството на туризма, като се позовават на Националния статистически институт.Над половината от чужденците, дошли у нас от януари до началото на август - или 2 800 000 души, са го направили през юни и юли. Останалите 2 400 000 души  се разпределят през месеците от януари до май.", "date": "2018.08.29", "title": "Със 7% е нараснал броят на чуждестранните туристи у нас"}
{"url": "https://www.novinite.bg/articles/163755/Stefan-Sofiyanski-za-carskite-imoti-Riskuvame-da-varnem-nasilieto-v-darjavata", "text": "\"Ако тръгнем по този път, ние можем да върнем отново насилието в държавата и срещу това трябва да се борим. Утре демократите може да кажем, че „Позитано” е построен с държавни средства. Комунистите ще кажат: „Не, той е построен с членски внос”. Ние ще кажем: „Да, ама членският внос беше задължителен, ЦК на БКП и Държавният съвет бяха едно и също, значи той е построен с държавни пари”, и ще приберем „Позитано”. ВМРО има много голяма реституция. Утре може да кажем: „Ама това ВМРО не е онова ВМРО” и също да му вземем имотите”. Трябва да се гледа на казуса с царските имоти не като на единичен случай.\" Това каза бившият столичен кмет Стефан Софиянски, по чието време дворецът „Врана” беше върнат на Симеон Сакскобургготски и сестра му.  Софиянски изтъкна, че между 1945 и 1955 г. е извършена национализацията. хората са изселвани, пращани по лагери, вземано е имущество, на селяните се взема земята. Така държавата се сдобива огромна собственост, придобита с насилие, обобщи Софиянски в интервю за bTV.После идват демократичните процеси и ние не можем да върнем убитите и да съберем разделените семейства, но търсим социална справедливост по демократичен път. Там, където демокрацията влезе в конфликт с насилието, а тя е в постоянно противоречие, там се явяват такива конфликти, допълни той. \"Демократичните процеси победиха, може да има грешки, но когато с демократични средства връщаш насилствено взето имущество, винаги може да допуснеш някъде грешка. Случаят с Царя е само една брънка. В София са извършени над 10 000 реституции, върнати са еврейските имоти, върнато е партийното имущество. Ако ние посегнем на едното, значи приемаме това за принцип и може да посегнем и на другото\", аргументира позицията си Софиянски. \"Нашето бъдеще е да градим върху постигнатото, а не да се връщаме да ровим в боклука\", допълни още политикът.", "date": "2018.08.29", "title": "Стефан Софиянски за царските имоти: Рискуваме да върнем насилието в държавата"}
{"url": "https://www.novinite.bg/articles/163733/130-deca-ot-Rusiya-se-zavarnaha-v-stranata-si-sled-namesata-na-Ministerstvoto-na-turizma", "text": "Над 130 руски деца, дошли на почивка в България, бяха превозени до страната си без никакво забавяне след намесата на Министерството на туризма на България, Федералната агенция по туризъм на Русия, посолството на България в Москва и Генералното консулство на Русия във Варна. Това стана възможно след разговор между министър Николина Ангелкова и ръководителя на руския туризъм Олег Сафонов, които са в непрекъснат диалог. Обратният полет на децата бе поета от „Ной Травел“- консолидатор на полети, който е с регистрация в България. Веднага, след като българската страна бе информирана за ситуацията, със съдействието на министър Ангелкова и Олег Сафонов бяха проведени няколко срещи – с българското посолство в Москва и във Федералната агенция по туризъм на Русия, както и в Генералното консулство на Русия във Варна. У нас остава група от още 24 деца, за които е поет ангажимент да бъдат превозени на 31 август, когато изтича почивката им. Проблемът възникна, след като руският туроператор „Турово“, който е продавал самолетни билети на организирани и индивидуални пътници, внезапно изпада в невъзможност да осигури полета за връщане, независимо че билетите им са били платени. Според информация от „Турово“ у нас има още руски граждани, за които е в сила казусът с обратния полет. Данните, давани от руския туроператор, показват, че голяма част от тези хора не са организирани туристи с туристически пакети, а са купили само самолетни билети от „Турово“. В съобщение на Федералната агенция по туризъм на Русия се казва: „Към днешния ден „Турово“ не е предоставила на Росстуризъм информация какво количество билети са реализирани от нея за самостоятелни туристи и каква е бройката на хората с пакетни турове. Ако билетът е бил продаден като част от общ туристически продукт, отговорността пред туристите за превоза носи туроператорът, направил тура чрез „Турово“. Ако пътникът е купувал билетите самостоятелно, отговорността носи тази компания, която е получила парите и го е информирала, че билетът е резервиран и платен“, уточняват от Федералната агенция по туризъм на Русия. На последната среща в консулството във Варна са били разгледани варианти за споразумение между двата контрагента, а собственичката на „Турово“ е заявила, че ще търси начини руските граждани да бъдат превозени. За срещата има протокол, подписан от всички страни.", "date": "2018.08.29", "title": "130 деца от Русия се завърнаха в страната си след намесата на Министерството на туризма"}
{"url": "https://www.novinite.bg/articles/163762/Balgariya-i-Indiya-shte-si-satrudnichat-v-sferite-na-turizma-i-naukata-i-tehnologiite", "text": "Правителството одобри проект на Меморандум за разбирателство между министерствата на туризма на България и на Република Индия за сътрудничество в областта на туризма като основа за водене на преговори между двете държави. България и Индия ще стимулират обмена на информация и опит в планирането на маркетинговите си стратегии в сектора, съобщават от правителствения пресцентър. Поставя се фокус и върху възможностите за привличане на туристи от трети страни, включително от далечни пазари. Двете държави ще си партнират в подготовката и провеждането на международни изложения, панаири и други прояви, по време на които ще промотират общи туристически продукти и ще си сътрудничат за откриване на национални туристически информационни центрове. Споразумението предвижда двете страни да си съдействат също за развитието на туристическата си инфраструктура. Те ще обменят информация за планирането и реализирането на проекти в туризма и за наличието на потенциални инвеститори в сектора, като ще си предоставят взаимно експертни разработки, анализи и други документи и информационни материали. Правителството одобри също така програма за сътрудничество в областта на науката и технологиите между Министерството на образованието и науката на България и Министерството на науката и технологиите на Република Индия за периода 2018-2021 г. Целта е да се улеснят механизмите за осъществяване на научно-техническо сътрудничество и провеждането на двустранни конкурси за съвместни проекти между български и индийски научни организации. Въз основа на програмата се предвижда до края на 2018 г. Фонд „Научни изследвания“ да обяви конкурс за двустранни научноизследователски проекти между България и Индия. Сред договорените области за сътрудничество са: информационни и комуникационни технологии; физика, включително лазерна наука и технологии, ядрена физика, астрономия; възобновяема енергия; науки за земята и климата; опазване на околната среда, включително управление на отпадъците; биотехнологии, земеделие и др.", "date": "2018.08.29", "title": "България и Индия ще си сътрудничат в сферите на туризма и науката и технологиите"}
