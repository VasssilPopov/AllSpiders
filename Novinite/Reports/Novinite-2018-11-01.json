{"url": "https://www.novinite.bg/articles/166737/Nad-14-mln-lv-v-socialni-proekti-vloji-AES-Balgariya", "text": "Над 14 млн. лева в различни социални проекти с обществено значение вложи през последните 12 година AES България. Чрез ТЕЦ „ЕЙ И ЕС Гълъбово“ и ВяЕЦ „Св. Никола“ край Каварна компанията развива своята програма за корпоративна социална отговорност в районите, където е съсредоточена дейността й. AES България е ангажирана с широк кръг от социални, икономически и екологични инициативи, чрез които се стреми да подобрява качеството на живот на местните общности. Една от основните целеви групи в социалната политика на компанията са подрастващите. Затова компанията инвестира в образование и грижа за децата и младежите.AES България вложи 4,4 милиона лева в пълното реновиране и реконструкция на Младежкия център в град Гълъбово. Той бе открит през 2016 г. и е най-модерният в региона. Проектът включва цялостен ремонт на старата сграда, както и изграждане на нови съоръжения за спорт и отдих. Озеленяването на околните пространства беше част от проекта за рехабилитация, с което се промени напълно общият изглед, а пространството се превърна в красив парк за отдих и развлечение на местните жители с площ от 45 декара. В момента комплексът на Младежкия център предлага голяма спортна зала, зали за народни танци и художествена гимнастика, компютърна зала, закрит и открит фитнес, детски площадки и покрита сцена за концерти.Благодарение на финансовата подкрепа на AES България в село Обручище, община Гълъбово, продължава да бие училищен звънец. ТЕЦ „ЕЙ И ЕС Гълъбово“ е поела издръжката за транспорт и обяд на учениците, разходите за отопление и осветление на училището и подпомага финансовата издръжка на учебното заведение, за да не се налага на децата от селото да пътуват десетки километри всеки ден, за да получат образование. „Вече много години ТЕЦ „ЕЙ И ЕС Гълъбово“ са наши незаменими приятели. Благодарение на горивото, което ни осигуряват, учители и ученици работят пълноценно в топла и уютна обстановка. Те се грижат и за здравословното хранене в училище. С тяхна помощ имаме възможност да пътуваме и да опознаваме красиви природни и исторически забележителности на нашата родина“, сподели  Илина Генова, директор на училището в село Обручище.За началото на новата учебна година за десета поредна година ТЕЦ „ЕЙ И ЕС Гълъбово“ подари на 108 първокласници в Община Гълъбово ученически раници, пълни с учебни пособия и помагала. А всяка година за Международния ден на детето - 1 юни AES България организира специални събития, с които прави празника на децата от Гълъбово още по-вълнуващ.Всеки декември компанията и нейните служители даряват топли дрехи и обувки на 100 деца от социално слаби семейства от Гълъбово и региона. Благотворителната инициатива е под надслов „Дървото на ангелите“ и е очаквано събитие от местната общност.През тази година съвместните усилия на AES България и община Каварна доведоха до обновяването на болницата в града и преоборудването на социалния патронаж, който осигурява грижа за най-възрастните представители на града. ВяЕЦ „Св. Никола“ инвестира над 730 хил. лева в подобряване качеството на живота на местната общност в района. През годините чрез своята програма за корпоративна социална отговорност ветроенергийният парк дари 50 000 лв. за закупуване на оборудване за кино „Петър Слабаков” в гр. Каварна. Компанията традиционно подпомага културното и образователно развитие на общината. ВяЕЦ „Св. Никола“ направи значимо дарение за нуждите на Медицински център 1 в крайморския град - дигитален ехограф и дигитален рентгенов апарат. Инвестира и в подобряване качеството на образование и внедряване на новите технологии в учебния процес на училищата в Каварна, като закупи интерактивни учебни дъски за всички учебни заведения в общината. Компанията изгради повече от 52 км пътища и над 200 км полски пътища за подпомагане мобилността на местното население. AES присъства в България от 2001 г. и е най-големият инвеститор в енергийния сектор от началото на прехода до наши дни с вложения, надхвърлящи 3,2 млрд. лева. Корпорацията е световна енергийна компания, която е включена в списъка Fortune 500. AES осигурява достъпна и устойчива енергия в 15 страни чрез разнообразен портфейл от разпределителни компании, както и чрез топлоелектрически централи и проекти за възобновяеми енергийни източници. Нейните служители са отдадени на идеята да постигат високи оперативни резултати и да отговарят на променящите се нужди от енергия в света. AES е в топ 3 на престижната класация на Zippia за 2018 г. за най-добрите работодатели в Арлингтън, Вирджиния. А преплитането на ключова за енергийната система роля, отговорното екологично отношение, важното икономическо значение на регионално и национално ниво и социалната ангажираност към местните общности, правят AES България в стратегически партньор на страната ни. ", "date": "2018.11.01", "title": "Над 14 млн. лв. в социални проекти вложи AES България"}
{"url": "https://www.novinite.bg/articles/166704/Novata-zelena-zona-v-Sofiya-raboti-ot-dnes", "text": "Разширението на „Зелената зона” в още 4 столичния района вече е факт. Това са кварталите Лозенец (над бул. „Джеймс Баучер”, т.нар. „горен Лозенец”), Оборище, Възраждане и Красно село, предава БГНЕС.Новото при това разширение е, че в тези райони освен по улиците ще се спира платено и в паркингите около и пред кооперациите, които не са на улицата, което на практика означава, че зоната влиза и в около и междублоковите пространства. На 1 и 2 ноември от Центъра за градска мобилност няма да извършват контрол и да санкционират шофьорите в новоприсъединените зони. Причината затова е, че са получени много онлайн заявления за стикери, които се обработват и гражданите не бива да се притесняват, че ще бъдат санкционирани преди да получат стикерите си.С промени в общинската наредба беше въведено и ограничение в броя на издаваните винетни стикери за едно домакинство. Сега ще може членовете на едно семейство да получат максимум три стикера, които ще важат за две години, а не както сега само за една. С разширението от над 5500 места от днес общият брой на паркоместата в \"синя\" и \"зелена\"зона набъбва от 21 500 на 28 000.Нарушителите които паркират по тротоари, градинки, в пешеходни зони или неправомерно заемат инвалидно място пък ще бъдат глобявани със сума между 50 и 200 лева, а не с 500 лв. както беше досега. На санкция ще подлежат и шофьорите, които спират върху трамвайни релси. Глобата за тях е 150 лв.БГНЕС припомня, че спирането в \"Лозенец\" става платено в улиците, които попадат между булевардите \"Джеймс Баучер\" и \"Никола Вапцаров\"; в район \"Красно село\" - \"Иван Гешов\", \"Пенчо Славейков\", \"Ген. Тотлебен\" и \"Георги Софийски\"; в район \"Вързаждане\" - \"Константин Величков\", \"Сливница\", \"Александър Стамболийски\" и улиците \"Димитър Петков\" и \"Опълченска\", в \"Оборище\" - \"Христо и Евлоги Георгиеви\", \"Ситняково\", \"Данаил Николаев\" и ул. \"Черковна\". ", "date": "2018.11.01", "title": "Новата „зелена зона“ в София работи от днес"}
{"url": "https://www.novinite.bg/articles/166712/Remontite-na-Hemus-i-Trakiya-shte-priklyuchat-predi-zimata", "text": "Ремонтите на виадуктите по автомагистралите „Хемус“ и „Тракия“ продължават и ще приключат преди зимата, съобщи председателят на Управителния съвет на Агенция „Пътна инфраструктура“ инж. Светослав Глосов в сутрешния блок на бТВ. В момента се ремонтират 4 мостови съоръжения на АМ „Хемус“, както и тунел „Витиня“ в тръбата в посока София. До средата на ноември се предвижда да приключи работата по мостовите съоръжения, за да има нормална проходимост през зимата. На АМ „Тракия“ се ремонтират също 4 виадукта, които не са обновявани от построяването им преди повече от 30 години. За улеснение на трафика в петък и неделя на местата, където е възможно се осигуряват две ленти за движение в посока. Съответно в петък на излизане от София в посока Бургас и Варна има по две ленти на АМ „Тракия“ и АМ „Хемус“, в района на ремонтите, а в неделя, когато шофьорите се прибират се осигуряват две ленти за София, обясни инж. Глосов. Той подчерта, че през пролетта ремонтите по съоръженията на двете магистрали ще продължат и това се прави за сигурността на пътуващите.Председателят на УС на АПИ посочи, че участъкът между Чирпан и Стара Загора на АМ „Тракия“, в който скоростта на движение е ограничена до 90 км/ч заради частични пропадания, е строен през 2005-2007 г. Впоследствие се е появил проблема с неравностите по настилката, което се дължи на пропуски при проектирането на отводняването в участъка. Когато е правена магистралата и когато са се появили пропуските не е поискано от фирмата в рамките на гаранционния срок да бъде отстранен дефектът, каза инж. Глосов. За подобряване на състоянието му трябва да се направи поетапен ремонт, а необходимите средства са поне 60 млн. лв.Относно участието на „Джи Пи Груп“ в обществената поръчка за изграждането на тунел „Железница“ председателят на УС на АПИ заяви, че в агенцията не е постъпвало официално заявление от дружеството, че се отказва от проекта. Той посочи още, че във Върховния административен съд има жалба от друг участник в обществената поръчка и докато съдът не се произнесе нищо не може да се предприема. Длъжни сме да спазваме закона. Ако ВАС потвърди правността на решението на АПИ за класиране на „Джи Пи Груп“, тогава ние ще ги поканим, такъв е законът. Ако те депозират отказ от изпълнение и от подписването на договор, тогава сме длъжни да поканим втория в класирането, обясни инж. Глосов.По повод становищата на Института по пътна безопасност, свързани с пътната сигнализация, инж. Глосов подчерта, че констатациите на организацията са субективни, тъй като поставянето на знаци не е самоцел и не се решава само от пътната агенция. Знаците се поставят, съгласувано с органите на МВР, респективно пътна полиция и представител на този институт е оглавявал доскоро структура, която е съгласувала поставянето на пътните знаци.", "date": "2018.11.01", "title": "Ремонтите на „Хемус“ и „Тракия“ ще приключат преди зимата"}
{"url": "https://www.novinite.bg/articles/166715/Start-na-akciya-Zima", "text": "По българските пътища от днес започва традиционната акция „Зима“ на Пътна полиция. Всички водачи добре да подготвят автомобилите си за зимния период, за да си гарантират безопасността по време на движението в този сезон, призоваха на пресконференция в Главната дирекция „Национална полиция“ комисар Росен Рапчев, началник на отдел „Пътна полиция“ в ГДНП, инж. Емил Панчев, председател на Съюза на българските автомобилисти д-р Надежда Тодоровска, зам.-генерален директор на БЧК, Михаил Рашков, директор на дирекция „Поддържане на пътната инфраструктура“ в АПИ, изпълнителният директор на ИАА Бойко Рановски, представители на застрахователния бизнес, на производителите на автомобили и на горива. „При дълъг път през зимата е добре водачите да тръгват по-рано, Желателно е резервоарът с гориво да е пълен, посъветва началникът на отдел „Пътна полиция“ в ГДНП комисар Росен Рапчев. Той обобщи, че от началото на тази година до 30 септември в страната са регистрирани 5058 тежки пътнотранспортни произшествия (ТПТП), при които са загинали 458 и са ранени 6465 участници в движението по пътищата. В сравнение със същия период на 2017 г. е отчетено намаление с 43 при броя на ТПТП, с 22 при загиналите и с 10 при ранените (за  2017 г. – 5101, 480 и 6475).Председателят на СБА съобщи, че специално за новото издание на Акция „Зима“ са отпечатани 300 000 листовки с 10 съвета за безопасно движение през белия сезон. Основните са няколко –да се монтират гуми с дълбочина на протектора не по-малка от 4 мм, да се зареди незамръзваща течност в охладителната система на автомобила и да се налее незамръзваща почистваща течност за чистачките. „Хубаво е водачите да използват последните топли дни, за да се подготвят, да проверят работи ли парното и своевременно да се погрижат за това. Да си проверят наличностите в аптечката, добре е да си приготвят и оставят в багажника вериги за сняг и въже за теглене“, каза инж. Панчев.През деветте месеца на 2018 г. най-много тежки са настъпили в резултат на извършени нарушения от водачите – 4887 произшествия, или дял от 96,62% от общия брой (5058). Загинали са 442, което съставлява 96,51% от всички загинали (458), и са ранени 6279 или 97,12% от всички ранени (6465).През периода 01.01 – 30.09. на 2018 г. делът на произшествията по вина на пешеходците е 0,79% (40 ПТП с 5 загинали и 38 ранени), като той е намалял с 0,60% в сравнение със същия период на 2017 г. Инцидентите, причинени заради пътните условия, и ранените при тях са по-малко в сравнение с периода на 2017 г. – съответно с 0,06% (3 произшествия) и с 0,08% (5 ранени), но загиналите са повече с един.Специално през миналия зимен период (01.11.2017 г. – 31.03.2018 г.) на територията на страната са настъпили 2527 ТПТП, с 227 по-малко в сравнение с предходния зимен период, при които са загинали 247 и са ранени 3175 участници в движението по пътищата.През месец ноември 2017 г., когато се е провеждала и Акция „Зима“, са настъпили 575 ТПТП със 73 загинали и 721 ранени. Съставени общо 36 999 фиша, 37 597 електронни фиша и 22 179 акта за установени административни нарушения. Издадени са 23 198 наказателни постановения.Комисар Рапчев обобщи, че по време на акция „Зима – 2017 г.” служителите на Пътна полиция са проверили общо 45 233 пътни превозни средства при 41 038 за периода на акцията през 2016 г. Най-много са проверените леки автомобили – 34 226 . Проверените товарни автомобили са били 8110, ППС с животинска тяга – 853, 575 са проверените велосипеди. Проверени са и 497 селскостопански машини, 374 мотоциклета и 289 мотопеда. Общият брой на констатираните неизправности на ППС е бил 3613. Най-честата причина е била неизправност по осветителните системи и сигнализацията – 1913 случая, управление на ППС с разкъсани или износени гуми – 394, неизправни велосипеди – 119  и неизправност при устройствата за измиване на предното стъкло – 90.И тази година Акция „Зима“ ще бъде разделена на три части. Във всяка една от тях ще се обърне внимание на отделна група. Първите дни са отредени на пешеходците, след това са велосипедистите и ППС, теглени от животинска тяга и накрая специално внимание ще се обърне на автомобилистите.Участниците в пресконференцията се обединиха около тезата, че зимата е безопасна, когато си готов за нея и отправиха поредица от препоръки:-Провери изправността на спирачната система (чл. 139, ал. 1, т. 1 от ЗДвП)-Провери и поддържай чисти, видими, регулирани и в изправност фаровете, стоповете, габаритите, мигачите (чл. 100, ал. 4, т. 2 от ЗДвП)-Провери оборудването на 3- или 4-колесното МПС за обезопасителен триъгълник, аптечка, пожарогасител, светлоотразителна жилетка (чл. 139, ал. 2, т. 1 – 4 от ЗДвП) ", "date": "2018.11.01", "title": "Старт на акция „Зима“"}
{"url": "https://www.novinite.bg/articles/166719/Radev-Za-da-si-buditel-intelektualniyat-avtoritet-ne-stiga", "text": "Събрали сме се да отбележим Деня на народните будители. Преди година споменах на тази дата, че Будителят не е интелектуалец по европейски образец. Това е българска духовна категория. За да си будител, интелектуалният авторитет не стига. Трябва да имаш добавена стойност от доблест, кураж и посветеност. Будителите са мисионерите на културата, морала и свободата. Едни будят с таланта си, други с пример. Едни пишат книги и играят на театралната сцена, а други пишат история и носят достойно своята ролята на сцената на живота. Това заяви президентът Румен Радев в Словото си по повод Деня на народните будители.И продължи:Затова днес тук е Кристиян, който посвети силите си на спасяването на последната теснолинейка в България, за да има транспорт за хората в Родопите. Тук е и софиянецът Пламен, който прави чудеса за училището в родното си село. Тук е и планинският водач Орлин, който увлече стотици хора да носят на гръб материали високо в планината, за да изградят заедно животоспасяващ заслон. Тук сте и вие, големи имена на българската култура и наука и хора с кауза, които не се нуждаят от представяне.Будители е имало и в най-мракобесните времена. Има ги и днес. Преди месец призовах за национално единение, но това не е апел да запълним обществените разломи с примирение и безличие.  Това е апел за борба. За демокрация, за справедливост, за просветеност, за свобода на словото. Единението е всенародно усилие в името на високи цели. И будителството е пътят към неговото осъзнаване и сбъдване. Будителите родиха Възраждането. Вярвам, че съвременните будители също ще бъдат на висотата на историческото предизвикателство: да преборим унинието, мрака, безразличието и моралната криза, за да пребъде България!Честит празник!", "date": "2018.11.01", "title": "Радев: За да си будител, интелектуалният авторитет не стига"}
{"url": "https://www.novinite.bg/articles/166718/Parvite-9-ot-novite-vlakove-na-metroto-veche-sa-v-Sofiya", "text": "\"Доставени са първите 9 от новите метровлакове. Над 80% от дейностите, свързани с работата на тунелопробивната машина, с която се изгражда участъка от третия лъч на столичното метро, са изпълнени.\" Това каза днес при проверка на изпълнение на метрото кметът на София Йорданка Фандъкова в присъствието на министъра на транспорта Росен Желязков и директора на „Метрополитен“ проф. Стоян Братоев.Проектът за разширение на метрото в София – Етап 1 от Линия 3 – е включен в Оперативна програма „Транспорт и транспортна инфраструктура” 2014 – 2020 г. с местно съфинансиране от Столичната община. В новото метродепо „Земляне” се намират първите 9 от 20-те влака за линията, произведени от „Сименс“.В момента се изграждат два от четирите етапа на третата линия на метрото в София „Бул. Владимир Вазов – бул. \"Евлоги и Христо Георгиеви\" – \"Орлов мост\" – НДК – ж.к. \"Красно село\" – ж.к. \"Овча купел”,  с дължина 12 км и 12 метростанции. Строителството на по-голямата част от Етап I (7 км и 7 метростанции) започна през януари 2016 г., а от 2017 г. започна и изграждането на станцията на бул. ”Владимир Вазов” и на депото за метросъставите. Изградени са по-голямата част от конструкциите, над 4 км от двупътния тунел от депото на ул. ”Житница” до 50 м от метростанция „Орлов мост“.През есента на настоящата година започна поетапно извършване на архитектурно-довършителните работи на някои от метростанциите, изпълнението на част от релсовите пътища и монтаж на оборудването.За сложните инженерно- и хидрогеоложки условия по трасето през 2016 г. от немската фирма „Херенкнехт“ е произведена тунелопробивна машина за работа в слаби силнооводнени почви, а от 2017 г. тя е започнала работа.На 3 и 4 ноември тунелопробивната машина  ще изгражда тунела под действащите тунели на Линия 1, които преминават на 8 и 16 м от метростанция „Орлов мост“. С цел безопасността на движението по Линия 1, на 3 и 4 ноември 2018 г., събота и неделя, ще бъде спряно движението на влаковете на метрото между метростанция ”Сердика” и метростанция „Стадион В. Левски”.В участъка ще бъде организирана заместваща автобусна линия (виж картата) със спирки на метростанция ”Сердика” пред Булбанк, метростанция ”СУ \"Климент Охридски” и на бул. ”Евлоги и Христо Георгиеви” пред метростанция „Стадион В. Левски”. Интервалите на автобусите ще са съобразени с тези на метрото. В останалите участъци от метростанция ”Стадион В. Левски” до Летището и Бизнеспарка,  а от метростанция ”Сердика” до метростанция ”Обеля” и метростанция ”Витоша” метрото ще се движи по график.На 5 ноември ще бъде доставен 10-ят метровлак. Новите влакове са с високо ниво на автоматизация и висока безопасност на движението. Оборудването с асинхронни двигатели с рекуперация на енергията при движение позволява икономия на енергия с около 28%. С цел безопасност между пероните и влака по станциите ще има перонни врати с височина 1,56 м, които се отварят автоматично с отварянето на вратите на влака.", "date": "2018.11.01", "title": "Първите 9 от новите влакове на метрото вече са в София"}
{"url": "https://www.novinite.bg/articles/166729/Zapochva-zasilen-nadzor-na-pticefermite-v-stranata-zaradi-ptichiya-grip", "text": "Със Заповед на изпълнителния директор на Българската агенция по безопасност на храните (БАБХ) д-р Дамян Илиев е въведена програма за засилен надзор на птицевъдните обекти относно неблагоприятната епизоотична обстановка в страната, свързана със заболяването Инфлуенца по птиците. Мерките включват биосигурност във фермите, по-висока честота на лабораторен контрол за доказване липса на инфекция с вируса и превенция в цялата страна. Птици ще могат да бъдат транспортирани само след като са предварително лабораторно изследвани за наличие на вируса.По-рано тази седмица БАБХ констатира нови огнища на заболяването Инфлуенца по птиците – тип високопатогенен Н5 (птичи грип), в два животновъдни обекти, предназначени за отглеждане на патици мюлари в село Върбица, община Димитровград, област Хасково и за кокошки носачки в село Богданица, община Садово, област Пловдив. В съответствие с българското законодателство са предприети всички мерки за ограничаване и предпазване разпространението на вируса към други птицеферми. Определени са 3-километровите предпазни зони и 10-километровите зони за наблюдение около констатираните огнища на заболяването. Забранено е движението на птици и продукти от тях в и от предпазната и наблюдаваната зона.В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона.В търговската мрежа не са открити яйца с произход от фермата за кокошки носачки. БАБХ напомня, че яйцата не са опасни за човешка консумация.", "date": "2018.11.01", "title": "Започва засилен надзор на птицефермите в страната заради птичия грип"}
{"url": "https://www.novinite.bg/articles/166723/Simeonov-podal-signal-za-zloupotrebi-v-DABCh-oshte-predi-godina", "text": "Вицепремиерът Валери Симеонов определи като несъстоятелни исканията за неговата оставка във връзка с акцията и задържаните служители в Държавната агенция за българите в чужбина (ДАБЧ). Така той отговори на призивите да се оттегли на БСП, ДПС и „Воля” в изявление пред журналисти в Министерския съвет, предаде бТВ.Вицепремиерът подчерта, че не ръководи и не контролира ДАБЧ, като изтъкна, че не са му вменени такива функции. Симеонов отбеляза, че има задължение само на координация.„Смея да твърдя, че до момента стриктно, прецизно и ефективно си изпълнявам задълженията по координацията на работата на тази агенция”, изтъкна вицепремиерът.„Изпълнил съм си задълженията по отношение на ДАБЧ”, подчерта Валери Симеонов.Той посочи, че през лятото на 2017 г. е получил сигнали за злоупотреби в работата на агенцията.„Едно лице поиска дискретна среща с мен – Катя Матева, към онзи момент все още служител на Министерството на правосъдието, пряко отговарящ за българското гражданство. На срещата ми бяха предоставени писмени данни и сигнали, подадени до ДАНС в по-ранен период”, отбеляза Симеонов. Той допълни, че нямало как да прецени достоверността на информацията и се е консултирал с колегата си Красимир Каракачанов.„Информирах го за сигналите, след това получих от него съгласие и предоставих тези материали на съответните специализирани служби. Срещата беше проведена в моя кабинет – пред свидетели на 30 октомври 2017 г.”, каза Симеонов.„Направих втора среща, за да се уверя доколко се работи по въпроса, и с това моите ангажименти приключиха. Доколко са послужили за повдигането на сегашното обвинение и процесуално-следствените действия, аз не мога да кажа, не ми е и работа да се интересувам”, подчерта Симеонов.„Направил съм всичко по силите ми. Не мога да приема с мълчание упреци и искания за оставка без каквото и да било основание”, категоричен беше той.", "date": "2018.11.01", "title": "Симеонов подал сигнал за злоупотреби в ДАБЧ още преди година"}
{"url": "https://www.novinite.bg/articles/166739/Divi-praseta-s-afrikanska-chuma-v-Dobrichko", "text": "Първи случаи на инфекция с вируса на Африканска чума по свинете (АЧС) са констатирани при четири диви прасета в област Добрич. Те са отстреляни в ловно стопанство в землището на село БългаревоСъс заповед на изпълнителния директор на Българската агенция по безопасност на храните (БАБХ) д-р Дамян Илиев са наложени мерки за превенция и ограничаване разпространението на инфекцията в съответствие с действащото законодателство. Създадени са зони на ограничение, засилен е надзорът при дивите и сред популацията домашни свинеБАБХ ще извършва постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел прекъсването на възможността за прехвърляне на заразата между дивата и питомната популация  свине в страната.Днес се провежда заседание на Областната епизоотична комисия в гр. Добрич, на която ще бъдат обсъдени мерките за контрол, предотвратяване на разпространението и организацията по изпълнението им.Биосигурността на фермите е ключов фактор за предпазване на домашни прасета от навлизане на инфекция с вируса на АЧС. В тази връзка БАБХ напомня, че прасетата в стопанства „заден двор“ трябва да се отглеждат затворени и при засилена биосигурност, и да нямат контакт с диви прасета.", "date": "2018.11.01", "title": "Диви прасета с африканска чума в Добричко"}
{"url": "https://www.novinite.bg/articles/166717/Do-5-noemvri-shte-moje-da-se-kandidatstva-za-Tretite-godishni-nagradi-v-turizma", "text": "До 5 ноември 2018 г. (понеделник) Министерството на туризма ще приема кандидатури за Годишните награди в туризма. Кандидатстването се извършва през онлайн платформа  , където са описани всички условия, на които е необходимо да отговарят участниците. Министерство на туризма измества датата по молба на общини и организации, които да имат време да подготвят своите кандидатури.Кандидатурите за наградите се подават в професионални и журналистически категории, като има и обособена група за общини. Общините могат да се състезават за статуетки в категориите за планински, морски, СПА и културно-исторически туризъм. Представителите на медиите имат възможност да мерят сили за материали на тема туризъм в печатни медии, онлайн медии, интернет блог, радио и телевизия. В художествените категории за участие в конкурса има право да кандидатства по един представител от медия в една категория.След изтичане на крайния срок кандидатите, които отговарят на критериите, ще бъдат обявени на сайта на наградите и за тях ще започне гласуването. Важно условие е, че всеки участник може да се включи в надпреварата с едно свое предложение в рамките на една категория.Чрез онлайн вот ще се избират победителите във всяка категория. Всеки може да гласува еднократно за един участник в рамките на една категория (отчита се едно гласуване от всеки IP адрес), но може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Подобни опити ще повлияят негативно за класирането на съответния кандидат.Категориите, за които може да се подават заявления за участие, са:1. „Туристическа атракция/обект“;2. „Туристическо събитие“;3. „Духът на България“;4. „Специализиран туризъм“;5. „Туристическа дестинация“;6. „Иновации“;7. „Журналистически материал на тема туризъм в България в печатна медия“;8. „Журналистически материал на тема туризъм в България в онлайн медия“;9. „Журналистически материал на тема туризъм в България в интернет блог“;10. „Журналистически материал на тема туризъм в България в радио“;11. „Журналистически материал на тема туризъм в България в телевизия“;12. „Община за планински туризъм“;13. „Община за морски туризъм“;14. „Община за балнео- и СПА туризъм“;15. „Община за културно-исторически туризъм“;16. Голямата награда - „Изборът на българите”, се определя сред всички обекти,включени в „100-те национални“ и „50-те малко познати места“.Целта на конкурса е да насърчи развитието на българския туризъм чрез популяризиране на туристическите обекти и дестинации, повишаване на конкурентоспособността и качеството на туристическата услуга. Конкурсът ще стимулира също така и въвеждането на иновативни практики в отрасъла с цел постигане на по-висока ефективност в предлагането на туристическите услуги. Призьорите ще бъдат обявени на официална церемония на 11 декември 2018 г. ", "date": "2018.11.01", "title": "До 5 ноември ще може да се кандидатства за Третите годишни награди в туризма"}
{"url": "https://www.novinite.bg/articles/166738/Digitalizirame-napalno-administraciyata-v-turizma", "text": "Дигитализацията не е просто промяна, а задължителната трансформация, през която туризмът трябва да премине, за да е ефективен и конкурентен. Това заяви министърът на туризма Николина Ангелкова при откриването на конференцията „Дигитална трансформация в туризма“, организирана от Националния борд по туризъм (НБТ) със съдействието на Министерството на туризма.Министър Ангелкова изрази готовността на Министерството на туризма да инициира създаването на консултативен съвет за дигитализация в туризма, който да играе ролята на платформа за диалог и партньорство. В него предвиждаме широко представителство на всички заинтересовани – бизнеса, държавните институции и изпълнителната власт, браншовите организации в сектора, академичните среди, IT отрасъла и др. Така със съвместни усилия ще създадем обща рамка за секторен диалог в сферата на дигитализацията в туризма и ще очертаем конкретните стъпки за полезно взаимодействие, заяви още тя. Целта на съвета като постоянен орган е да приема стратегия с план за действие в сектора, разчитайки на експертизата на членовете му, както и да има непрекъснат мониторинг на световните тенденции, за да предлага на министъра на туризма новостите, които трябва да бъдат въведени в рекламата и за иницииране на евентуални законодателни инициативи, каза още тя пред участниците в конференцията. В дискусията участваха председателят на държавна агенция „Електронно управление“ Атанас Темелков, зам.-председателят на УС на НБТ Мартин Захариев, Поли Карастоянова, изпълнителен директор на борда, представители на туристическия бранш и експерти от различни области.Министърът припомни данните от международни изследвания, според които през 2017 г. 46% от туристите в Европа са организирали пътуванията си онлайн и се очаква през следващите 2 години този процент да се увеличи до 60. През 2018 г. потребителите на Интернет са вече над 4 млрд., а на мобилни услуги – повече от 5 млрд. Дигитализацията трансформира осезаемо туристическата индустрия и вече всеки втори турист организира почивката си чрез интернет, половината от пътуванията започват от мобилно устройство, посочи министър Ангелкова и допълни, че Министерството на туризма организира през февруари тази година подобна кръгла маса с международно участие в рамките на българското председателство на Съвета на ЕС, оценявайки актуалността на темата.Министър Ангелкова акцентира върху факта, че мобилността, дигитализацията и споделената икономика променят света и правенето на бизнес със светкавични скорости и стават все по-силни фактори за устойчивото развитие на туризма като структуроопределящ и приоритетен отрасъл у нас. В отговор на предизвикателствата на най-новите тенденции министерството постави във фокус използването на дигиталните технологии в позиционирането на България като конкурентоспособна дестинация.Бързите темпове, с които дигитализацията трансформира туристическата индустрия, превърнаха интернет в основен канал за организиране на пътуванията. Онлайн присъствието е водещо в маркетинг стратегията на Министерството на туризма, а дигиталната реклама стана част от всяка промоционална кампания, посочи тя. В актуализираната версия на Националната стратегия за устойчиво развитие на туризма е включен и план за действие за реализацията на тази политика.Електронното управление е бъдещето и ние залагаме на него, за да облекчим бизнеса и гражданите, дигитализацията е необратим процес, коментира министър Ангелкова. Вече разработихме конкретни проекти, свързани с успешното внедряване на дигитализацията в отрасъла – както за по-доброто му администриране, така и оптимизиране на маркетинговите дейности. Пример за това е интернет платформата и мобилно приложение iLoveBulgaria, с което популяризираме бранд България.Платформата съдържа информация за туристически обекти и услуги по области и интереси и спомага за намирането им в реално време и място чрез GPS & QR скенер. Платформата използва най-модерните технологии и е застъпена възможността за директно споделяне на туристически обекти чрез Chat Extension на Вайбър. Данните отчитат 25 000 сваляния на iLoveBulgaria, 16 000 посетители на месец на уебсайта и блога му, 100 000 последователи на Фейсбук страницата и над 366 000 достигнати лица, близо 6500 последователи в Инстаграм.Министерството на туризма ще е една от първите администрации, които ще въведат за бизнеса възможност освен електронния подпис да ползва и лицева идентификация.Демоверсията на тази услуга ще бъде представена вероятно в средата на ноември и ще ускори административните процедури. Промяната ще улесни предприемачите и инвеститорите, а предоставянето на административни услуги ще става в много съкратени срокове, съобщи министърът.Ние сме сред държавите с най-бърз и достъпен интернет, което впечатлява туристите, стана ясно от думите й. Българите използват интензивно интернет за телефонни и видеоразговори. 85% от нашите сънародници, които са използвали глобалната мрежа през последните три месеца, са осъществявали такива контакти, като това е най-високата стойност в ЕС. Освен това нивото на участието им в социални мрежи също е сред най-високите в съюза, коментира министър Ангелкова.Министерството на туризма се ръководи от принципа, че информацията е стратегически най-важният инструмент за развитието на една толкова конкурентна индустрия като туризма. Предоставянето на актуални и лесно достъпни данни в реално време е важно за всички заинтересовани страни в тази динамично развиваща се среда, повлияна изключително от процесите на дигиталната трансформация. Това е причината, поради която Министерството на туризма насочи усилията си към разработване на Единната система за туристическа информация като портал за комуникация по защитени канали в туристическата система. За нея в най-скоро време ще бъде представена демоверсия, увери министър Ангелкова.Зам.- председателят на УС на НБТ Мартин Захариев съобщи, че за две десетилетия пътуванията са се увеличили два пъти благодарение и на новите модерни технологии. Той изказа задоволство от партньорството с присъстващите институции в прилагане на IT технологиите в сектора. Това показва, че бизнесът не може без администрацията, но и тя - без бизнеса, каза той.Председателят на Държавна агенция „Електронно управление” Атанас Темелков посочи, че 782 администрации в страната вече могат да обменят документи електронно, което рязко ще динамизира услугите за предприемачите и потребителите.", "date": "2018.11.01", "title": "Дигитализираме напълно администрацията в туризма"}
{"url": "https://www.novinite.bg/articles/166731/Tri-balgarki-ucheni-s-nagrada-ot-5000-evro-za-svoite-smeli-proekti-v-sferata-na-medicina-himiya-i-matematika", "text": "Д-р Магдалена Баймакова, д-р Мира Бивас и д-р Мирослава Недялкова са тазгодишните носителки на националната стипендия „За жените в науката“ за България. Престижното отличие им бе присъдено за техните иновативни научни идеи на официална церемония в Софийски университет „Св. Климент Охридски“ вчера, 31 октомври, в навечерието на Деня на будителите.Почетен гост на събитието беше г-жа Илияна Йотова, вицепрезидент на Република България, която за втора поредна година подкрепи с присъствието си каузата за повече жени в науката. Стипендиите „За жените в науката“ се отпускат всяка година от L'Oreal и ЮНЕСКО на млади жени учени и имат за цел да подкрепят тяхната научноизследователска кариера и амбиции да променят света към по-добро със силата на науката. Трите тазгодишни победителки бяха отличени за своите смели научни проекти с награда от по 5000 евро всяка. Проектът, с който д-р Магдалена Баймакова впечатли журито на „За жените в науката” 2018, е фокусиран върху изследването и превенцията на Хепатит Е вирусна инфекция. Макар родината на опасния вируса да е Средна Азия, повишените нива на миграция на хора и животни са довели до това той все повече да се разпространява и в Европа. Това прави изследванията на д-р Баймакова не само изключително интересни, но и силно необходими, важни и с глобална приложимост. Към момента д-р Баймакова е главен асистент в Катедра „Инфекциозни болести“ при ВМА-София. Тя е носител на редица отличия, сред които и това за „Млад медик на годината“. Втората стипендиантка за 2018 г., д-р Мира Бивас, е млада и амбициозна повелителка на числата. В момента тя е главен асистент едновременно във Факултета по математика и информатика на СУ „Св. Кл. Охридски“ и в Института по математика и информатика на БАН, където развива таланта си в областта на приложната математика. Любовта й към числата датира още от гимназията, а проектът, с който печели стипендията „За жените в науката“ тази година, цели да направи един нов прочит на класическите теореми, които затрудняват немалък брой ученици в училище, с цел по-ефективна оптимизация на различни процеси.Д-р Мирослава Недялкова е името на третата стипендиантка по програмата „За жените в науката“ тази година. Тя е невероятно талантлив химик и в момента е главен асистент във Факултета по химия и фармация на СУ „Св. Климент Охридски“. Печелила е стипендии на Европейската комисия в Барселона и по програма на Швейцарския Фонд за Наука, както и на фондация Фулбрайт. Проектът, с който д-р Недялкова печели стипендията „За жените в науката“ за 2018 г., цели обстойно изследване и превенция на човешките алергии и в частност оценка на алергенните протеини. Научните й идеи са с изключителна важност поради нарастващата употреба на модифицирани протеини в храни, лекарства и др., както и поради факта, че 15% от световното население страда от различни видове алергии. Тази година стипендиантската програма „За жените в науката“ се провежда в България за 8-и пореден път в партньорство между L'Oreal България, СУ „Св. Климент Охридски“ и Националната комисия за ЮНЕСКО – България. 2018 г. е изключително важна за програмата и защото инициативата отбелязва 20 години от създаването си и до днес продължава да е единствената по рода си глобална програма, която цели да мотивира и подкрепя жените учени по цял свят, които чрез работата си допринасят за прогреса на науката. През последните 20 години „За жените в науката“ е отличила над 3100 жени учени в 117 държави, като 3 от отличените дами днес са и носителки на Нобелови награди за наука„Като част от глобалната инициатива, програмата „За жените в науката“ се провежда в България вече 8 години. 8 години, в които заедно с ЮНЕСКО и Софийски университет „Св. Климент Охридски“ сме отдадени на каузата да насърчаваме равноправието и разнообразието в областта на науката в България и да отдаваме заслуженото признание на талантливите жени учени в страната. Към днешна дата сме отличили 21 изявени българки изследователи, чиято любов към науката е наистина вдъхновяваща“ – каза Бриджит Стрелър, генерален мениджър на L'Oreal България, по време на церемонията по награждаването на тазгодишните стипендиантки.Събитието бе уважено от редица официални лица и висши представители на научната общност, сред които Карина Ангелова – заместник-министър на образованието и науката, Амелия Гешева – заместник-министър на културата, Дончо Барбалов – заместник-кмет на Столична община направление „Финанси и стопанска дейност“, Милена Дамянова – Директор на Дирекция „Наука“ към МОН, Юрий Щерк – заместник-министър на външните работи и председател на Национална комисия за ЮНЕСКО – България, проф. Николай Витанов – заместник-ректор на СУ „Св. Климент Охридски“, проф. Диана Петкова – председател на Съюза на учените в България. Тази година програмата получи и силна медийна подкрепа от страна на: сп. Наука, bTV Media Group, bTV Radio, радио N-JOY, BTA, в. Стандарт, БНР, сп. ELLE и Elle.bg, сп. Harper’s Bazaar, Rozali.com, MomichetataOtGrada.com, Dnevnik.bg, сп. Glamour и Glamour.bg, сп. Икономист, ViewSofia, Novinite.bg, Jenite.bg, ClubZ.bg, Woman.bg, Kafene.bg,  MikaMagazine.Новото девето издание на „За жените в науката“ предстои да започне след няколко седмици с отваряне на приема на кандидатури за 2019 г. в търсене на най-талантливите българки учени.Националната програма за стипендии е част от световната програма на L'Oréal–ЮНЕСКО „За жените в науката“, създадена, за да разпознава и подкрепя жените, чиито постижения са допринесли за развитието на научното познание, както и за да осигури подкрепа на обещаващи млади жени учени с достойни проекти.Националните стипендии „За жените в науката“ на L'Oréal–ЮНЕСКО се отпускат за проекти, които се реализират в една отделна страна. Те вече съществуват в повече от 50 страни, а в България се появяват за първи път през 2010 година.Световната програма „За жените в науката“ е създадена през 1998 година, когато L'Oréal и ЮНЕСКО обединяват усилията си в подкрепа на жени учени в областта на природните науки и за популяризиране на научния им труд, като основават Наградите „За жените в науката“. Днес инициативата се е разраснала значително в международен план, включвайки още програмата International Rising Talents, както и национални и регионални стипендии. Програмата „За жените в науката“ се е превърнала в една глобална инициатива, която вече е подкрепила над 3100 жени от 117 държави.", "date": "2018.11.01", "title": "Tри българки учени с награда от 5000 евро за своите смели проекти в сферата на медицина, химия и математика"}
{"url": "https://www.novinite.bg/articles/166721/Otbranitelniyat-gigant-Elbit-Systems-provede-Den-na-industrialnoto-satrudnichestvo-v-Sofiya", "text": "Международната високотехнологична отбранителна компания Elbit Systems организира в София Ден на индустриалното сътрудничество. Събитието бе открито от посланика на Израел в България г-жа Ирит Лилиан, а в него взеха участие представители на български частни и държавни компании от сферата на отбраната и технологиите, представители на референтни институции и висшия мениджмънт и експерти от Elbit Systems. Компанията представи възможностите за индустриално сътрудничество с българския бизнес и своя опит и способности в областта на предстоящия проект в България.По време на събитието бяха проведени и директни работни срещи с представители на български компании, които имат интерес да си сътрудничат с Elbit Systems при евентуално изпълнение на проекта за придобиване на нови бронирани машини за сухопътните войски на Българската армия.Elbit Systems е световен лидер в областта на производството и интеграцията на куполи (вкл. и дистанционно управляеми) за бронирани машини и дистанционно управляеми оръжейни системи, с над 30 години опит в сферата и десетки успешни проекти по целия свят, вкл. в редица страни, членки на ЕС и НАТО.Само за последните няколко години Elbit Systems участва в редица програми, в които доставя и интегрира такава техника, сред които са:-Дистанционно управляеми куполи с 30 мм оръдие на бронирани машини MOWAG Piranha IIIC 8X8 за Белгийската армия;-Дистанционно управляеми куполи с 30 мм оръдие, интегрирани с ракети Spike, на бронирани машини STEYR PANDUR II 8X8 за Португалските военноморски сили;-Дистанционно управляеми куполи с 30 мм оръдие, интегрирани с ракети Spike на бронирани машини Patria AMV 8X8 за армията на Хърватска;-Дистанционно управляеми куполи с 30 мм оръдие на бронирани машини IVECO 6X6 (APC) и дистанционно управляема оръжейна система 12.7/7.62 mm за Бразилската армия.Търсейки стратегически партньори в България, с които да си сътрудничи в дългосрочен план, Elbit Systems се базира на своя успешен опит в индустриалното партньорството с местни компании, трансфера на ноу-хау и технологии и създаването на местни бази за производство, интеграция и монтаж, реализирани в редица страни по света.Elbit Systems търси партньорство с български компании в контекста на програмата на Българската армия за придобиване на нови бронирани машини. Компанията вярва, че това би било и добра основа за създаване на възможности за местния бизнес за последващ износ на продукти, произведени в България. ", "date": "2018.11.01", "title": "Отбранителният гигант Elbit Systems проведе Ден на индустриалното сътрудничество в София"}
{"url": "https://www.novinite.bg/articles/166709/Dneven-horoskop-za-1-noemvri", "text": "Днес отношенията ви с хората ще бъдат много динамични. Хора ще влиза и излизат от живота ви непрестанно. В началото ще ви бъде много странно, но ще свикнете. В крайна сметка важните за вас хора ще останат до вас. Днес самочувствието ви ще бъде доста високо, но това е добре, защото ще бъдете уверени в себе си и това много ще ви помогне в много аспекти. Опитайте да се откажете от лошите си навици днес, защото те ще саботират успеха ви. Има хора, които имат планове за вашето бъдеще и се опитват да ви ги наложат. Не допускайте това да се случва, отстоявайте мнението си и не позволявайте на никого да диктува живота ви. Ако сте представител на някоя от останалите зодии, вижте дневния си хороскоп ", "date": "2018.11.01", "title": "Дневен хороскоп за 1 ноември"}
{"url": "https://www.novinite.bg/articles/166707/Arestuvan-izbyaga-ot-bolnicata-v-Blagoevgrad", "text": "Mладеж, доведен за преглед от полицейски патрул, скочи през прозорец на Спешно-приемно отделение на МБАЛ-Благоевград и избяга, предаде БГНЕС. Инцидентът станал в 6:45 часа тази сутрин.Патрул от двама полицаи довел към 6:35 часа закопчания с белезници около 18-годишен младеж, за да бъде прегледан от лекар и след това задържан в ареста. След като е вкаран в спешното, единият полицаи излязъл отвън, за да се обади по телефона, а колегата му пазел арестанта в отделението докато се освободи дежурният лекар. През цялото време задържаният се озъртал, когато лекарят го поел за преглед в шокова зала, арестантът хукнал, изтичал по коридора към помещението, в което почиват лекарите, когато няма пациенти. Там единствено има един прозорец без решетки.Младежът, както е с белезниците, излязъл през прозореца, стъпил на широкия перваз под него, след което скочил на паркинга от 2 метра височина. След което на бегом пресякъл паркинга пред частната болница и побягнал към лозята в местността Баларбаши.Двамата полицаи скочили в патрулката и поели към паровата централа на МБАЛ-Благоевград, за да го пресрещнат. След което се върнали назад и се обадили на колегите си за помощ. Избягалият арестант се издирва.", "date": "2018.11.01", "title": "Арестуван избяга от болницата в Благоевград"}
{"url": "https://www.novinite.bg/articles/166733/Hvanaha-28-nelegalni-migranti-ukrivali-se-v-Sofiya", "text": "Общо 28 незаконни мигранти са установени при две операции, проведени от Главната дирекция „Национална полиция“ и СДВР на територията на столицата, предаде Нова ТВ. 15 от чужденците били открити в необитаема къща в софийски квартал. Те не притежавали документи за самоличност, а в рамките на извършените проверки било установено, че са влезли незаконно в страната. 14 от тях са се самоопределили като афганистанци, а един - като пакистанец. В рамките на операцията криминалистите засекли в имот в друг квартал на столицата още една група от 13 чужди граждани. Те също били без документи за самоличност, осем от тях се представили за граждани на Афганистан, трима - на Пакистан, а други трима – на Ирак. Установен, задържан и разпитан е и собственикът на имота, в който са били открити незаконните чужденци.По случаите са образувани досъдебни производства, работата по тях продължава под наблюдението на прокуратурата. Чужденците са предадени на Дирекция „Миграция“ и са настанени в центровете от затворен тип. ", "date": "2018.11.01", "title": "Хванаха 28 нелегални мигранти, укривали се в София"}
{"url": "https://www.novinite.bg/articles/166732/Betonovoz-pregazi-vazrasten-velosipedist-v-Sofiya", "text": "Възрастен велосипедист загина прегазен в София в района към Сточна гара. Сигналът за катастрофата е подаден малко след 12:00 часа днес.По първоначални данни в района на улиците \"Индустриална\" и \"Козлодуй\" бетоновоз е прегазил 81 - годишен велосипедист, който е починал на място. Извършен е оглед. Пробата на водача за алкохол е отрицателна.По случая е образувано досъдебно производство. Изясняват се всички обстоятелства и причини за тежкия инцидент.", "date": "2018.11.01", "title": "Бетоновоз прегази възрастен велосипедист в София"}
{"url": "https://www.novinite.bg/articles/166734/Zaloviha-18-godishniya-beglec-ot-policiyata-v-Blagoevgrad", "text": "Задържан е вече 18-годишният арестант, избягал тази сутрин от болницата в Благоевград. Към момента младежът се намира в благоевградското Първо РУ.От МВР припомнят, че тази сутрин той бе спрян от екип на автопатрул и при проверката от него бе иззета марихуана. При отвеждането му за задължителен преглед в Спешния център, 18-годишният влязъл в един от кабинетите и успял да избяга през прозорец. Веднага бяха предприети действия за издирването му.Продължава работата по назначената вътрешна служебна проверка в Първо РУ в Благоевград. ", "date": "2018.11.01", "title": "Заловиха 18-годишния беглец от полицията в Благоевград"}
{"url": "https://www.novinite.bg/articles/166726/Hvahana-vrachanin-darjal-v-doma-si-kulturno-istoricheski-cennosti", "text": "Предмети с културно-историческа стойност са открити при полицейска акция във Враца. Операцията е осъществена след получена информация и предприето разследване на получените данни, включително и наблюдение на адрес, собственост и обитаван от 44-годишен мъж в града.  Вчера е планирано и провеждането на специализираните действия с цел противодействие на престъпления, свързани с културно-исторически ценности.При вида на полицаите мъжът изхвърлил през терасата пакет с множество фибули, обеци, връхчета от копия, монети, пръстен, метална гривна и други предмети с културно-историческа стойност. В рамките на предприетите процесуални действия в жилището са открити и други метални предмети с различна форма и големина, на които предстои да бъде изяснена стойността и произходът. По случая е образувано досъдебно производство, работата по което продължава под наблюдението на прокуратурата.", "date": "2018.11.01", "title": "Хвахана врачанин, държал в дома си културно-исторически ценности"}
{"url": "https://www.novinite.bg/articles/166730/Specsadat-ostavi-v-aresta-shefat-na-DABCh", "text": "Специализираният съд остави в ареста председателят на Държавната агенция за българите в чужбина Петър Харалампиев, предаде БГНЕС. Повече от четири часа Специализираният наказателен съд разглежда днес мерките за неотклонение на задържаните и обвинени за корупционния скандал с български документи началник и служители на Държавната агенция за българите в чужбина.В ареста остават и главният секретар на агенцията Красимир Томов, както и третият, за когото прокуратурата поиска вземане на мярка “задържане под стража” - Марко Стойов. Четвъртата обвиняема бе освободена още в сряда срещу парична гаранция заради здравословното й състояние и заради отзивчивостта пред разследващите.Съдът уважи искането на прокуратурата поиска за постоянен арест за председателя на агенцията Петър Харалампиев, на главния секретар Красимир Томов и на Стойов. Според обвинението престъпната схема за подкупи, срещу които се издават удостоверения за български произход е започнала да действа още от юли миналата година, когато Харалампиев е оглавил агенцията. Заместник-главният прокурор Иван Гешев определи разследването и корупцията в ДАБЧ като \"без аналог в новата ни история\".", "date": "2018.11.01", "title": "Спецсъдът остави в ареста шефът на ДАБЧ"}
{"url": "https://www.novinite.bg/articles/166725/106-jurnalisti-sa-zagubili-jivota-si-ot-nachaloto-na-godinata", "text": "Над 100 журналисти и служители в медии са убити в 36 страни по света от началото на 2018 г. Това съобщи в Женева неправителствената организация Press Emblem Campaign, предаде БГНЕС. Тя призова международната общност за незабавно разследване на убийствата и за изправяне на отговорните за тях пред правосъдието.„За 10 месеца на тази година броят на журналистите вече надхвърли данните за миналата година. От януари 106 журналисти и служители в медиите са убити в 36 държави“, отбеляза организацията, припомняйки, че през цялата 2017 г. са регистрирани общо 99 подобни убийства. Първите три страни в негативната класация по броя на жертвите през тази година са Афганистан /17/, Мексико /15/ и Йемен /8/.Обявяването на данните е във връзка с 2 ноември, когато се чества Международният ден за прекратяването на безнаказаността за престъпления срещу журналисти. Генералният секретар на Press Emblem Campaign Блез Лампан заяви, че „борбата с безнаказаността се намира в центъра на борбата за правата на човека“. „Националните механизми не са достатъчни, необходими са международни механизми за разследване“, констатира той.Press Emblem Campaign смятат, че убийството на саудитския журналист Джамал Хашоги в началото на този месец в Истанбул е свидетелство за „тревожното увеличаване на престъпленията, насочени срещу журналистите в света“.Press Emblem Campaign е създадена през 2004 г. и има консултативен статут към ООН. В статистиката, която тя води, са отразени случаите на убийства на журналисти при изпълнение на професионалните им задължения. Източник на информация са съобщенията на пресата, ООН и неправителствените организации.", "date": "2018.11.01", "title": "106 журналисти са загубили живота си от началото на годината"}
{"url": "https://www.novinite.bg/articles/166708/Otnovo-hvanaha-piyan-shofor-da-kara-uchenici", "text": "Тази сутрин пътни полицаи предприели проверка на техническото състояние на три автобуса, ангажирани от ръководството на основно училище в Пловдив да извършат превоз на ученици. Преди тръгване водачите на моторните превозни средства били тествани с дрегер за алкохол и при единия от мъжете, на 58 години, апаратът отчел наличие на 0,56 промила. На шофьора е издаден акт за установеното административно нарушение, отнето му е свидетелството за правоуправление. Спрян от движение е автобуса, който щял да управлява.", "date": "2018.11.01", "title": "Отново хванаха пиян шофьор да кара ученици"}
{"url": "https://www.novinite.bg/articles/166727/Sled-15-godini-prekasvane-Izlita-parviyat-samolet-mejdu-Atina-i-Skopie", "text": "Въздушната връзка Атина-Скопие беше прекъсната преди 15 години. В гръцката столица пристига македонският вицепремиер Буяр Османи, съобщава БНТ.Той ще се срещне със заместник- министъра по външните работи на Гърция - Йоргос Катрунгалос. Двамата ще пътуват до международното летище в Атина. От там с първия пътнически полет Османи ще се върне в Македония.Отбелязва се, че възстановяването на пряката въздушна връзка е важна крачка към укрепването на доверието между двете държави и е свидетелство за продължаващото затопляне на отношенията им.През февруари като част от процеса по регулиране на конфликта с името на Македония името на летището в Скопие от Александър Велики беше сменено на международно летище Скопие. От днес Ейджиън Еърлайнс ще извършва полети Атина-Скопие и Скопие-Атина два пъти в седмицата.  ", "date": "2018.11.01", "title": "След 15 години прекъсване: Излита първият самолет между Атина и Скопие"}
{"url": "https://www.novinite.bg/articles/166724/Za-Pirin-Informacionnoto-turne-pristiga-v-Sofiya-na-6-noemvri", "text": "Експерти на коалицията от неправителствени организации и граждански групи „За да остане природа в България“ продължават информационната кампания в защита на Национален парк Пирин в София, на 6 ноември 2018 г. (вторник) от 18:30 ч. в Smartfablab на бул. Христо Смирненски 1, в страничния двор на Университета за архитектура, строителство и градоустройство. Т.нар. Пиринско турне вече обиколи 9 други града на България през октомври 2018 г., сред които Пловдив, Бургас, Русе, Стара Загора, Сливен, Казанлък, Пазарджик, Хасково, Благоевград. Срещите се организират с подкрепата на гражданите, които протестираха през цялата първа половина на годината срещу планираното застрояване на световното наследство на ЮНЕСКО и опитите на практика да се унищожи защитения му статут. Природозащитниците припомнят:До края на месец октомври трябваше да излезе окончателно решение на Върховния административен съд във връзка с делото за липса на екологична оценка на проекта за нов план за управление на Национален парк Пирин. През последните месеци протестите на открито за Пирин затихнаха, но това не означава, че битката е приключила. На срещите ще обсъдим с гражданите, които протестираха, двете дела, които водим, за да опазим Национален парк \"Пирин\". Продължаваме да се борим с пълна сила ден след ден, дело след дело. В следващите седмици в още български градове ще се проведе и втора вълна на информационното турне за Национален парк Пирин. Специално онлайн събитие е планирано за протестиращите градове в чужбина.Коалицията „За да остане природа в България“ призовава привържениците си да подкрепят протеста за майките на деца с увреждания за оставката на вицепремиера Валери Симеонов. Недопустимо е високопоставен представител на правителството да има подобно отношение към граждани на република България и трябва да поеме пълната политическа и чисто човешка отговорност за поведението си.  ", "date": "2018.11.01", "title": "За Пирин: Информационното турне пристига в София на 6 ноември"}
{"url": "https://www.novinite.bg/articles/166740/Viktorio-Aleksandrov-ne-pomnel-kakvo-e-napravil-poiska-domashen-arest", "text": "26-годишният Викторио Александров, обвинен в убийството на приятелката си и дъщеря им, се изправи пред съда и поиска да бъде пуснат с мярка „домашен арест”. Заяви, че не се чувства добре, защото има рана на главата и спукано тъпанче. Прокуратурата поиска задържане под стража, съобщи Нова телевизия.Пред журналистите Викторио Александров запази пълно мълчание. По-късно обаче е дал обстоятелствени показания. Твърди, че не помни убийството на 23-годишната си приятелка, не помни и убийството на детето си. Помни само как е бягал по стълбите с детето, след това как са бягали в парка. ", "date": "2018.11.01", "title": "Викторио Александров не помнел какво е направил, поиска домашен арест"}
{"url": "https://www.novinite.bg/articles/166706/Virtuozniyat-kontrabasist-Rik-Stotijn-v-Sofiya-za-koncert-s-Virtuozite", "text": "Концертът „“ е повод за първо гостуване в България на младия и вече утвърден на световната концерта сцена Рик Стотийн. На 14 декември в зала 1 до атрактивния контрабасист ще застане изтъкнатият български цигулар Минчо Минчев за изпълнението на Голямо концертно дуо за цигулка, контрабас и оркестър на Ботезини. В програмата публиката ще чуе още увертюрата „Крадливата сврака“ от Росини и „Фантастична симфония“ на Берлиоз.Определят Рик като гъвкав музикант и истински майстор на контрабаса, който притежава феноменална техника. Като гост-солист Стотийн свири редовно с Лондонския симфоничен оркестър, Кралския Концертгебау оркестър Амстердам, Камерен оркестър на Европа, Оркестър „Моцарт”, Камерен оркестър „Малер”, Радио-симфоничния оркестър на Швеция и много други.Стотийн получава първите си уроци едва на осемгодишна възраст. Възпитаник е на Консерваторията в Амстердам където завършва с най-високо отличие. По-късно е учил при Божо Параджик в Университета във Фрайбург. Рик е печелил няколко първи награди на конкурс в чест на Принцеса Кристина, Фондацията за млади музикални таланти, а през 2013 година му присъждат Холандската награда за музика –  най-голямото признание за музикант в Холандия. Според журито „Рик е разностранен музикант със затрогваща музикалност и поразителна виртуозност“.През своя 90-годишен юбилеен сезон Софийската  филхармония гостува на Новогодишния музикален фестивал под диригентството на Маестро Емил Табаков. Подбраната програма отбелязва важни за музикалния свят годишнини:  150 години от смъртта на Джоакино Росини, 195 г. от смъртта на Джовани Ботезини и 215 г. от рождението на Хектор Берлиоз.Билетите са в продажба на касите на Билетен център – НДК, както и онлайн на . Цените са от 20, 30, 40, 50, 60, 70 лв. Има и 20% намаление от всеки ценови пояс за ученици, студенти, пенсионери и хора в неравностойно положение.", "date": "2018.11.01", "title": "Виртуозният контрабасист Рик Стотийн в София за концерт с „Виртуозите“"}
{"url": "https://www.novinite.bg/articles/166716/Koncert-na-Sofijskiya-duhov-orkestar-za-Denya-na-narodnite-buditeli", "text": "По случай Деня на народните будители Софийския духов оркестър ще изнесе специален концерт. Той ще се проведе в Концертната зала на Дома на културата \"Искър\" от 18:00 ч.Диригент ще бъде Васил Делиев,а солисти - Ана-Мария Крайчева – сопран, Агнес Данкова – пиано, Пламен Димитров –валдхорна. В програмата са включени произведения от Камий Сен-Санс, Милчо Левиев, Жул Леви, Марин Големинов, Парашкев Хаджиев, Николай Добринов, Иван Жеков, Васил Делиев.Входът е свободен.", "date": "2018.11.01", "title": "Концерт на Софийския духов оркестър за Деня на народните будители"}
{"url": "https://www.novinite.bg/articles/166703/Predimno-oblachno-sled-obyad-na-mesta-shte-se-razkasa", "text": "Над Западна и Централна България през по-голямата част от деня ще е със значителна висока облачност и валежи са малко вероятни. По поречията, в низините и в Източна България ще има ниска слоеста облачност или мъгла. След обяд видимостта временно ще се подобри и облачността ще се разкъса. Ще духа слаб до умерен вятър от изток-североизток. Максималните температури ще са между 20 и 25 градуса, сочи прогнозата на НИМХ. Атмосферното налягане е по-високо от средното за месеца и ще остане без съществена промяна.В планините ще е със значителна облачност, почти без валежи. Ще духа слаб до умерен югоизточен вятър, по високите и открити части от запад-югозапад. Максималната температура на височина 1200 метра ще е около 19 градуса, на 2000 метра – около 13.По Черноморието облачността ще е значителна. В сутрешните часове на места ще се образува мъгла. След обяд временно видимостта ще се подобри и облачността ще се разкъса. Ще духа слаб до умерен североизточен вятър. Максималните температури ще са 17-20 градуса. Температурата на морската вода е 17-18. Вълнението на морето ще е 1-2 бала.", "date": "2018.11.01", "title": "Предимно облачно, след обяд на места ще се разкъса"}
{"url": "https://www.novinite.bg/articles/166728/Simon-Bokanegra--na-Verdi-s-premiera-v-Sofijskata-opera", "text": "Симон Боканегра ” – една от интересните творби в световния оперен репертоар. Опера, претърпяла първоначален провал по време на премиерата си през 1857 година, но години по - късно напълно заслужила  признанието на публиката и до днес. Произведение, за което самият  Джузепе Верди споделя: “ Мислех, че съм направил нещо възможно, но изглежда, че съм се излъгал, ще видим в бъдеще кой е сгрешил”, казва композиторът. „ Симон Боканегра “ е написана от Верди първоначално по либрето на Франческо Мария Пиаве, но години по - късно той преработва първоначалния вариант на творбата заедно с либретиста Ариго Боито, с когото композиторът създава и други от своите най – известни творби. Сюжетът на операта разказва история, чието действие се развива в Италия през 14 век, в която главни герои са двама мъже, станали в последствие смъртни врагове, заради любовта между смелия корсар и бъдещ управник на Генуа – Симон Боканегра и Мария дъщерята на благородника и управляващ – Якопо Фиеско, който обаче не е съгласен съюзът между Боканегра и Мария да продължи да съществува. В сложните им взаимоотношения, които  се обтягат допълнително и от политически противоречия,   се намесва и появата на извънбрачното дете на Симон и Мария – Амелия. Четвърт век по - късно тя ще се превърне в единствената жена, способна да разреши конфликта между своя баща и дядо. „ Симон Боканегра ” е история за помирението, любовта, човешката омраза и политическите скандали, разказана по уникален начин от солистите, хора, оркестъра и балета на Софийската опера.  Режисьор на постановката е Арабела Тънасе, чиито творчески път преминава основно в операта в Крайова, където работи като артистичен директор.От 2000 година до днес Арабела Тънасе е поставила редица заглавия, сред които:„Травиата ”, „ Лучия ди Ламермур ”, „ Бохеми ”, „Севилският бръснар ”, „ Дон Жуан ”,            „ Турандот ” и други. Музикалната критика определя спектаклите  на Арабела Тънасе като умело съчетание между артистична визия и балансирано сливане на емоция и разум, чувствителност и абстрактност.  Премиерата на операта „ Симон Боканегра ” е на 17 ноември от 19 часа на сцената на Софийската опера и балет. Следващите спектакли са на 18, 20, 21, 22 ноември 2018 г. ", "date": "2018.11.01", "title": "„Симон Боканегра ” на Верди с премиера в Софийската опера"}
{"url": "https://www.novinite.bg/articles/166710/Zapochvat-proverki-za-kachestvoto-na-mlechnite-produkti-po-uchilishtnite-shemi", "text": "Поради изнесена в медиите информация за доставяни некачествени продукти по европейската схема „Училищно мляко“, ДФ „Земеделие“ съвместно с представители на БАБХ започват проверки на одобрените кандидати по програмата. По схемата „Училищно мляко“ следва да се разпределят единствено мляко и млечни продукти, включени в списъка по приложение № 3 от Наредба за условията и реда за прилагане на схеми за предоставяне на плодове и зеленчуци и на мляко и млечни продукти в учебните заведения - Схема „Училищен плод&quot; и Схема „Училищно мляко“, а именно:-Прясно пастьоризирано мляко с масленост 2%, попадащо под номенклатурен код по КН 040120;-Кисело мляко с масленост 2%, попадащо под номенклатурни кодове по КН 04031011 и - категория I;-Бяло саламурено сирене и кашкавал, попадащи под номенклатурен код по КН 0406Допустимите по схемата продукти следва да са произведени от сурово мляко, което отговаря на изискванията на приложение III, секция IX, глава I, т. 3 от Регламент (ЕО) № 853/2004. Млечните продукти трябва да са произведени в одобрени обекти на територията на Европейския съюз (ЕС) и да се доставят в индивидуални или неиндивидуални опаковки с ненарушена цялост. Неиндивидуалните опаковки могат да бъдат отваряни, нарязвани или разливани в учебни заведения, които разполагат с помещения за приготвяне или раздаване на храна, регистрирани по реда на чл. 12 от Закона за храните.Прясното пастьоризирано, както и киселото мляко следва да се доставят единствено в индивидуални опаковки, независимо дали учебните заведения разполагат с помещения, регистрирани по чл.12 от Закона за храните.Доставяните в учебните заведения млека и млечни продукти трябва да носят идентификационна маркировка в съответствие с приложение II, раздел I от Регламент (ЕО) № 853/2004 и да бъдат придружавани по време на доставката и транспортирането от търговски документ (съгласно Регламент за изпълнение (ЕС) № 931/2011 на Комисията от 19 септември 2011 г.)Всеки продукт, който не отговаря на посочените по-горе критерии е абсолютно недопустим по европейската програма „Училищно мляко“ и не следва да бъде приеман и раздаван на учениците и децата в учебните заведения. В случай на установени нередности по отношение на качеството на продуктите, нарушителите ще бъдат санкционирани, а одобрението им може да бъде временно спряно или отнето.", "date": "2018.11.01", "title": "Започват проверки за качеството на млечните продукти по училищните схеми"}
{"url": "https://www.novinite.bg/articles/166711/Praznuvame-Denya-na-narodnite-buditeli", "text": "На 1 ноември честваме Деня на народните будители. За първи път Денят на народните будители - 1 ноември, е отпразнуван в Пловдив през 1909 година. Дотогава, на тази дата се е празнувал денят на Свети Иван Рилски /по стар стил/, припомня БГНЕС.През 1922 година Народното събрание обявява този ден за празник на всички \"заслужили българи\", както са се изразявали тогава. В освободена от османско робство България както интелигенцията, така и масовият човек, съзнават подвига на възрожденските писатели и революционери, които създали атмосферата и довели българския дух до решимостта да поведе борба за държавен суверенитет. Много градове и села искат да отдадат заслужената признателност към народните будители не само като кръщават улици, читалища и училища на тяхно име. По тази причина Стоян Омарчевски, министър на народното просвещение на България, през 1922 г. внася предложение в Министерския съвет за определянето на 1 ноември за Ден на българските народни будители.Денят на народните будители възниква в трудното време на душевна разруха след Първата световна война. За българското общество е рухнал възрожденският идеал. За мнозина е ясна реалната заплаха от разпадане на националната ни ценностна система. В такъв момент, българите се вглеждат в делата на онези, които, в трудно време, с мощта на своята мисъл, са връщали равновесието и духовната стабилност на народа. Далеч преди официалното обявяване на този празник със закон, българският народ почита своите будители и ги канонизира като светци в своята историческа памет.За първи път е честван в Пловдив през 1909 г., а от 1922 до 1945 г. е общонационален празник. Забележителен е фактът, че първият закон на новоосвободената българска държава е законът за задължителното всеобщо начално образование и, че 9 години преди Освобождението на България през 1869 г. се създава книжовното дружество, което слага началото на Българската академия на науките. На този ден България отдава своето признание на дейността на безброй народни будители, които създадоха Българското Възраждане.От 1945 година празникът е отменен и след дълго прекъсване, със Закона за допълнение на Кодекса на труда, приет от 36 Народно събрание, на 28 октомври 1992 г., се възобновява традицията на празника. Идеята за възстановяването му е на покойния вече Петър Константинов, председател на общонародно сдружение \"Мати Болгария\". ", "date": "2018.11.01", "title": "Празнуваме Деня на народните будители"}
{"url": "https://www.novinite.bg/articles/166713/KZP-Pri-podgotovkata-na-kolata-za-zimata-izbyagvajte-servizite-v-samnitelni-garaji", "text": "Когато избират сервиз за смяна на гумите при подготовката на автомобила за експлоатация в зимни условия, хората да търсят услугите на търговци, които са на светло, препоръча председателят на Комисията за защита на потребителите (КЗП) Димитър Маргаритов по bTV радио. Той добави, че е рисковано да се отива в съмнителни гаражи, където не се знае кой стои насреща, с каква техника разполага и дали е регистриран да осъществява такава дейност.Днес КАТ стартира своята традиционна акция „Зима”, като в третия етап от кампанията – от 21 до 30 ноември, ще се проверява дали автомобилите са готови за зимата, а при нарушения ще бъдат налагани санкции. Ще се следи изправността на фаровете, чистачките, устройствата за почистване на стъкла и големината на грайфера на гумите, която трябва да е не по-малко от 4мм.„За да са спокойни хората, че ще подготвят автомобилите си с хубави гуми, макар и невинаги това да означава скъпи, е важно да проследят маркировката, която е изобразена върху тях. Ако не са наясно какво означават символите – като година на производство, шум, разход на гориво, условия, при които могат да бъдат използвани съответните гуми, могат да прочетат повече за това в интернет пространството”, обясни председателят на Комисията за защита на потребителите.Маргаритов посъветва още да се търси предварително информация за цените, на които ще бъде извършена съответната услуга. „Дали в цената на гумите, ако те се купуват от същото място, където ще бъдат сменени, са включени и самата смяна и други допълнителни разходи, които биха могли да възникнат. За да не се окаже, че първоначално сме били взели решение, което отговаря на нашите представи за доброто съотношение цена-качество, а впоследствие ще бъдем натоварени с още разходи, които ще оскъпят услугата в степен, която не сме си представяли”, даде пример той.Инспекторите на КЗП следят за съответствието на предлаганите в търговската мрежа гуми със стандарта за безопасност, както и за обозначаването на цените и условията за продажби при евентуални намаления.През миналата година Комисията е забранила пускането на пазара на 340 устройства за светлинна сигнализация за автомобили. Опасни зимни гуми на нашия пазар в хода на проверките не са установявани. „В координация с колегите от Агенция „Митници” още на границите ние обръщаме сериозно внимание на съответствието на стоките с европейските стандарти за безопасност и ако се стигне до опит за внос на продукти без необходимите документи, надявам се че ще успеем да реагираме навреме и те няма да бъдат разпространени на нашия пазар.", "date": "2018.11.01", "title": "КЗП: При подготовката на колата за зимата избягвайте сервизите в съмнителни гаражи"}
{"url": "https://www.novinite.bg/articles/166720/Promenite-na-DPS-v-medijniya-zakon-minaha-i-na-vtoro-chetene", "text": "Депутатите гласуваха окончателно предложените от ДПС промени в Закона за задължителното депозиране на печатни и други издания, целящи изсветляване на медийната среда в страната, предаде БГНЕС. Вносители на промените са депутатите Делян Пеевски, Йордан Цонев, Хамид Хамид и Велислава Кръстева, а те предвиждат въвеждане на задължително разкриване на информация от доставчиците на медийни услуги за техния действителен собственик, както и за начините им на финансиране.Вносителите се надяват с тези мерки да доведат до прозрачност на медийния пазар, както до информираност на обществото относно редакционната политика на медиите. Законопроектът предвижда още изискване за задължително разкриване на информация, идентифицираща лицата, разпространяващи или продаващи печатни зидания и на броя на използваните от тях крайни точки на продажба. Министерство на културата ще има задължението да упражнява контрол и да налага санкции за неизпълнение на закона, по отношение на декларирането на собствеността.Промените в закона бяха остро разкритикувани от „БСП за България“. „За първи път пиар акция се прави през законодателството“, смята народният представител Антон Кутев. Според него приемането на подобно законодателство по-скоро цели „да изсветли един собственик на медии, който иска да докаже, че той не е монополист“. „Всеки нормален прочит на тази работа показва, че той не е монополист и това е ясно. Не виждам защо този медиен трик трябва да минава през законодателство“, аргументира се Кутев. Той бе категоричен, че така формулираните нови текстове „са във вярната посока“, но „в този си вид няма да заработят“. „Логиката как медиите зависят от властта и с тези текстове продължава да бъде неясна“, смята депутатът.„Законопроектът не е пиар акция на едно лице, а е пиар акция на България и на медийната среда в страната. Не може да се правят класации, които категорично не отговарят на свободата на словото в България“, заяви депутатът от ДПС Йордан Цонев, който е един от вносителите. Той визира доклада на неправителствената организация „Репортери без граници“, който отрежда едно от ниските места на страната по медийна свобода. „Мястото, което е дадено на страната ни, аз твърдя, че не отговаря. Но не само аз, а и много журналисти и редактори го потвърдиха“, смята Йордан Цонев. Той благодари на всички депутати, които подкрепят промените в закона и ги увери, че той е крачка към изсветляването на медийната среда в страната.", "date": "2018.11.01", "title": "Промените на ДПС в медийния закон минаха и на второ четене"}
{"url": "https://www.novinite.bg/articles/166741/Naj-bednite-semejstva-shte-polzvat-maksimalno-danachno-oblekchenie-za-otglejdane-na-deca", "text": "Семействата с ниски доходи ще ползват пълния размер на данъчно облекчения за отглеждане на деца. Това решиха окончателно народните представители с гласувани промени от Закона за корпоративното подоходно облагане, съобщава БНР. Депутатите отхвърлиха предложението на БСП намаляване с по 500 лева за всяко дете от данъчната основа на работещи родители.Възможността данъчното облекчение да може да се разпределя между двамата родители, когато доходите им не позволяват те да се приложат от единия родител, ще подпомогне най-вече семействата, които отглеждат деца с увреждания. В момента, ако доходът на майката не е достатъчен, за да се намали данъчната основа с 2000 лева, то и възстановеният данък не може да достигне максималните 200 лева. С новите разпоредби, дори и да се получи по-малко облекчение от 200 лева, разликата до тази сума ще може да я ползва бащата.Депутатите решиха още от следващата година родителят, който не ползва облекчението за отглеждане на деца, да не се налага да подава отделно декларация за отказ. Декларацията за отказ в момента гарантира, че вторият родител няма да злоупотреби. От догодина проверките в декларациите ще прави Националната агенция за приходите.Искането на левицата за данъчни облекчения за родители изключваше тези, които са на социални помощи. С предложението си социалистите възобновиха  дебатите за отмяна на плоския данък. По време на близо тричасовите спорове социалистите бяха обвинени, че използват темата за политически цели. ", "date": "2018.11.01", "title": "Най-бедните семейства ще ползват максимално данъчно облекчение за отглеждане на деца"}
{"url": "https://www.novinite.bg/articles/166705/TU-Sofiya-s-obnoveni-i-modernizirani-blokove-po-evroprograma", "text": "В Технически университет-София бе проведена официална церемония по финализирането на проект за подобряване качеството на образователната среда в ТУ-София за водещите приоритетни професионални направления 5.3 „Комуникационна и компютърна техника“ и 5.13 „Общо инженерство“ чрез цялостно обновяване на Блок 3 и Блок 1.Проектът е осъществен по Договор № BG16RFOP001-3.003-0012-C01 с финансовата подкрепа на Оперативна програма „Региони в растеж“ 2014 -2020г., съфинансирана от Европейския съюз чрез Европейския фонд за регионално развитие, процедура № BG16RFP001-3.003 „Подкрепа на висшите училища в България“. Общата стойност на проекта е в размер на 3 500 000 лева, от които 2 975 000 лева европейско и 525 000 лева национално съфинансиране.Проектът включва подобряване на качеството на образователната среда, като в експлоатация са въведени високотехнологични средства за обучение: компютъризирани работни места, свързани с високоскоростни комуникационни мрежи за достъп до учебни материали и цифрови съоръжения, иновативни устройства и системи за презентация на технологии в реално време, съвременни мултимедийни комуникации и роботизирани комплекси.Цялостно са ремонтирани и обзаведени 9 учебни зали, 2 аули в блок 3 и 4 аули в блок 1. Постигнато е високо качество на микроклимата и намаляване на разходите за енергия, чрез изпълнение на комплексни енергоспестяващи мерки в двете сгради.На церемонията присъстваха г-н Ивайло Алексиев, Изпълнителен директор на Агенцията за устойчиво енергийно развитие, ректорът на ТУ- София, член-кореспондент проф. дтн Георги Михов, ръководителят на проекта, проф. д-р инж. Никола Калоянов, зам. ректори, декани, преподаватели и студенти на университета. В своята реч ректорът, член-кореспондент проф. дтн Георги Михов благодари на екипа, реализирал проекта и изтъкна огромното му значение за модернизиране на инфраструктурата и подобряване на учебния процес в университета. Ръководителят на проекта, проф. д-р инж. Никола Калоянов подчерта, че проектът е станал възможен благодарение на европейското и национално финансиране и на всеотдайния труд на екипа на проекта.", "date": "2018.11.01", "title": "ТУ-София с обновени и модернизирани блокове по европрограма"}
{"url": "https://www.novinite.bg/articles/166714/Podobryavat-elektrozahranvaneto-na-chast-ot-Severozapada", "text": "ЧЕЗ Разпределение България стартира модернизация на електропрород 20 kV „Сокол“, който доставя електроенергия на селата Бъркачево, Соколаре, Враняк и Габаре в община Бяла Слатина, както и на с. Върбица в община Враца. Компанията ще извърши реконструкция и монтиране на автоматизирани дистанционни управляеми устройства, с което ще се подобри сигурността и качеството на електрозахранването в района. Инвестицията в проекта е на стойност близо 120 хиляди лева.Автоматизираните устройства, ще индикират участъка с късо съединение. Същевременно автоматично ще отделят повредения участък от електропровода, като по-голямата част от клиентите, захранвани от него, ще остават незасегнати от аварията. Всичко това ще доведе и до много по-бърза реакция от страна на дружеството при евентуални повреди и много по-кратко времетраене на безтоковите паузи.С цел осигуряване на безопасна работа на служителите по време на реконструкцията и защитата на живота и здравето им, компанията ще извърши планирани изключвания на електрозахранването в посочените села на 6, 8 и 9 ноември от 08:30 до 17:00 ч.Подобрителни дейности ще се извършват и по електропровода, захранващ населени места в общините Петрич и Сандански. В резултат се налагат изключвания на електрозахранването на 5 ноември, в рамките на работния ден, в селата Враня, Капатово, Катунци, Петрово, Хърсово, Бельово, Голешево, Горно Спанчево, Ковачево, Кромидово, Левуново, Лехово, Ново Ходжово, Ново Кономлади, Пиперица, Пирин, Хърсово, Яново, Черешница и в Леярски цех, с. Ново Делчево.На разположение на клиентите е мобилната версия на сайта на ЧЕЗ . В секция Е-услуги, меню „Аварии и текущи ремонти“ клиентите имат възможност да получат информация в реално време за непланираните прекъсвания на електрозахранването в техния район, както и очакваното време за неговото възстановяване. Информация за прекъсванията на електрозахранването може да се получи и на денонощната телефонна линия 0700 10 010.", "date": "2018.11.01", "title": "Подобряват електрозахранването на част от Северозапада"}
{"url": "https://www.novinite.bg/articles/166735/Socialistite-iskat-spirane-na-konkursa-za-remont-na-Su-25", "text": "Подготвя се поредният грабеж от Министерство на отбраната на стойност 180 млн. лева, заяви народният представител от „БСП за България“ и зам.-председател на Комисията по отбрана Николай Цонков, предаде БГНЕС. На брифинг в парламента от левицата се противопоставиха на обявената на 19 август т.г. от министерството обществена поръчка за ремонт на бойните самолети Су-25, която, според тях, е направена „зад гърба на българския парламент“ и „погазвайки грубо българския национален интерес“.„Изпратени са покани до две компании в Беларус и Русия. Естествено, буди недоумение защо само до тези две компании се изпращат покани. Връща се отговор само от едната – беларуската. Следващото грубо погазване на националния интерес – тази поръчка е на прогнозна стойност 82 млн. лева, а предложението е за 3 пъти по-висока цена. Около 180 млн. лева“, подчерта Николай Цонков. Според него по казуса възникват редица въпроси, но един от най-важните е защо само една компания участва в поръчката. „Виждаме състезание с един кон“, пошегува се депутатът.Другите важни въпроси, според социалистите, са защо впоследствие поръчката придобива друга стойност, както и защо не е поканен българският завод „Авионамс“, който е специализиран в ремонта на самолети и хеликоптери. „От трибуната, на мой зададен въпрос, грубо излъга вицепремиерът и министър на отбраната Красимир Каракачанов, като каза, че не е уведомен за това, че българският завод може да извърши такъв ремонт. Това не е вярно! Българският завод има лиценз и е изпратена официална кореспонденция, с което потвърждават, че „Авионамс“ може да извърши поръчката и то за по-ниска стойност“, каза още Цонков.Колегата му Атанас Зафиров подчерта, че БСП е последователна в позицията си за модернизация на армията, но попита: „Що за сделка е това, в която милионите хвърчат нагоре-надолу с космическа скорост?“. От левицата настояват още за отговор на въпроса дали правителството е готово да остави български авиоспециалисти без работа, предоставяйки поръчката на Беларус.", "date": "2018.11.01", "title": "Социалистите искат спиране на конкурса за ремонт на Су-25"}
{"url": "https://www.novinite.bg/articles/166722/90-ot-aktivnite-balgari-iskat-v-obshtestvenite-institucii-da-zvuchi-muzika", "text": "Чакането на опашка, може да бъде поносимо ако мястото, на което става това звучи музика. Това сочат данните от проучване направено от Музикаутор в “Центъра за градска мобилност” – единствената обществена институция, в която музиката е с уредени авторски права.Според данните на проучването 40% от анкетираните, признават, че музиката ги зарежда, а 27 на сто – че прави денят им по-хубав, близо още толкова признават, че ги успокоява. Едва 5% от хората заявяват, че тя не оказва никакво влияние. 90% от анкетираните отбелязват, че са обърнали внимание на музикалното оформление и са категорични – останалите обществени институции, също трябва да пускат музика.Популярните български и световни хитове, са сред най-предпочитаните – 55% от българите избират тях, пред известните класически произведения - 18 на сто. Само 15% от хората пък заявяват – качеството няма никакво значение, стига да звучи музика. И още – повече от половината хората смятат, че в медиите трябва да звучи повече българска музика, като 20% от тях са убедени – те трябва да бъдат задължени от закона, чрез въвеждането на определена квота за българска музика. В проучването направено от 15 до 31 октомври, участваха 180 пълнолетни български граждани.Данните потвърждават и световните тенденции, спрямо които слушането на любимата музика е един от най-популярните начини за измъкване от лошо настроение и за намаляване на безпокойството и напрежението. Не на последно място остава използването на музика в търговската сфера, където отново според изследванията – над 60% от хората реагират негативно на липсата на музика в търговски обекти и заведения. ", "date": "2018.11.01", "title": "90% от активните българи искат в обществените институции да звучи музика"}
