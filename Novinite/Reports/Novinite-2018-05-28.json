{"url": "http://www.novinite.bg/articles/160270/Ucheni-prognozirat-rast-na-ikonomikata-ni-i-v-sledvashtite-godini", "text": "До края на 2020 г. според прогнози на Института за икономически изследвания при БАН темпът на нарастване на БВП на България ще остане 3-3,5 на сто, което е близко до потенциалния ни растеж. Това е добър растеж, но е недостатъчен за целите на догонващото развитие на страната. Това коментира на пресконференция в БТА доц. д-р Виктор Йоцов при представянето на Годишния доклад за икономическото развитие и политики в България на института.Проф. д-р Александър Тасев - директор на Института, отбеляза, че дори 3-4 на сто растеж за България е недостатъчен, за да се доближим до европейските стандарти.Доц. д-р Виктор Йоцов коментира, че не се очаква завишена инфлация по линия на това, че икономиката тръгва да \"прегрява\". Покачване на темпа на усвояване на евросредствата е сред другите прогнози на учения. Не се очакват сериозни промени в данъчната система.Йоцов съобщи, че се очаква успешно завършване на българското председателство на Съвета на ЕС. По думите му няма да има политически сътресения и не се очаква тази година да има нови предсрочни избори, които винаги дават отражение върху бюджета и макроикономическите показатели.", "date": "2018.05.28", "title": "Учени прогнозират ръст на икономиката ни и в следващите години"}
{"url": "http://www.novinite.bg/articles/160256/Bez-voda-v-chasti-ot-stolichnite-kvartali-Ovcha-kupel-Serdika-i-Hristo-Smirnenski", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Подмяна на спирателни кранове на ул. „Александър Момчев“ в ж. к. „Христо Смирненски“ налага спиране на водоподаването от 10:00 до 19:00 часа на ул. „Александър Момчев“, ул. „Мъдрен“ от ул. „Камчия“ до ул. „Христо Халачев“, ул. „Ген. Георги Тановски“ от ул. „Мъдрен“ до ул. „Камчия“, ул. „Христо Халачев“ - 148 ОУ, 157 ГИЧЕ, ДГ 65. Заради изместване на уличен водопровод на ул. „Монтевидео“ в кв. „Овча купел“ се налага спиране на водата от 09:00 до 21:00 часа на живеещите по ул. „Монтевидео“ от ул. „Маестро Кънев“ до ул. „763-та“; по ул. „Акад. Константин Пашев“ от ул. „Монтевидео“ до ул. „761“; по ул. „761“ от ул. „Монтевидео“ до ул. „Промишлена“. Без вода от 10:00 до 18:00 часа ще бъдат по ул. „Охридско езеро“ от бул. „Никола Гешов“ до ул. „Никопол“ в ж.к. Сердика заради изграждане на сградно водопроводно отклонение на ул. „Охридско езеро“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.05.28", "title": "Без вода в части от столичните квартали Овча купел, Сердика и Христо Смирненски"}
{"url": "http://www.novinite.bg/articles/160289/Otkriha-mashinite-za-kriptovaluta-otkradnati-v-Goce-Delchev", "text": "Откриха машините за криптовалута, откраднати от Гоце Делчев. Обирджиите ги скрили високо в местността Мусомишки ливади.40 компютъра на стойност около 200 000 лева бяха откраднати от складово помещение в града.Обирът станал в нощта срещу неделя. Сигналът бил подаден от собствениците. А охранителни камери заснели обирджиите.", "date": "2018.05.28", "title": "Откриха машините за криптовалута, откраднати в Гоце Делчев"}
{"url": "http://www.novinite.bg/articles/160285/Cvetanov-Modelat-na-Cenko-Chokov-v-Galiche-nyama-da-se-povtori", "text": "Зам.-председателят на ГЕРБ Цветан Цветанов е категоричен, че моделът на Ценко Чоков в Галиче няма да се повтори. Вчера на балотаж в селото в община Бяла Слатина избраха кандидата на ГЕРБ, а от БСП обявиха, че ще искат касиране на изборите както в Галиче, така и в девинското село Беден. Цветан Цветанов бе категоричен, че моделът на Ценко Чоков в Галиче няма да се повтори повече. Той припомни, че от ГЕРБ редовно провеждат срещи с хората и получават информация за събитията в съответния регион. По думите на Цветанов, вслушвайки се в гласа на хората, управляващите могат да определят най-подходящия кандидат и така да защитят интереса им. Равносметката от частичните местни избори в девет села е, че в четири победата е на кандидат на ГЕРБ, в едно - за претендент от БСП, в село в Добричка община печели Земеделски народен съюз, а в други три - ДПС. „Проведоха се частични местни избори в девет населени места, като в четири от тях ГЕРБ е победител. В смесените региони за победа се бориха единствено ГЕРБ и ДПС. БСП и ДОСТ напълно отсъстваха. Нека всеки сам си направи равносметката“, категоричен бе Цветанов. Той призова след изборите в тези села всички партии да обединят усилията си, за да решат проблемите на хората и да не създават допълнително противопоставяне.  ", "date": "2018.05.28", "title": "Цветанов: Моделът на Ценко Чоков в Галиче няма да се повтори"}
{"url": "http://www.novinite.bg/articles/160260/Divi-svine-napadat-kyustendilskite-chereshi", "text": "За изпочупени и унищожени черешови дървета от диви свине се оплакаха земеделски производители от село Драговищица, община Кюстендил. Набезите на дивите животни са се засилили през последните 10 дни. За да се предпазят от тях земеделските производители са си купили уред, наподобяващ оръдие, което гърми много силно на всеки шест минути, нарича се птицегон. Но не плаши дивите свине. На един от земеделците - Георги Иванов, само за три дни са унищожени около 30 дръвчета. По-голямата част от тях са млади насаждения, като земеделските производители не могат да се обърнат и към ловците, тъй като отстрела на диво прасе е забранен. Георги Иванов заяви пред Дарик, че всяка година има унищожени между 30 и 50 дръвчета след набезите на дивите свине. \"Нашият целогодишен труд с толкова много усилия отива на вятъра, повече от половината дървета са смазани и това е за поредна година. Какво ли не опитваме, за да можем да се отървем?! Сега използваме птицегон, който гърми доста силно, но те явно са свикнали с този гърмеж и продължават да се хранят. Прасето се качва нагоре, натиска дървото и го поваля. На старите дървета клоните, които са по-близо до земята, изправя се на задни крака, чупи и продължава\", оплаква се още земеделецът, който не е единственият засегнат.Изкупуването на ранните сортове череши в Кюстендилско започва от днес. Цената е 0.60 лв. за килограм. Заради високите температури се очаква активната кампания да започне в края на тази седмица. В Пловдив и Пазарджик кампанията вече е в ход, там късните сортове череши се изкупуват за 0.90 лв. за кг. ", "date": "2018.05.28", "title": "Диви свине нападат кюстендилските череши"}
{"url": "http://www.novinite.bg/articles/160271/Borisov-vijda-ogromen-potencial-za-satrudnichestvo-s-Kitaj-v-oblastta-na-zemedelieto", "text": "Задълбочаване на сътрудничеството в областта на земеделието е била основна тема на разговора между министър-председателя Бойко Борисов и министъра на земеделието и въпросите на селските райони на Китай Хан Чанфу, съобщиха от правителствената пресслужба. Развитието на партньорството в сектора ще бъде и основен акцент по време на срещата на лидерите от страните от Централна и Източна Европа и от Китай в началото на юли в София. Бойко Борисов и Хан Чанфу са били единодушни, че през последните години се наблюдава активизиране на двустранните отношения в областта на земеделието и очакват конкретни договорености по време на предстоящата среща в българската столица. Като пример за по-тясното сътрудничество министър-председателят е посочил подписания миналата година протокол между българското Министерство на земеделието, храните и горите и Генералната администрация за надзор на качеството, инспекция и карантина на Китайската народна република. Като успешна е била определена и работата на откритите Логистичен център 16+1 и Павилион за електронна търговия със селскостопански и други продукти в Пловдив.„Вашите добри отношения с президента и с премиера на Китай спомагат за развитието на двустранните отношения“, е заявил министър Хан Чанфу и е изразил надежда, че българското правителство ще продължи да стимулира проектите по инициативата 16+1.Премиерът Бойко Борисов е благодарил на министъра за организирането и провеждането на издирвателната акция за алпиниста Боян Петров.", "date": "2018.05.28", "title": "Борисов вижда огромен потенциал за сътрудничество с Китай в областта на земеделието"}
{"url": "http://www.novinite.bg/articles/160287/Vavejdat-minimalno-sadarjanie-na-meso-v-kolbasite", "text": "Нови изисквания за хранителните стоки. Вече ще е описано колко точно месо има в колбасите. Така, напремир, ще знаем, че когато купуваме кренвирши, съдържанието на месо в тях ще е минимум 50%. Подобни ще се изискванията за наденица и други колбаси. В каймата, съдържанието на месо ще трябва да е поне 70- 80 процента.За млечните производения ще се запише, че се приготвят от поне 5 литра мляко.  Все още не е решено дали ще има изисквания и за безалкохолни напитки, шоколади и други храни.Новите правила са поздготвени от министерство на земеделието, а целта им е да се избегне двойния стандарт в храните. Само един пример - в Италия има изискване безалкохолните напитки да съдържат поне 12% плодов сок. Затова това там производителите го спазвали, а у нас същата напитка се предлага с 5% сок.В момента в България има стандарт \"Стара планина\" за храните, но той не е задължителен.", "date": "2018.05.28", "title": "Въвеждат минимално съдържание на месо в колбасите"}
{"url": "http://www.novinite.bg/articles/160273/Sled-evropredsedatelstvoto-Startira-podgotovkata-za-sledvashtiya-programen-period", "text": "Веднага след края на Председателството на Съвета на ЕС стартира подготовката за следващия програмен период, е заявил вицепремиерът Томислав Дончев на инициираната от него в Министерския съвет работна среща на управляващите органи на оперативните програми, съобщава правителственият пресцентър. Дончев е подчертал, че трябва да се засили капацитетът за правене на секторни политики, за да се постави програмирането на европейските фондове на здрава основа, която да води до реални ползи за страната. По думите му важен приоритет в подготовката на България ще е засилването на регионалния подход в планирането на инвестициите с европейски средства. До края на европредседателството ще са налице проектите не само на Многогодишната финансова рамка, но и законодателният пакет, касаещ управлението на европейските структурни и инвестиционни фондове. След като в началото на месец май Европейската комисия представи проекта на Многогодишна финансова рамка за ЕС до 2027 г., се очаква утре да публикува и проекта на Общия регламент за разпределение на средствата по секторни политики и държави.  Непосредствено след това на 8 юни България ще бъде домакин на конференция на високо политическо ниво, където за първи път високопоставени представители на държавите членки и ключовите европейски институции ще коментират предложенията на Европейската комисия и ще дадат тласък в дебата за приоритетите за финансиране в следващия програмен период.", "date": "2018.05.28", "title": "След европредседателството: Стартира подготовката за следващия програмен период"}
{"url": "http://www.novinite.bg/articles/160261/Sabirat-stari-el-uredi-v-Sofiya-do-kraya-na-maj", "text": "Стари електрически уреди събира Столична община от днес до 31 май. Временният мобилен пункт се намира до паметника на \"Васил Левски\" в София.Мобилният пункт ще приема стари уреди, зарядни и кабели между 12 и 14 часа. Изхвърлянето на електрическо и електронно оборудване в контейнерите за смесени битови отпадъци е забранено, припомнят от СО. За улеснение на гражданите Столичната община има сключени договори с организации по оползотворяване на излязло от употреба електрическо и електронно оборудване. Всички граждани, които имат уреди за изхвърляне, могат да се обадят на телефон 0800 14 100 или 0885 77 00 41 и уредите им ще бъдат взети от дома безплатно.Правилното изхвърляне на този вид отпадъци е от изключително значение и има както екологични, така и социални ефекти.Инициативата е част кампанията „Зеленото приключение“, в която Столичната община си партнира с радио N-Joy.", "date": "2018.05.28", "title": "Събират стари ел уреди в София до края на май"}
{"url": "http://www.novinite.bg/articles/160255/86-plajni-ivici-po-Chernomorieto-ni-sa-neohranyaemi", "text": "86 плажни ивици са неохраняеми. Защо се оказа трудно да се намерят концесионери на тези плажове, както и да има спасител на всеки плаж? Има ли риск за летовниците и каква ще бъде почивката на туристите това лято?Най-много са безстопанствените плажни ивици на територията на община Царево – 19 на брой.„Не е някакъв парадокс, че най-много са тези плажове в община Царево, тъй като тя е най-морската община в държавата - с близо 65 километра брегова ивица. Това доскоро не беше проблем за туризма, не е проблеми за Община Царево, тъй като напоследък главоломно набира скорост почиването като див метод и това започва да се превръща в проблем за общината. В общинския бюджет постъпват една част от средствата за концесии и наеми, но разпределена на тези 65 километра, на линеен метър се пада по не повече от 2 лева – 2,50 лева”, заяви за „Здравей, България” кметът на Община Царево инж. Георги Лапчев.И поясни, че сумата, която се отпуска за плажа „Корал”, е около 1200 лв.„Само обслужването за един контейнер с отпадъци е 700 лева”, поясни кметът на Община Царево инж. Георги Лапчев. Той беше категоричен, че общината не е против концесиониране на плажните ивици.Със 17 по-малко са неохраняемите плажни ивици тази година в сравнение с летния сезон на 2017 г. От 86 неохраняеми плажове 50 на територията на област Бургас, а 23 на територията на област Варна и 13 – в област Добрич.", "date": "2018.05.28", "title": "86 плажни ивици по Черноморието ни са неохраняеми"}
{"url": "http://www.novinite.bg/articles/160288/Ministerstvoto-na-kulturata-ne-kazva-imenata-na-chlenovete-na-komisiya", "text": "Министерството на културата крие имената на хората, членуващи в комисията, която преценява кой може да получи държавна парична награда за особени заслуги към нацията. В отговор на запитването на Дарик за състава на комисията, отказала отпускането на такава награда на артиста Филип Трифонов, от министерството посочиха, че исканата информация представлява лични данни и имената на членовете не могат да бъдат оповестени без съгласието им. Според нормативния ред за отпускане на пожизнени или периодични награди министърът на културата назначава комисия за преценка на направените предложения, а членовете й отсяват кандидатите чрез тайно гласуване, като предлагат вид и размер на наградата за одобрените кандидати. Тъй като тези хора извършват публична дейност и вотът им е важен и представлява оценка от значение за обществения живот, имената им следва да бъдат публично достъпни, коментира пред Дарик адвокат Александър Кашъмов, ръководител на правния отдел към Програма \"Достъп до информация\". В началото на април артистът Филип Трифонов написа отворено писмо до бившия министър на културата и сегашен председател на парламентарната комисия по култура Вежди Рашидов, в което попита, дали има право да се надява на персонална пенсия или така наречената пожизнена държавна награда приживе или е по-вероятно да спечели от тотото. Повод за писмото бешезаседанието на комисията, която преценява кой да получава такава пенсия, на което кандидатурата на артиста не е събрала достатъчно гласове, за да бъде предложена за одобрение от правителството и Народното събрание. Дарик радио поиска информация за състава на комисията, която е отхвърлила кандидатурата на Трифонов, но получи отказ, и допълнително уточнение, че комисията ежегодно променя своя състав, и в него са включени представители на администрацията на министерството и дейци от различни сфери. Впоследствие медията потърси коментар от министъра на културата Боил Бановотносно основанието за отказ на тази информация, но според пресцентъра на ведомството програмата на Банов не позволявала време за интервю за седмици напред. Месец след отправянето на искане за информация от пресцентъра изпратиха отговор, че не могат да изнесат имената на членовете на комисията, тъй като безспорно тези имена позволяват идентифицирането на конкретни лица и попадат в обхвата на дефиницията за лични данни, което налага искане на съгласие от страна на тези хора.Дарик потърси мнението на адвокат Александър Кашъмов от Програма \"Достъп до информация\", който след запознаване със съответните закон и наредба посочи, че информацията, свързана с изпълнение на професионални задължения, особено в публичната сфера, е по-скоро обществена и трябва да бъде достъпна. Според него министърът на културата не може да предложи на Министерския съвет одобряването на награда, ако няма положително предложение от комисията. В същото време процедурата по тайно гласуване гарантира независимост и невъзможност членовете й да бъдат притеснявани относно начина на гласуване.  По отношение на това, дали са защитени от задаването на въпроси, според Кашъмов тези хора извършват публична дейност и тъй като вотът им представлява оценка от значение за обществения живот, имената им следва да бъдат публично достъпни.", "date": "2018.05.28", "title": "Министерството на културата не казва имената на членовете на комисия"}
{"url": "http://www.novinite.bg/articles/160284/Avstriya-nabelyaza-prioritetite-za-evropredsedatelstvoto-si", "text": "Австрия ще бъде следващата страна, която на ротационен принцип ще поеме председателството на Европейския съюз. Вестник \"Файненшъл таймс\" се спира в обширна авторска статия днес на очакванията, свързани с предстоящото предизвикателство.Още в началото британският ежедневник отбелязва, че в разгара на миграционната криза в Европа преди 2 години, австрийският канцлер Себастиан Курц, тогава като външен министър, се е противопоставил на германската канцлерка Ангела Меркел и е победил, успявайки да осигури споразумение за затваряне на \"западния балкански път\", по който над 1 млн. мигранти влязоха в ЕС.\"Затварянето на западния балкански път се оказа успешно, макар че нямахме подкрепата за това на Франция, Германия и на други по-големи страни в ЕС. Мисля, че ако има достатъчно политическа воля и сила, има шанс да променим нещо\", казва Курц пред \"Файненшъл таймс\".Сигурността и защитата на външните граници на ЕС ще бъдат главни приоритети при председателството на Курц и той е готов да настоява пред Меркел да се откаже от искането си за задължителни квоти за прием на бежанци от страните в ЕС. Това според него е \"загуба на време\" по един твърде спорен въпрос.Той посочва, че самата Германия вече е на съвсем различна позиция по въпроса за граничния контрол в сравнение с 2015 и 2016 г. Според него тази промяна е в \"правилна посока, а онова, от което се нуждаем сега, е да прекратим всички тези дебати и да преминем към дела\".Според \"Файненшъл таймс\" Курц е намерил съюзник по въпросите на миграцията в лицето на унгарския премиер Виктор Орбан, без да се притеснява от някакви опасения за унгарската демокрация и въпреки острите критики на ЕС срещу него Орбан.Що се отнася обаче до Полша, която също е под натиск от Брюксел за авторитарни тенденции, Курц заявява, че ако се наложи по време на неговото председателство, Виена няма да се поколебае да поиска гласуване в ЕС за наказателни мерки срещу Варшава.Австрийският канцлер освен това е твърдо за прекратяване на преговорите за членство с Турция, която според него \"вече не изпълнява политическите критерии от Копенхаген\".", "date": "2018.05.28", "title": "Австрия набеляза приоритетите за европредседателството си"}
{"url": "http://www.novinite.bg/articles/160263/Obviniha-petima-za-trafik-na-migranti", "text": "Специализираната прокуратура повдигна обвинения на пет лица за участие в организирана престъпна група за нелегално превеждане през границата на чужди граждани, организиране на пребиваването им в страната и извеждането им от България.Те са задържани в Долни Дъбник, Криводол, Ботевград и с. Новачене. При извършените процесуално-следствени действия на 4 адреса са събрани множество доказателства, разкриващи престъпната дейност на групата от януари 2017 г. до задържането на участниците в нея.В хода на следственото дело по случая са използвани специални разузнавателни средства.Специализираният наказателен съд определи на трима от обвинените мярка за не неотклонение „Задържане под стража“. На другите двама са наложени парични гаранции от по 10 000 лева.", "date": "2018.05.28", "title": "Обвиниха петима за трафик на мигранти"}
{"url": "http://www.novinite.bg/articles/160251/Dnes-shte-bade-predimno-slanchevo", "text": "Днес ще бъде предимно слънчево. След обяд в Западна България ще се развива купеста и купесто-дъждовна облачност и ще превали и прегърми. Ще духа слаб до умерен североизточен вятър. Максималните температури ще са между 25° и 30°, в София – около 26°.Над планините ще преобладава слънчево време. Сутринта по върховете ще е мъгливо. След обяд в масивите от западната половина на страната ще се развива купеста и купесто-дъждовна облачност и на места ще превали и прегърми. Ще духа до умерен североизточен вятър. Максималната температура на височина 1200 метра ще е около 18°, на 2000 метра – около 11°.По Черноморието ще бъде предимно слънчево. Сутринта на места ще е с ниска облачност, а след обяд ще е с разкъсана висока. Без валежи. Ще духа слаб до умерен североизточен вятър. Максималните температури ще са 22°-26°. Температурата на морската вода е 20-22°. Вълнението на морето ще е 3-4 бала.", "date": "2018.05.28", "title": "Днес ще бъде предимно слънчево"}
{"url": "http://www.novinite.bg/articles/160259/Trima-balgari-zaginaha-v-Ispaniya-pri-katastrofa-na-JP-prelez", "text": "Трима българи загинаха, след като товарен влак удари автомобила им на железопътен прелез в Испания, предаде Нова телевизия.Те са работили временно в страната, според информация на испанската медия Еl Pais.Съобщава се, че колата е преминавала през прелез без бариера. Имало е светофар, който по думите на кмета на град Фонтанар, където е станал инцидентът, е работел.В този град има много сезонни работници, които се занимават със събиране на аспержи. Инцидентът е станал край полето и затова се предполага, че българите са отивали на работа преди тежкия инцидент.Автомобилът им е бил със софийска регистрация.  Местните власти поднасят съболезнования на близките на загиналите българи.", "date": "2018.05.28", "title": "Трима българи загинаха в Испания при катастрофа на ЖП прелез"}
{"url": "http://www.novinite.bg/articles/160279/Demokratichna-Balgariya-s-jalba-do-VAS-sreshtu-AEC-Belene", "text": "От \"Демократична България\"(ДБ) внесоха във Върховния административен съд (ВАС) жалба срещу решението на Министерския съвет, с което се одобряват конкретни предложения, свързани с възможностите за реализация на активите по проекта за изграждане на АЕЦ \"Белене\".Те настояват съдът да спре всички дейности по изпълнение на обжалвния акт, включително и неговото внасяне и разглеждане от Народното събрание до приключване на съдебното производство. Мотивират искането си с това, че така ще се избегне \"всякаква неяснота предвид националната и обществената значимост на проблема\".Според ДБ при приемането на решението за Белене, Министерският съвет (МС) е действал в нарушение на разпоредбите на закона и наложения през 2012 г. мораториум върху реализирането на проекта. От \"Демократична България\" смятат още, че кабинетът е приел необосновано решение, застрашаващо безопасността, здравето както и живота на българските граждани.Новото обединение подчертава  още, че остава в протестна готовност и ще организира протест при внасяне на темата в дневния ред на Народното събрание.", "date": "2018.05.28", "title": "'Демократична България' с жалба до ВАС срещу АЕЦ 'Белене'"}
{"url": "http://www.novinite.bg/articles/160262/Otkradnaha-46-kopachki-za-bitkojni-ot-Goce-Delchev", "text": "Маскирани откраднаха 46 машини за криптовалута в Гоце Делчев, съобщи BTV. Стойността им е около 20 хил. евро.На местопрестъплението е имало видеонаблюдение, като на кадрите се виждат двамата маскирани мъже, извършили кражбата.Криминалистите на място са открили изоставен бус, като с него най-вероятно е извършена кражбата.Това е поредният инцидент с кражба на машини за копаене на биткойни. През февруари крупен обир стана и в Благоевград.", "date": "2018.05.28", "title": "Откраднаха 46 копачки за биткойни от Гоце Делчев"}
{"url": "http://www.novinite.bg/articles/160268/Kirilicata-ojivyava-s-unikalno-3D-shou-v-sarceto-na-Rim", "text": "В сърцето на Рим, на фона на Колизеумa, ще се проведе \"Discover Bulgaria\" - едно от най-значимите културни събития на страната ни в рамките на българското председателство на Съвета на ЕС. Това съобщиха от пресцентъра на Министерството на културата. В 20.30 ч. в понеделник светлините на Капитолийския площад ще бъдат изключени. 3D mapping шоу, проектирано върху фасадата на сградата на Римската община, ще разкаже как българската писменост е спомогнала за разпространението на християнството сред източните славяни. Ансамбъл \"Чинари\" пък ще поведе публиката на вълнуващо пътешествие, очертаващо българския принос за европейската културна идентичност. Светлинното шоу е изработено от българско студио, което е носител на множество международни награди за осветяване на знакови сгради в Европа и по света. Саундтракът на спектакъла включва изпълнения от най-новия албум на хор \"Мистерията на българските гласове\". Музиката е на Петър Дундаков, а записите са със специалното участие на австралийската певица и композитор Лиса Джерард.Събитието ще бъде открито от министъра на културата Боил Банов и посланика на Република България в Италия Марин Райков. Специални гости на събитието са кметовете на градовете Пловдив и Матера, които през 2019 г. ще бъдат Европейски столици на културата. ", "date": "2018.05.28", "title": "Кирилицата оживява с уникално 3D шоу в сърцето на Рим"}
{"url": "http://www.novinite.bg/articles/160275/Odobrenie-za-biologichna-terapiya-na-pacienti-shte-se-dava-samo-v-Sofiya", "text": "Достъпът до лечение на над 7000 пациенти, които се нуждаят от биологична терапия, ще бъде затруднен след ново решение на здравното министерство, смятат лекари и пациенти. Причината е, че вече няма да има отделни комисии по градове, които да дават разрешение за започване на лечение с биологични препарати. За тази цел се създава един Постоянен експертен съвет, който ще се помещава в София. Това, според пациентски организации, първо ще доведе до забавяне на издаването на решения, а от друга страна, ще затрудни болните, които задължително ще трябва да пътуват до столицата, за да бъдат одобрени.\"На съществуващите в момента комисии им се изземат функциите, тоест обявени са за некомпетентни и се създава една компетентна комисия, която всъщност и до момента е действала, но тази комисия в Александровска болница иззема функциите на колегите си в страната, каза Ива Димова, председател на Асоциацията на хората с псориазис и псориатични усложнения.Пациентите от цялата страната ще трябва да пътуват до столицата заради тази единствено компетентна да дава мнение комисия относно започване на биологичната терапия или смяна на терапията, коментира Домова. Към момента хората, които ще бъдат засегнати от тази промяна са 7000 души. На месец терапия започват 90-100 човека, изчисли тя. Димова зададе и два въпроса: как физически една комисия ще поеме такъв голям брой пациенти; за пациентите, които не са от столицата кой ще поеме грижата. Това не е в полза на пациента, а целта е една - спестяване на средства чрез разтакаване на пациентите и чрез възпрепятстване достъпа до съвременно лечение, категорична е тя. ", "date": "2018.05.28", "title": "Одобрение за биологична терапия на пациенти ще се дава само в София"}
{"url": "http://www.novinite.bg/articles/160272/Makedoniya-i-Garciya-dogovoriha-ramka-na-kompromis-za-imeto-na-zapadnata-ni-sasedka", "text": "Външните министри на Гърция и Македония Никос Кодзиас и Никола Димитров след продължителни разговори постигнаха рамка на компромис за името.„Имаме продуктивна среща, имаме и рамка, по която работят в момента юридически екипи от двете министерства в Атина. Планира се важен разговор между премиерите Заев и Ципрас в средата на тази седмица, когато се надяваме, че ще се пресекат някои важни линии относно вариантите, които са на масата“, каза Димитров. „Мисля, че трябва да оставим това на министър-председателите. Видяхме как комуникациите около споразумението влияят на хода на нещата. Да дадем шанс на процеса!\", каза Димитров пред МИА.Ръководителят на македонската дипломация проведе неформална закуска с външните министри на ЕС и някои от техните заместници. Франция и Холандия бяха най-силните противници на идеята за продължение на преговорите за членство. Но министърът изрази надежда, че \"чудесата са възможни!\".„Добре е да знаем, че това не е едностранно… Вътрешната консолидация в ЕС е допълваща и не противоречи на консолидацията на Балканите, която, ако се случи, този исторически пробив ще донесе успех и на цяла Европа. Не сме в ситуация, в която да имаме лукса да пропускаме исторически шансове“, каза Димитров.", "date": "2018.05.28", "title": "Македония и Гърция договориха рамка на компромис за името на западната ни съседка"}
{"url": "http://www.novinite.bg/articles/160280/Makron-dade-grajdanstvo-na-Spajdarmen-ot-Mali-pravi-go-pojarnikar", "text": "Имигрантът от Мали, който спаси 4-годишно дете като се покатери като истински Спайдермен по балконите на сграда в Париж, ще получи веднага френско гражданство.Това стана ясно на среща между френския президент Емануел Макрон и Мамуду Гасама. Героят бе приет в Елисейския дворец веднага след като се разбра за доблестната му постъпка.Освен това Гасама ще бъде нает на работа като пожарникар.Малиецът успя да пропълзи по фасадата на сграда до четвъртия ѝ етаж и да спаси висящо от балкон дете.Видеоклип от героичната постъпка, спасила живота на хлапето, бе публикуван от очевидец във фейсбук.За секунди Гасама се покатерил от балкон на балкон и достигнал до 4-годишното дете, висящо от външната страна на парапета. През това време човек от съседния апартамент се опитвал да го задържи да не падне.По време на инцидента детето е било само в апартамента.", "date": "2018.05.28", "title": "Макрон даде гражданство на Спайдърмен от Мали, прави го пожарникар"}
{"url": "http://www.novinite.bg/articles/160281/Prezidentat-na-Italiya-naznachi-vremenen-premier", "text": "Италианският президент Серджо Матарела назначи бившия служител на Международния валутен фонд Карло Котарели за временен премиер. Той ще направи опит да състави ново правителство и да сложи край на политическата и конституционна криза в Италия, съобщава БТА.Страната е без кабинет от изборите през март насам.В края на миналата седмица извънсистемните сили се отказаха да сформират управляваща коалиция след противопоставяне с президента заради избора им за министър на икономиката.Двете популистки и евроскептични партии \"Пет звезди\" и \"Лига\" не успяха да сформират правителство, след като Матарела използва правото си на гарант на Конституцията. Държавният глава наложи вето на предложения кабинет, тъй като за министър на икономиката бе предложен 81-годишен отявлен противник на еврото.„Лига” обаче категорично отказа да замени своя кандидат на ключовото министерство.Отхвърлените партии реагираха с искане за нови избори и процедура за сваляне на президента. ", "date": "2018.05.28", "title": "Президентът на Италия назначи временен премиер"}
{"url": "http://www.novinite.bg/articles/160282/EK-Namalyava-prodaljitelnostta-na-sadebnite-dela-v-Balgariya", "text": "Европейската комисия представи данни за състоянието на съдебните системи в ЕС, според които продължителността на съдебните дела в България намалява.Качеството на решенията не може да бъде оценено, коментира на пресконференция еврокомисарят по правосъдието Вера Йоурова. В България наблюдаваме известно подобрение в продължителността на делата, има подобряване на някои количествени показатели, добави тя. Днешните данни показват известна положителна посока, коментира еврокомисарят по повод изводите за нашата страна.В отговор на други въпроси тя посочи, че дори в една страна от ЕС правосъдието да показва слабости, това дава отражение на всички останали, включително по отношение на икономиката.\"Изказванията на някои политици в ЕС насърчава и поощрява посегателствата срещу журналисти, онлайн има множество примери за реч на омразата срещу журналисти. Властите трябва да разследват всички случаи не само на убийства, но и на опити за посегателство и нападки срещу журналистите. ЕК не може да се намесва в отделните случаи\", добави еврокомисарят.", "date": "2018.05.28", "title": "ЕК: Намалява продължителността на съдебните дела в България"}
{"url": "http://www.novinite.bg/articles/160283/Krizata-v-Italiya-Prezidentat-opitva-da-sformira-slujebno-pravitelstvo", "text": "Италианският президент Серджо Матарела даде мандат на бившия високопоставен служител на международния валутен фонд Карло Котарели за сформиране на служебно правителство, съобщи \"France 24\".Като италианец, аз се радвам, че бях удостоен с тази задача и ще дам най-доброто от себе си. Президентът ме помоли да се изправя пред парламента с управленска програма, която да докара страната до нови избори. Очаквам възможно най-бързо да мога да представя пред президента списък с министри, а програмата си пред парламента. Ако успея да спечеля подкрепата на депутатите, ще гласуваме бюджета за 2019-та година. След това парламентът ще бъде разпуснат и ще насрочим нови избори за началото на 2019-та\", каза Карло Котарели след срещата си с президента.Това става на фона на задълбочаващата се политическа криза в страната. Вчера Джузепе Конте, който беше номиниран за премиер на страната от популисткото \"Движение Пет звезди\" и крайнодясната Северна лига, отказа да поеме поста. Причината - президентът наложи вето на назначаването на евроскептика Паоло Савона за министър на финансите. Матарела обясни, че би приел всеки друг за поста, но не и Савона, който обявил, че Италия се нуждае от единната европейска валута, ако се наложи. След ветото на Матарела и решението на Конте да не става премиер се провалиха и опитите на крайнодясната коалиция на за съставяне на правитеслтво. Двете формации остро разкритикуваха действията на президента. Лидерът на \"Движение Пет звезди\" Луиджи Ди Майо дори обяви, че италианският държавен глава би трябвало да бъде подложен на импийчмънт за предателство към държавата.\"Надявам се възможно най-скоро да дадем думата на италианците, но първо трябва да разчистим едно нещо. Първо – импийчмънт на президента… след това избори\", каза Ди Майо.Лидерът на \"Лига\" Матео Салвини обаче отхвърли възможни разговори за импийчмънт на президента Матарела. Той обаче призова държавния глава да свика нови парламентарни избори и заяви, че заедно с \"Пет звезди\" искат промяна на изборните закони в страната и ще видят дали с мнозинството им в парламента могат да започнат разговори по темата. \"Трябва да запазим спокойствие. Някои неща не трябва да се правят в момент на ярост... Не искам да говоря за импийчмънт\", обяви Салвини.", "date": "2018.05.28", "title": "Кризата в Италия: Президентът опитва да сформира служебно правителство"}
{"url": "http://www.novinite.bg/articles/160252/Zapochva-nov-etap-ot-rekonstrukciyata-na-bul-Todor-Kableshkov", "text": "На 27 май започва реконструкцията на бул. \"Тодор Каблешков\" в участъка от магазин \"Кауфланд\" до бул. \"Цар Борис Трети\", включително подземната инженерна инфраструктура\". Това съобщи пресцентърът на Столичната община. След като миналата година беше направено разширение на бул. \"Тодор Каблешков\" - между бул. \"Братя Бъкстон\" и магазин \"Кауфланд България\", се предвижда да започне работата по следващия етап, посочват от общината. Заради ремонта пътното платно ще бъде затворено за движение, за което е направена временна организация на движението. В рамките на реконструкцията ще бъде преасфалтирано и кръстовището с бул.\"Цар Борис Трети\", което е едно от най-натоварените. Предвижда се поетапно да се ограничава движението. Ремонтните работи се предвижда да продължат до 20 юли. Стойността на обекта е 1 млн. лв.", "date": "2018.05.28", "title": "Започва нов етап от реконструкцията на бул. „Тодор Каблешков“"}
{"url": "http://www.novinite.bg/articles/160277/BSP-Cenko-Chokov-e-upravlyaval-izborite-v-Galiche-po-telefona-ot-zatvora", "text": "Ценко Чоков е звънял от два мобилни номера от затвора и е управлявал изборния процес в Галиче“.Това заяви зам.-председателят на БСП Кирил Добрев на пресконференция в централата на партията.Всяко търпение има своя предел и това, което се случи вчера в селата Беден и Галиче, беше нагла демонстрация и завръщане на мутренската държава, а не избори, категоричен е той. Според него с. Галиче е държава в държавата. Добрев добави, че от всички репортажи вчера, заедно с безбройните клипове и стотиците снимки, които са се изсипали в мрежата, са изплували образи от началото на 90-те години. „Бях забравил как изглеждат официалните анцузи, ланците отгоре и джиповете по на 15-20 години, каза Добрев. По неговите думи „официалните” резултати от изборите не кореспондират с реалните гласове. Той даде пример със с. Беден, където кандидат на БСП е Николай Димов, а резултатът е 121 на 112 гласа в полза на ГЕРБ заради 10 „невалидни” бюлетини. „Там станахме свидетели на нагли манипулации, натиск, използване на служебно положение и корпоративен вот”, категоричен бе Кирил Добрев. Той обяви, че през целия ден кметът на община Девин е бил пред изборната секция, участвал е в извозването на избиратели и е вдигнал грандиозен скандал на ОИК, заради това, че представителите на БСП не са искали да разпишат протокола или са го направили с особено мнение.  Добрев подчерта, че и за двете общини е характерна една коалиция, която се появява и на национално ниво – ГЕРБ-ДПС. „Може би двете партии имат еднакви политически ценности, добре е да го обявят и официално“, каза още той. Зам.-председателят на БСП припомни и случая от миналата седмица с мобилната секция, в която гласовете се контролират от бащата на народния представител от ГЕРБ. Той поясни, че на втори тур резултатът е леко променен, но изрази съмнение, че е и този е коректен. „Докато доброволчески патрули не допускат новорегистрираните да гласуват, лидерът на ГЕРБ отваря задната врата и пуска над 30 човека“, допълни Добрев.Николай Димов: Вчера в Беден нямаше избори, а нещо коренно различно„Вчера в Беден нямаше избори, а нещо коренно различно. Хората бяха извозвани до секцията от кмета на Девин с личен и общински автомобил. Единственият работодател в селото, който е шеф на цех, работещ за ВМЗ – Сопот, оказваше натиск върху гласоподавателите с тезата, че ако не гласуват за ГЕРБ, този цех няма да съществува”. Това каза кандидатът за кмет на с.Беден от БСП Николай Димов. Ной добави, че натиск е имало не само от него, но и от самия общински кмет и председателя на ГЕРБ в общината. „Сами можете да си представите- как това се отрази на изборния процес”, каза още Димов.Веселин Тушинов: В с. Галиче и в Сомалия кмет се посочва, а не се избира„Това, по което си прилича с. Галиче с държави като Сомалия е, че кмет се посочва, а не се избира“, заяви кандидатът за кмет на селото от БСП Веселин Тушинов. Той се пошегува, че селото има демографски прираст, защото в последните месеци са регистрирани над 200 души. „Те се водят на пусти къщи и адреси, където няма как да живеят. Дори и в бившето училище има регистрирани хора“, подчерта той. По неговите думи в подвижната секция са регистрирани само подвижни хора. „Истинските неподвижни хора, които имат нужда от тази секция, дори не бяха записани. Причината е, че това са поддръжници на БСП, на които няма как да им проконтролират вота“, каза още Тушинов.", "date": "2018.05.28", "title": "БСП: Ценко Чоков е управлявал изборите в Галиче по телефона от затвора"}
{"url": "http://www.novinite.bg/articles/160254/Avtobus-katastrofira-kraj-Vraca-ima-postradali", "text": "Училищен автобус, който е пътувал от село Лиляче към Враца, е катастрофирал на обходния път към града, предаде BTV. Съобщава се за осем пострадали, като състоянието им не е ясно към момента. Най-тежко е пострадало момиче, което има рана на главата. По първоначални данни автобусът не е спрял на знак „Стоп”, което е довело до инцидента. Той е бил ударен странично от друг автомобил, в следствие на което автобусът се обърнал върху леката кола. При обръщането вратите на превозното средство са останали блокирани и пътниците се е наложило да излизат през прозорците.", "date": "2018.05.28", "title": "Автобус катастрофира край Враца, има пострадали"}
{"url": "http://www.novinite.bg/articles/160269/Noviyat-prezident-na-Kolumbiya-shte-bade-izbran-na-balotaj", "text": "Десният кандидат Иван Дуке се нареди на първо място на президентските избори в Колумбия, но не можа да спечели достатъчно гласове за крайна победа и ще се изправи на втори тур срещу своя съперник от левицата Густаво Петро, предадоха световните агенции.Според данни след преброяване на почти всички бюлетини Дуке печели 39,1 процента от гласовете, а Петро - 25,1 процента. Центристът Серхио Фахардо се класира трети с 23,7 процента.Предвижда се балотажът да бъде на 17 юни.Изборите се концентрираха върху мирното споразумение, което приключващият управлението си президент Хуан Мануел Сантос сключи с бунтовниците от ФАРК през 2016 г., за да сложи край на половинвековен конфликт.Евентуална победа на Петро би гарантирала непрекъснатост на мирния процес, докато Дуке казва, че ще го модифицира, предизвиквайки тревога, че много от демобилизираните 7000 бойци на ФАРК може да се присъединят към по-малки въоръжени групировки, отбелязва ДПА.", "date": "2018.05.28", "title": "Новият президент на Колумбия ще бъде избран на балотаж"}
{"url": "http://www.novinite.bg/articles/160257/Protest-v-Sofiya-dnes-sreshtu-instalaciya-za-parno-ot-otpadaci", "text": "Граждански протест срещу изграждането на инсталация за изгаряне на отпадъци на площадката на ТЕЦ - София при Централна гара се организара днес. Недоволните се събират пред сградата на Столична община на \"Московска\" 33 в 18,30 часа. СОС одобри на 17 май заем от 65 млн. евро, за да стартира проекта с обща стойност 157.54 млн. евро. От тях 91.8 млн. евро са европейски средства по програма \"Околна среда\". Против са съветниците от \"Политическа група 5\", които смятат, че гражданите нямат достатъчно информация за проекта, който ще доведе до замърсяване на въздуха в града. Те настояват проектът да бъде замразен и да се направи нов анализ на технологията за изгаряне RDF.От БСП пък искат инсталацията да се разположи при завода за отпадъци до село Яна. Според социалистите в СОС поемането на дълг от Топлофикация ще доведе до увеличение на цената на парното. Демократична България иска референдум за изграждането на инсталацията. От ГЕРБ обясняват, че целта на заема е да не се забави изпълнението на проекта и предвидените в еврофондовете средства за него до 2020 г. да бъдат възстановени от Еврокомисията и да не останат за сметка на бюджета. Изплащането на 40% от финансирането по оперативната програма \"Околна среда\" цели и да се вдигне процентът на платените по нея средства и да не се намали бюджетът ѝ.Сега предстои общината да внесе искане за отпускане на финансиране по оперативната програма \"Околнасреда\", което трябва да бъде разгледано и от Европейската комисия. След евентуално одобрение трябва да бъде обявен търг за проектиране и строителство, което ще отнеме 3 години. Крайният срок за изграждането на когенерацията е 2023 г. Според кмета Йорданка Фандъкова с пускането на новата инсталация част от старите мощности на ТЕЦ „София“ вече няма да работят на пълен капацитет. По този начин намаляваме емисиите, които в момента ТЕЦ-а емитира във въздуха. Фините прахови частици от ТЕЦ „София“ с новата инсталация намаляват с 6,2 т. на година или с 9,6 на сто.Емисиите на въглероден оксид намаляват с 87,2 т. на година, което е със 7% по-малкоАзотните оксиди намаляват с 46,4 т. на година или 2% по-малко.Европейката норма на емисиите Фини прахови частици - ФПЧ, за индустриалните съоръжения е 10 милиграма на кубичен метър, а инсталацията на София ще покрие норма под 1 милиграм на кубичен метър.По отношение на диоксините и фураните, за които се говори също много, мисля, че успяхме да убедим и най-големите скептици, че те са в пъти по-ниски от тези, които емитират дейности по горене в бита, твърди още кметът на София. Инсталацията на София е проектирана с комплексна 4-степенна система за очистване на отработените газове от най-съвременно поколение. Предварителните анализи сочат, че на годишна база инсталацията ще реализира печалба от 10 млн. евро, а оперативните разходи за поддръжката й са до 7 млн. евро на година. В момента ние плащаме 5 млн. лв. за оползотворяване в циментовите заводи и то за количества по-малки от заложените за МБТ. Предстоят нови конкурси и можете да си дадете сметка, че тази цена ще нараства с увеличение на количествата, категорична е Фандъкова. Според Група 5 и организацията \"За земята\", които стоят зад протеста, най-големите притеснения са свързани със \"създаване на още един източник на фини прахови частици, тежки метали, парникови газове, диоксини във въздуха\". Общинският съветник Симеон Славчев обясни на страницата си във фейсбук: Исталацията ще изгаря 180 000 тона годишно боклук - вместо да се инвестира в разделно събиране, рециклиране, компостиране или ефекивно и екологично чисто оползотворяване на отпадъка. Не се решава проблема с депонирането (напротив), защото тази инсталация ще отделя 36 000 тона пепел годишно, която ще се депонира във Враждебна плюс още 8 000 тона токсична пепел, която ще се кара към депото за опасни отпадъци в Севлиево и към Германия;30-годишен договор - период, в който ще трябва да пълним пещта за изгаряне непрекъснато (ако няма достатъчно отпадъци, ще се горят утайки от пречиствателната станция на София, или ще внасяме боклук от други държави). Той призовава всички жители на София да се включат в протеста.  ", "date": "2018.05.28", "title": "Протест в София днес срещу инсталация за парно от отпадъци"}
{"url": "http://www.novinite.bg/articles/160264/Maj-napadna-policaj-v-Dupnica", "text": "Мъж нападна полицай в Дупница и му нанесе средна телесна повреда, съобщава МВР, цитирано от БТА.40-годишният мъж влязъл в конфликт със служители на КАТ след катастрофа. Причината – на нападателя му се сторило, че униформените работят прекалено бавно на мястото на произшествието.Мъжът е задържан за 24 часа. По случая е образувано досъдебно производство.", "date": "2018.05.28", "title": "Мъж нападна полицай в Дупница"}
{"url": "http://www.novinite.bg/articles/160286/GERB-Ne-priemame-vnusheniyata-na-BSP", "text": "ГЕРБ категорично се противопоставиха и не приемат внушения на БСП по отношение на частичните местни избори в село Галиче, община Бяла Слатина и девинското село Беден. От управляващата партия напомниха, че изборите се провеждат според кодекса и всяка партия има застъпници. \"Изборите в Галиче предизвикаха много голям обществен интерес и това беше предпоставка изборите да се следят отблизо. Не разбирам каква е интерпретацията за това, че на втори тур кандидатът на ГЕРБ е спечелил\", коментира координаторът на ГЕРБ Цветомир Паунов по повод обвиненията на БСП, че управляващите са спечелили местните избори в Галиче с манипулации и с помощта на гласовете на ДПС.БСП не признава резултати от частичните избори за кмет в село Галиче, община Бяла Слатина, и девинското село Беден и ще подаде искове за тяхното касиране, обявиха по-рано от опозицията. Оттам допълниха, че ще пуснат сигнали и ще искат проверки от прокуратурата срещу няколко души, сред които бившият кмет на Галиче Ценко Чоков, за когото от левицата твърдят, че е осъществявал обаждания от затвора до хора от селото. \"Звънял ли е в деня на изборите, а и преди това Ценко Чоков на хора от село Галиче\", попита Кирил Добрев от БСП и допълни: \"Аз знам, че охраната в затворите е толкова сериозна, че едва ли един затворник има достъп до телефонен мобилен апарат, но понеже слухове се насят, ние имаме такова питане\", каза той. От партията на Бойко Борисов призоваха властите да проверят твърденията на БСП за телефонни обаждания от страна на Ценко Чоков.", "date": "2018.05.28", "title": "ГЕРБ: Не приемаме внушенията на БСП"}
{"url": "http://www.novinite.bg/articles/160253/Mikrobus-s-motornici-se-obarna-na-magistrala-Struma", "text": "Микробус, превозващ моторници на платформа, се преобърна на автомагистрала „Струма” край град Кочериново, съобщава БГНЕС. Двама души са леко пострадали.Пътният инцидент е станал към 7:20 часа тази сутрин на Лот 2 на магистралата в посока Дупница. Преминавайки над моста на река Рилска, микробус „Ивеко”, който дърпа платформа с три моторни лодки, се преобърнал. Водачът на микробуса и спътникът му са с охлузвания.В момента покрай местопроизшествието се преминава само в изпреварващата лента. Образувала се е дълга колона автомобили. На място са пристигнали три линейки и пожарен автомобил.Трафикът се регулира от Пътна полиция.   ", "date": "2018.05.28", "title": "Микробус с моторници се обърна на магистрала „Струма”"}
{"url": "http://www.novinite.bg/articles/160265/Federika-Mogerini-razgovarya-s-makedonskiya-vanshen-ministar-Nikola-Dimitrov", "text": "\r\nВицепремиерът и министър на външните работи Екатерина Захариева ще участва в Съвета \"Външни работи\" в Брюксел. Очаква се министрите да обменят мнения за резултатите от Срещата на върха ЕС - Западни Балкани, която се състоя на 17 май в София.\r\nСъветът ще обсъди и ситуацията в Иран и споразумението за ядрената програма на страната в контекста на последните развития след решението на САЩ да се оттеглят от него. Министрите ще разговарят и за актуалната обстановка в Северна Корея и в Йемен, както и ситуацията във Венецуела след президентските избори в страната.\r\nНа двудневно посещение в Брюксел е и министърът на външните работи на Македония Никола Димитров. На неформална закуска той разговаря с еврокомисаря за външна политика Федерика Могерини.\r\nФедерика Могерини, върховен представител на ЕС за външна политика и сигурност: Всички сме много окуражени от прогреса, който е постигнат между Скопие и Атина по отношение на името. И се надяваме на положителен резултат от тези важни преговори.\r\n  ", "date": "2018.05.28", "title": "Федерика Могерини разговаря с македонския външен министър Никола Димитров"}
{"url": "http://www.novinite.bg/articles/160278/Kilim-ot-rozi-ukrasi-ploshtada-pred-NDK", "text": "Килим от рози украси пространството пред Националния дворец на културата.Мобилната инсталация вплита известния български символ - розата, българската шевица и логото на Българското председателство.Килимът е своеобразен мост между столиците на България и ЕС - София и Брюксел, където постилането на подобен цветен килим е дългогодишна пролетна традиция, съобщават от Министерството на председателството.", "date": "2018.05.28", "title": "Килим от рози украси площада пред НДК"}
{"url": "http://www.novinite.bg/articles/160258/Moshtna-burya-evakuira-hilyadi-v-SASht-i-Kuba-dajdove-potopiha-cyal-grad-v-Merilend", "text": "Тропичната буря \"Алберто\" евакуира жителите на няколко града в Куба и американския щат Флорида. От проливните дъждове малко по на север най-сериозно засегнат е Еликът Сити в щата Мериленд, чийто улици се превърнаха в кални реки.Губернаторът на Мериленд Лари Хоган обяви извънредно положение в Еликът Сити.Засега властите нямат данни за ранени или загинали хора. Залети бяха автомобили, а нивото на водата достигна над първия етаж на някои сгради.В рамките на две години това е второто такова наводнение в Еликът Сити, а някои бизнеси едва са тръгнали отново, когато новите наводнения са отнесли всичко със себе си.Метеоролозите предупредиха, че бурята може да предизвика опасни за живота наводнения в южните крайбрежни Американски щати. Очаква се тя да достигне сушата днес в северозападната част на Флорида, заяви Националният център по ураганите на САЩ.Алберто е първата наименована атлантическа буря за 2018 г., която започна преди официалното начало на сезона на ураганите. Според прогнозите тя ще бъде съпътствана от ветрове с максимална скорост около 85 км/ч и ще донесе дъждове от порядъка на 30 см, обхващайки район, простиращ се от Мисисипи до западната част на Джорджия. След това ще премине през долината на река Тенеси утре и вдругиден.Над 5000 човека бяха евакуирани и в Куба заради Алберто, предаде ТАСС, като се позова на кубинската телевизия. Бурята донесе проливни дъждове, особено в западната и централната част на страната. Стихията предизвика рязко покачване на нивото на реките и водохранилищата и наводни ниски райони в провинциите Пинар дел Рио, Артемиса, Матансас, Виля Клара и Санкти Спиритус.Няма данни за жертви и разрушения, но са нанесени сериозни щети на селскостопанските култури.", "date": "2018.05.28", "title": "Мощна буря евакуира хиляди в САЩ и Куба, дъждове потопиха цял град в Мериленд"}
{"url": "http://www.novinite.bg/articles/160267/Shofor-na-avtobus-zagina-v-katastrofa-kraj-na-Saedinenie", "text": "Автобус катастрофира на пътя между Бенковски и Съединение, съобщава БГНЕС.Сигналът за инцидента е подаден около 10.15 ч. в понеделник. Автобусът, движещ се по линия 93, навлязъл в насрещната лента и се блъснал в мантинелата. На място е загинал 57-годишният водач на превозното средство.Няма пострадали пътници.Катастрофата спря временно движението в участъка.", "date": "2018.05.28", "title": "Шофьор на автобус загина в катастрофа край на Съединение"}
{"url": "http://www.novinite.bg/articles/160266/Buri-i-navodneniya-v-Germaniya", "text": "Две жени пострадаха, едната от които е в критично състояние, след като бяха ударени от мълния по време на гръмотевични бури, преминали на 27 май през Централна и Западна Германия, предаде ДПА.Жените са пострадали, докато се разхождали край западния промишлен град Бохум в провинция Северен Рейн-Вестфалия, съобщиха от противопожарната служба. Едната жена е трябвало да бъде реанимирана и е в критично състояние.Бурите наводниха улици и мазета в северната част на провинция Хесен. В село Валдкапел-Хетцероде две жени са били отнесени от кално свлачище заедно с автомобила си, съобщиха пожарникарите. Те успели да излязат от колата си, въпреки че тя се напълнила до половината с кал. На летището във Франкфурт бяха отменени 66 кацания и излитания на самолети, а летищните власти предупредиха пътниците да очакват закъснения и днес. В съседната провинция Райнланд-Пфалц няколко села пострадаха от големи наводнения, съобщи полицията.", "date": "2018.05.28", "title": "Бури и наводнения в Германия"}
{"url": "http://www.novinite.bg/articles/160276/Kradec-otmakna-kolata-na-policaj-pred-ochite-mu", "text": "46-годишен мъж е арестуван за кражба на личния автомобил на полицай от Хасково.Униформеният от „Магистрална полиция” станал свидетел на кражбата, съобщава ДАРИК. Младши автоконтрольорът бил нощна смяна. Отключил колата си, но се върнал да остави ключовете на служебния автомобил. Тогава забелязал, че личният му автомобил потегля.След кратко преследване извършителят бил задържан. Той не е криминално проявен.", "date": "2018.05.28", "title": "Крадец отмъкна колата на полицай пред очите му"}
{"url": "http://www.novinite.bg/articles/160274/CACAO-BEACH-CLUB-dava-start-na-letniya-sezon-na-8-i-9-yuni", "text": " Най-посещаваният клуб на българското черноморие – CACAO BEACH CLUB, отваря врати за сезон 2018! Две мащабни партита ще поставят началото на лятото в един уикенд. Клубът предлага разнообразие от стилове в откриващия уикенд, като в петък (8 юни) на плажа ще звучи техно, а на 9 юни- хаус! Артистите, които първи ще застанат зад пулта тази година саANNA, Chus &Ceballos,Citizen Kain, Kaiser Souzai, Diass, Deso и Pacho & Pepo.(Анна, Чус и Себайос, Ситизен Каин, Кайзер Сузе, Диас, Десо, Пачо и Пепо).Първата вечер (8 юни) ще танцуваме под звуците на четирима артисти. Един от тях е успешният български диджеи и резидент на YALTA CLUB – DIASS. Артистично иновативен, той е фен на грууви ритмите и главозамайващите вокали, които задължително включва в сетовете си и които със сигурност ще допринесат за атмосферата на вечерта. След него ще видим и ANNA, която направи едно от най-добрите партита през сезон 2017 и която се издигна в класациите със съблазнителната си, нои силна техно музика. В откриващата вечер ще чуем и талантливия французин Citizen Kain.Собственикът на лейбъла Neverending е включил в програмата си за лятото две, ексклузивни партита в България, като и двете ще бъдат в CACAO BEACH CLUB. Не на последно място, програмата за 8 юни включва и Kaiser Souzai, с истинско име Markus Binapfl. Това е и първото гостуване на артиста у нас, който създаде хитовото парче Girlи продължава да показва водеща роля в прогресив хаус музиката.Втората нощ на плажа (9 юни) ще представи още една добра селекция от диджеи. Българското участие ще бъде в лицето на някои от най-добре познатите ни диджеи в Източна Европа - Deso, Pacho & Pepo. И тримата са с над 20 годишна кариера и многобройни запомнящи се участия в CACAO BEACH CLUB, както и в други престижни клубове в България и Европа.Chus & Ceballos са хедлайнерите на съботната вечер, които всички фенове чакат с нетърпение. Испанците, сформирали дуото през 2000 година, безспорно са най-солидната и професионална двойка диджеи и продуценти. Талантливите момчета са основатели на Stereo Productions и създателина ъндърграунд движението, познато като Iberican Sound. Приветствани от хиляди за отличните им продукции, включително и ремиксите им за световноизвестни изпълнители като Madonna, показват изключителна гъвкавост, която им дава възможност да се изявяват в легендарни клубове като Pacha (Ню Йорк), Space (Маями), Stereo (Монтреал), Ageha (Токио) и много други.Промоционални жилети за откриващия уикенд на CACAO BEACH CLUB може да намерите в мрежата на Eventim.bg на цена от за 15 лв./вечер или може да закупите билет за двете вечери на промоционална цена от 24 лв.Повече информация за програмата на CACAO BEACH CLUB може да откриете на официалната страница във , както и на  ", "date": "2018.05.28", "title": "CACAO BEACH CLUB дава старт на летния сезон на 8 и 9 юни"}
