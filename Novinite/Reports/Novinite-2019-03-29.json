{"url": "https://www.novinite.bg/articles/173191/Cvetan-Cvetanov-se-sreshtna-s-Mladeji-GERB-Sofiya", "text": "Зам.-председателят на ГЕРБ Цветан Цветанов се срещна с младежите от ГЕРБ-София. Събитието се проведе тази вечер в Централата на ГЕРБ в столицата. На срещата присъстваха още председателят на МГЕРБ и зам.-министър на външните работи Георг Георгиев и председателят на МГЕРБ-София Ивайло Петков. С младите хора Цветан Цветанов обсъди актуалните политически теми. Той подчерта, че ГЕРБ е едно голямо семейство, което си е поставило цел да осигури просперитет на страната. „Ние имаме мисия, която е много по-голяма от поста на който и да било в партията“, обясни зам.-председателят на ГЕРБ. Той обърна внимание, че един политик в своите действия трябва да се води единствено от интереса на гражданите и да спазва буквата на закона. „Само така няма да имате никакви притеснения и ще знаете, че можете да излезете с достойнство от дадена ситуация“, каза още Цветанов и даде пример със себе си и вчерашната му пресконференция в Народното събрание, която продължи над 1 час и позволи на представителите на медиите да зададат всичките си въпроси. Зам.-председателят на ГЕРБ призова младежите да бъдат активни на предстоящите европейски и местни избори и сподели, че ГЕРБ има нужда от тяхната енергия и креативност. Цветан Цветанов посъветва младите хора никога да не забравят кое е най-важното нещо в живота, а именно – семейството и близките. Председателят на МГЕРБ Георг Георгиев изтъкна нуждата младежите непрекъснато да обясняват на хората за успехите на правителството на Бойко Борисов и така да се борят с фалшивите новини на политическите опоненти на ГЕРБ. „Една от опорните точки на БСП е, че нашата партия строи и модернизира единствено благодарение на европейските средства. На първо място – европейските средства не са даденост, те трябва да се заслужат, а за целта са нужни стабилност и прозрачност. Второ – БСП много бързо забравиха как при тяхното управление фондовете спираха. Трето – редица проекти в страната се осъществяват с изцяло държавни средства и това е възможно благодарение на отличната събираемост и добре работещата икономика. Когато ГЕРБ управлява, има резултати – магистрали, метро, заводи и др.“, посочи Георг Георгиев.", "date": "2019.03.29", "title": "Цветан Цветанов се срещна с Младежи ГЕРБ-София"}
{"url": "https://www.novinite.bg/articles/173241/Ministar-Petkov-i-ministar-Budaj-obsadiha-satrudnichestvoto-v-socialnata-politika-mejdu-Balgariya-i-Rumaniya", "text": "Министърът на труда и социалната политика Бисер Петков се срещна с министъра на труда и социалната справедливост на Румъния Мариус-Константин Будай. Разговорът се състоя в рамките на петото заседание на Съвета за сътрудничество на високо равнище между правителствата на България и Румъния, което се проведе днес в Букурещ. Двамата министри изразиха задоволство от активното сътрудничество между двете страни в областта на труда и социалната политика и обсъдиха възможностите за задълбочаване на партньорството в тези сфери. По време на разговора министър Петков заяви, че приключването на работата по ключови законодателни досиета, чрез които ще се засили социалното измерение на Европейския съюз и ще се изпълняват принципите на Европейския стълб за социални права е приоритет за България. Той подчерта, че страната ни е конструктивен и активен партньор в преговорния процес в рамките на Съвета на ЕС. Министър Петков и министър Будай обмениха и опит в прилаганите политики по отношение на хората с увреждания, пазара на труда и социалното осигуряване.", "date": "2019.03.29", "title": "Министър Петков и министър Будай обсъдиха сътрудничеството в социалната политика между  България и Румъния"}
{"url": "https://www.novinite.bg/articles/173242/Dunav-most-3-shte-se-stroi-s-evropejski-pari-shte-ima-i-chetvarti-most", "text": "България и Румъния ще строят Дунав мост 3 с европейски пари. На Дунав ще има и четвърти мост - между Никопол и Турну Мъгуреле. Това стана ясно по време на визитата на премиера Бойко Борисов в Румъния.„Мостът на Русе трябва да се ремонтира основно. Двете страни ще положат усилия“, заяви премиерът Борисов след срещата в Букурещ. Той подчерта, че двете страни „имат голям напредък” при осъществяването на транспортните и енергийни проекти и това е въпрос на месеци.Премиерът на България заяви, че транспортните връзки при Свищов и Никопол трябва да се осъществят чрез публично-частно партньорство. Той добави, че се работи активно за газовата свързаност с Гърция и Румъния. „През юни ще направим първа копка на интерконектора с Гърция, а интерконекторът с Румъния трябва да бъде оголемен“, заяви Борисов, цитиран от БГНЕС.Премиерът смята, че към големите инфраструктурни проекти не трябва да изключват и страни, като Северна Македония, които не са поканени на четиристранната среща между България, Румъния, Гърция и Сърбия.", "date": "2019.03.29", "title": "Дунав мост – 3 ще се строи с европейски пари, ще има и четвърти мост"}
{"url": "https://www.novinite.bg/articles/173243/NFSB-iska-po-strogi-nakazaniya-za-narushiteli-na-patya", "text": "По-сурови наказания за тежки нарушения при пътнотранспортни произшествия предлагат Валери Симеонов и народните представители от НФСБ. Те са внесли в деловодството на Народното събрание промени в Наказателния кодекс.По-строгите санкции са за случаите, когато деянието е извършено в пияно състояние или след употреба на наркотични вещества, или техни аналози, когато е настъпила телесна повреда или смърт на повече от едно лице, когато лицето е избягало от местопроизшествието или е управлявало без да има необходимата правоспособност, когато е причинило смърт на пешеходна пътека. В тези случаи се предлага наказанието лишаване от свобода да бъде завишено като вместо досегашните от 3 до 15 години се предвидят от 5 до 20 години, а в особено тежки случаи лишаването от свобода вместо от 5 до 20 години да стане от 10 до 30 години, предлагат вносителите.С предложеното изменение на чл. 343, ал.3, буква \"б\" от Наказателния кодекс се цели постигането на по-голяма адекватност на наказанието спрямо резултата от деяния, при които се извършват тежки нарушения на правилата за движение по пътищата, които са животозастрашаващи и дори често се стига до отнемането на човешки живот, посочват народните представители от НФСБ. Те дават пример с млад човек от Царево - Евелин Дуков, блъснат и убит на пешеходна пътека в Приморско от злоупотребил с алкохол водач на автомобил. Случаят на Евелин е показателен, тъй като водачът в пияно състояние, който отне живота му и избяга от мястото на произшествието, няма да бъде адекватно наказан и е спорно дали ще получи ефективна присъда, коментират от НФСБ.", "date": "2019.03.29", "title": "НФСБ иска по-строги наказания за нарушители на пътя"}
{"url": "https://www.novinite.bg/articles/173244/Kaloyan-Pargov-ES-nikoga-poveche-nyama-da-bade-sashtiyat-ako-evropejskite-nacionalisti-zapazyat-nabranata-inerciya", "text": "Ако европейските националисти запазят набраната инерция на предстоящите европейски избори, ЕС никога повече няма да бъде същият. Това заяви лидерът на БСП – София Калоян Паргов по време на дискусия на тема „Избори за Европейски парламент – България в ЕС след 2019 г.“ организирана от Фондация „Славяни“. Той отбеляза в словото си, че когато гласоподавателите отидат да гласуват през май, за да изберат нов Европейски парламент, схващането ни за ЕС, като обединено пространство с хармонизирани политики по основни въпроси и съвместен ангажимент за демокрация и правова държава, ще бъде изложено на риск. Паргов прогнозира, че като сбор системните партии ПЕС, ЕНП и АЛДЕ ще спечелят повече места от националистическите. Но въпреки това парламентът в Страсбург ще е неуправляем. Особено по отношение на основния избор - Европа на нациите или Федерална Европа. Както и по отношение запазването на материалните ползи от ЕС и неговата роля по отношение на външната политика, правата на човека и върховенството на закона. Това са и основните залози на тези избори. „Засега е ясно, че страните членки на ЕС не успяха колективно да се справят с проблемите на миграцията и бежанския поток, с отношението си към Русия, с киберсигурността и други“, категоричен бе лидерът на столичните социалисти.В анализа си на сегашното състояние на Европейския съюз Калоян Паргов акцентира върху това, че хората вече се интересуват много повече от стандарта си на живот, отколкото от харизматичния образ на свободата, демокрацията и свободните пазари.„Свидетели сме на реална институционална промяна, на преместване на властта от избрани представители към назначени чиновници, от местна власт към централни бюрократи, от национален парламент към Брюксел и Страсбург. А това променя изцяло картината“, заяви Паргов. Той цитира бившия президент на Чешката република проф. Вацлав Клаус: “ЕС не е Европа“. Според Клаус Европа е исторически развита, културна и цивилизационна единица с приети географски граници, докато ЕС е създадена от човека конструкция. А това поставя на дневен ред въпросите за националния суверенитет и преодоляването на държавата. Председателят на БСП – София попита суверенната национална държава остарял исторически анахронизъм ли е. Според него бъдещият ЕС трябва да гарантира, че няма да има подчинени държави, региони и провинции и ще се намалява силата на бюрократичната централна администрация в Брюксел.„Важните икономически параметри като валута, валутни курсове, лихвени проценти, задължителни икономически стандарти и други да не превръщат някои региони на ЕС в победители, а други в губещи. Сега са благоприятни за северната част на Европа и са пагубни за европейския юг. Нужно е взаимноизгодно сътрудничество, което да намали дълбоките различия между европейския север и юг, както и между европейския изток и запад“, каза още Паргов.В заключение той посочи важните за българите каузи, с които трябва да се ангажират бъдещите ни представители в Европейския парламент. Сред тях са еднакво заплащане за еднакъв труд за целия ЕС, българските граждани да не бъдат третирани като второ качество потребители на храни и продукти, съизмерима за целия ЕС минимална заплата и пенсия като процент от БВП. „България трябва да отстоява националните си приоритети в рамките на общите европейски политики на сигурност, миграция и човешки права, както и да развива собствени ядрени мощности и транзитна газопреносна система. България може да бъде мост към възстановяването на диалога на Европейския съюз с Русия“, убеден е Калоян Паргов.", "date": "2019.03.29", "title": "Калоян Паргов: ЕС никога повече няма да бъде същият, ако европейските националисти запазят набраната инерция"}
{"url": "https://www.novinite.bg/articles/173245/Petar-Moskov-predstavi-novata-si-partiya", "text": "Бившият министър на здравеопазването в предишния кабинет на Бойко Борисов Петър Москов представи новата си партия \"Консервативно обединение на десницата\" или КОД. В нея участват бивши членове на ДСБ, а в края на миналата година Москов обяви, че готви нов десен проект, в който има място и за част от \"патриотите\". Новата партия може да се включи в евровота, ако получи регистрация в съда и в ЦИК до 10 април.", "date": "2019.03.29", "title": "Петър Москов представи новата си партия"}
{"url": "https://www.novinite.bg/articles/173218/KZP-Onlajn-targoviyata-shte-prodalji-da-bade-naj-barzo-razvivashtiyat-se-sektor-", "text": "Близо 4000 проверки на електронни магазини е извършила Комисията за защита на потребителите през миналата година, като нарушения са установени в около 10% от случаите. Данните съобщи председателят Димитър Маргаритов по „Дарик” радио. Той коментира, че на този етап процентът на нарушенията в електронната търговия е по-висок от този в конвенционалната, където след регистрирания в последните години спад такива се срещат в 7- 8% от случаите. Според него, все още по-високият процент на нарушенията в онлайн сектора до голяма степен се обяснява с неговия бърз темп на развитие и недостатъчно доброто познаване от страна на някои интернет търговци на изискванията на закона за функционирането на един електронен магазин.„Може би в следващите периоди ще наблюдаваме и тук намаляване на нарушенията, включително в резултат от нашата намеса и съветите, които даваме”, прогнозира Маргаритов. В момента най-често констатираните нарушения при онлайн търговците са липсата на важна информация за потребителите – координати за връзка с търговеца, допълнителни разходи по доставката на стоките, връзка към помирителните комисии и онлайн платформата за решаване на възникнали спорове по повод покупки през интернет. По празниците основното оплакване от електронните магазини е за забавени доставки. В други периоди хората сигнализират в КЗП, че се сблъскват с проблема да върнат закупената стока. „Опитът на търговците да ограничат правото на отказ от покупката в 14-дневния срок чрез липсата на информация за наличието му или в конкретни ситуации, като твърдят, че не са налице основанията то да бъде упражнено – например, че стоката е употребявана, а не само изпробвана, е в топ три на оплакванията и също е симптоматично нарушение”, обясни Маргаритов. Жалби има и по повод затруднена комуникация с някои търговци, поради липса на координати за връзка или пък изчезването след време на самия електронен магазин, добави той. Председателят на КЗП изрази мнение, че онлайн търговията ще продължи да бъде най-бързо развиващият се сектор и в следващите периоди. „В последните години в България този пазар бележи годишен ръст от порядъка на 20-30%, както на пазаруващите в интернет, така и на търговците. Това е естествено, защото хората вече разбраха, че това е удобен, сигурен способ за пазаруване и че разполагат с добре гарантирани права, които биха могли да упражнят, в случай че нещо се обърка, за да има развитие в правилната посока”, посочи Маргаритов. „Приемането и прилагането на правила, които да дадат възможност за контрол на т.нар. споделена икономика, ще реши най-голямото предизвикателство в онлайн търговията в момента – когато физически лица осъществяват търговски сделки помежду си”, изрази мнение Маргаритов. „Ние адмирираме споделената икономика, защото тя е извикана от живия живот, от естественото общуване между хората, които вече се явяват в качеството си и на потребители, и на търговци. Но това изисква адекватна реакция на обществото, а оттам – и на държавните институции, за препятстване на случаите, в които некоректни действия на дадени физически лица може да доведат до нарушаване на обществения и на икономическия интерес на конкретния човек”, завърши председателят на КЗП.", "date": "2019.03.29", "title": "КЗП: „Онлайн търговията ще продължи да бъде най-бързо развиващият се сектор \""}
{"url": "https://www.novinite.bg/articles/173236/Arabsko-italianski-konsorcium-predlaga-naj-niska-cena-za-balgarskiya-uchastak-na-Turski-potok", "text": "Арабско-италианският консорциум \"Аркат\" предлага най-ниска цена, за да построи българския участък на газопровода \"Турски поток\" - близо 1 милиард и 300 милиона евро. Срокът за изпълнение е 250 дни. Това стана ясно при отварянето на ценовите оферти в търга, обявен от \"Булгартрансгаз\". Почти двойно по-висока е офертата на втория допуснат в надпреварата консорциум - италиано-люксембургското обединение \"Газово развитие и разширение в България\". До участие в наддаването не бе допуснат унгарски консорциум. Предстои разглеждане и оценяване на офертите.На предишния етап интерес към изграждане на тръбопровода, който трябва да свърже турската и сръбската граница, проявиха три консорциума, но тръжната комисия имаше забележки към техните предложения.Поръчката е за близо 2,3 милиарда лева. Това каза при отварянето на офертите изпълнителният директор на „Булгартрансгаз“ Владимир Малинов и посочи в какъв срок трябва да бъде изградена тръбата: „Има два различни подхода, които сме допуснали, около 308 километра да бъдат изградени за 255 дни или цялото трасе от 480 километра в същият срок, или във втората възможност е да бъдат изградени тези 480 километра до края на 2020 година“.Същевременно днес изтича срокът, в който търговците на синьо гориво могат да подават оферти в търга на „Булгаргаз“. За пръв път дружеството се опитва да купи на пазарен принцип газ, различен от този, който получава по дългосрочния си договор с руското дружество „Газпром“.", "date": "2019.03.29", "title": "Арабско-италиански консорциум предлага най-ниска цена за българския участък на \"Турски поток\""}
{"url": "https://www.novinite.bg/articles/173203/Bankomatite-otkazvat-da-priemat-novata-banknota-ot-100-leva", "text": "Новата банкнота от 100 лева, която Българската народна банка пусна в обращение на 28 декември 2018 г., спечели престижна международна награда. BG парата бе избрана за банкнота на 2019 година по време на конференцията „Висока сигурност при печатните технологии (High Security Printing EMEA)“ в Малта.Въпреки високата оценка обаче новата столевка продължава да създава проблеми при работа с АТМ - терминалите за вноска на пари.Преди време клиенти се оплакаха, че машинките прибират едрата банкнота, но не я отчитат. УниКредит Булбанк вече облепи АТМ устройствата си с предупредителни табелки, че новите пари създават проблеми и се приемат само на каса.Още в началото на март и Банка ДСК предупреди клиентите, че преустановява приемането на всички банкноти с номинал 100 лева на АТМ. При техническа готовност за възобновяване на приемането им ще бъдете своевременно уведомени, посочват от финансовата институция. Уведомление за промяна обаче все още няма.", "date": "2019.03.29", "title": "Банкоматите отказват да приемат новата банкнота от 100 лева"}
{"url": "https://www.novinite.bg/articles/173240/Mariyana-Nikolova-Balgariya-se-utvarjdava-kato-edna-ot-naj-konkurentnite-investicionni-destinacii-v-Yugoiztochna-Evropa", "text": "„България се утвърждава като една от най-конкурентните инвестиционни дестинации в Югоизточна Европа с доказан имидж и добри условия за развиване на бизнес и инвестиции в сектори, създаващи среда и висока добавена стойност“. Това заяви заместник-министър председателят по икономическата и демографска политика Марияна Николова по време на разговорите с румънския си колега Виорел Щефан в Букурещ, Румъния. Двамата обсъдиха и възможностите за проекти, програми и прояви, включващи България, Гърция, Румъния и Сърбия, които да подпомагат предприемачеството, малките и средни предприятия. Насърчаването на провеждането на съвместни бизнес форуми между фирми от четирите държави в области от взаимен интерес също бе сред темите на срещата. Виорел Щефан акцентира върху необходимостта от изграждането на инфраструктурни връзки в областта на енергетиката, транспорта и използването на общите възможности между двете страни. Марияна Николова е част от българската делегация начело с министър- председателя Бойко Борисов, който участва в Четиристранната среща на високо равнище между България, Гърция, Румъния и Сърбия.", "date": "2019.03.29", "title": "Марияна Николова: България се утвърждава като една от най-конкурентните инвестиционни дестинации в Югоизточна Европа"}
{"url": "https://www.novinite.bg/articles/173210/20-godishna-jena-skochi-ot-tretiya-etaj-na-blok-v-Burgas", "text": "20-годишна жена скочи от тераса на апартамент от третия етаж в бл. 405 в комплекс \"Меден рудник\", съобщиха от полицията. Сигнал за инцидента е постъпил към 20:23 часа в Четвърто РУ - Бургас.От терасата на апартамент на третия етаж е скочила 20-годишна бургазлийка, която страда от психично заболяване, по данни на близките й, информира burgas24Жената в контактно състояние е откарана за оказване на медицинска помощ в УМБАЛ - Бургас, където към момента се изяснява точното й здравословно състояние.", "date": "2019.03.29", "title": "20-годишна жена скочи от третия етаж на блок в Бургас"}
{"url": "https://www.novinite.bg/articles/173198/Fejsbuk-vavejda-po-strogi-pravila-za-reklama-predi-evropejskite-izbori", "text": "\r\nНови, по-строги правила за политическа реклама въвежда Фейсбук преди предстоящите избори за Европейски парламент. Целта е да се предотвратят опити за чужда намеса във вота, насрочен за периода от 23 до 26 май.\r\n\r\n\r\n\r\n\r\n\r\n\r\n", "date": "2019.03.29", "title": "Фейсбук въвежда по-строги правила за реклама преди европейските избори"}
{"url": "https://www.novinite.bg/articles/173239/Stokoobmenat-s-Rumaniya-beleji-rast-ot-blizo-7-i-dostiga-46-mlrd-evro-prez-2018g", "text": "Министър Емил Караниколов обсъди засилване на търговско- икономическите взаимоотношения на среща с румънския му колега Николае Бадалау, министър на икономиката и с министъра на бизнес средата, търговията и предприемачеството на Румъния - Щефан-Раду Опря. Срещата бе в рамките на Съвместното заседание на правителствата на България и на Румъния, което се проведе днес в Букурещ. Тримата дискутираха взаимодействието между предприятия и организации от двете страни, както и развитието на търговското сътрудничество чрез насърчаване на различни форми като бизнес-форуми, изложения и сътрудничество на пазарите на трети страни. На срещата стана ясно, че през 2018 г. стокообменът с Румъния бележи ръст от близо 7% и достига 4.6 млрд. евро. „Румъния заема трето място сред експортните ни дестинации в ЕС. Отчитаме увеличаване на българския износ с над 10% за изминалата година, но потенциалът за нарастване на обемите в двустранната търговия остава голям в сектори и клъстери за общо излизане на трети пазари като – автомобилна, хранително-вкусовата промишленост, търговия на дребно, строителството, строителни материали, търговия със суровини, текстилната промишленост, както и други сектори от взаимен интерес“, изтъкна Караниколов на срещата.", "date": "2019.03.29", "title": "Стокообменът с Румъния бележи ръст от близо 7% и  достига 4.6 млрд. евро през 2018г."}
{"url": "https://www.novinite.bg/articles/173202/Tervel-Pulev-Celta-na-jurnalistkata-e-da-vleze-v-emisiite", "text": "Тервел Пулев коментира случаят с прекратения лиценз в Калифорния на брат си Кубрат.„Не съм тук да коментирам някакви журналистки. Важни са успехите ни с Кубрат. Не мисля, че трябва да падаме на нейното ниво. Целта й е да влезе в емисиите. Нямам какво друго да кажа. Важни са победите ни. Ще говоря само за тях”, каза в ефира на Нова телевизия боксьорът Тервел Пулев.  Тази сутрин стана ясно, че лицензът на Кубрат Пулев в Калифорния е замразен.Припомняме, че Кубрат Пулев целуна репортерката на \"Vegas Sports Daily\" по време не интервю след трудната му победа над Богдан Дину в Калифорния. Първоначално Джени Суши сама качи видеото от целувката в профила си в една от социалните мрежи. Впоследствие го свали и заведе дело за босегателство срещу боксьора.Интересите на Джени Суши защитава 77-годишната Глория Олред. Тя е една от лидерките на движението за равноправие на жените в САЩ. Олред има богат опит в областта, като от години се занимава с дела за защита правата на жените. Тя е изестна с това, че взима дела, свързани с подобни скандали и известни личности.", "date": "2019.03.29", "title": "Тервел Пулев: Целта на журналистката е да влезе в емисиите"}
{"url": "https://www.novinite.bg/articles/173205/Spipaha-falshivi-stoki-v-Sliven", "text": "Иззети чанти и аксесоари при поредната операция на Икономическа полиция в Сливен против престъпленията срещу интелектуалната собственост. В хода на спецакцията са извършени проверки в търговски обекти в централната част на град Сливен. В един от обектите е установена нерегламентирана продажба на чанти и аксесоари от марките „Louis Vuitton”, “Guess”, “Prada”, “Armani” и други. Продажбата е извършвана без съгласието на притежателя на изключителните права за тази дейност. Полицейските служители са иззели близо 200 броя часовници, колани, портмонета, като само чантите са над 100 броя.По случая е образувано досъдебно производство. Операцията е осъществена на 28 март от служители на сектор „Противодействие на икономическата престъпност“ към ОДМВР-Сливен. Акциите по противодействие на закононарушения, свързани с продажбата и разпространението на стоки с търговски марки, обект на авторско право, нарушаващи правата на интелектуалната собственост продължават. В РУ-Сливен са започнати две бързи производства за управление на МПС след употреба на наркотици и за неправоспособност. На 28 март, в 08,55 часа, в района на сектор „Пътна полиция“ в град Сливен е установен 31-годишният Щ.М. от село Горно Александрово, който управлява лек автомобил „Опел Астра“, без да притежава необходимата правоспособност. За същото нарушение той вече има наложено административно наказание. Вчера, в 20,20 часа, на булевард „Илинденско въстание“ в град Сливен, е извършена проверка на 26-годишния И.К., водач на лек автомобил „Опел Астра“. При проверката за употреба на наркотици той е показал положителна проба за метамфетамин и амфетамин.", "date": "2019.03.29", "title": "Спипаха фалшиви  стоки в Сливен"}
{"url": "https://www.novinite.bg/articles/173197/Dneven-horoskop-za-petak", "text": "Бъдете внимателни с плановете, които правите за деня. Уверете се, че можете да ги промените, ако се наложи. Все пак всичко се случва.Днес е трудно да убедите хората, че вие сте прави. Всички около вас са силно емоционални, но опитайте да ги убедите чрез доводи и факти.Днес много хора ще се допитат до вас за съвет. Денят ще ви изправи пред много предизвикателства. Бъдете подготвени. Вижте повече на :", "date": "2019.03.29", "title": "Дневен хороскоп за петък"}
{"url": "https://www.novinite.bg/articles/173225/Sadat-otloji-gledaneto-na-myarkata-na-Dimitar-Jelyazkov", "text": "\r\nСпециализираният съд отложи гледането на мярката на Димитър Желязков - Очите. Причина за това стана постъпило искане от адвоката на Желязков, съдът да разпореди изготвянето на съдебно-медицинска експертиза, която да установи какво реално е здравословното състояние на Желязков.\r\n\r\n\r\n\r\n\r\n\r\n\r\n\r\n\r\n\r\n", "date": "2019.03.29", "title": "Съдът отложи гледането на мярката на Димитър Желязков"}
{"url": "https://www.novinite.bg/articles/173226/Ubijstvo-kraj-Varna-58-godishen-e-otkrit-martav", "text": "58-годишен мъж е бил убит във варненското село Китка, съобщиха от Окръжната прокуратура във Варна.Тялото му е намерено в селски двор, собственост на възрастен мъж, с когото двамата вчера пили цял ден.Установено е, че тежкото криминално престъпление е било извършено снощи. Жертвата е 58-годишен мъж, който живеел в селото, намиращо се в община Аврен.В момента се извършва оглед на местопроизшествието. Действията по разследването продължават с цел изясняване на причините и обстоятелствата, при които е настъпила смъртта, както и авторството на престъплението.", "date": "2019.03.29", "title": "Убийство край Варна, 58-годишен е открит мъртъв"}
{"url": "https://www.novinite.bg/articles/173235/Zaharieva-Izkazvaneto-na-Chavushoglu-e-krajno-nepriemlivo", "text": "Министърът на външните работи Екатерина Захариева определи като крайно неприемливо изказването на турския външен министър Мевлют Чавушоглу, че Анкара се е намесила при приемането на поправките в Закона за вероизповеданията от българския парламент. Тя е готова да бъде изслушана по темата в Народното събрание. Захариева ще постави въпроса пред турския посланик Хасан Улусой, който е извикан в МВнР днес следобед. Тя потвърди, че е говорила с турския си колега по негово настояване. Той изразил притеснение, че законът е бил насочен срещу мюсюлманската религия. „Законът не е насочен срещу нито една религия. Право на българския парламент е да се погрижи за това да финансира всички религии в България, така че да се чувстват равни. Нямаме какво да крием. България никога не се е подлагала на натиск“, подчерта Захариева.По-рано от „Обединени патриоти“ внесоха в деловодството на парламента искане за изслушване на Екатерина Захариева в парламента в сряда за това какви действия са предприети по повод изказванията на турския ѝ колега, че Анкара се е намесила в поправките в Закона за вероизповеданията. Председателят на парламентарната група Волен Сидеров настоя и премиерът да вземе отношение по случая. „Не може външен министър на друга държава да се изказва по този начин.  Мисля, че и премиерът ще вземе отношение, въпреки че там са деликатни с Ердоган, те имат деликатни отношения спрямо бежанци-мигранти, но все пак това са различни теми, достойнството на България трябва да се пази“, посочи Сидеров.Лидерът на НФСБ Валери Симеонов коментира, че случилото се е поредна провокация към България от страна на Турция.„Тези провокации са периодични. Това са едни непрекъснати сондажи на турската държава по отношение на жизнеността на инстинкта за самосъхранение на България“, каза той.Бившият вече депутат Цветан Цветанов, който е сред вносителите на законопроекта за вероизповеданията, отрече за каквато и да е намеса от страна на Турция: „Категорично не и по никакъв повод не съм чувал позиция от страна на Турция по темата за Закона за вероизповеданията“. Цветанов определи като популизъм . Той разкритикува левицата, която не участва в заседанията на Народното събрание и обърна внимание, че Консултативният съвет към президента не е заседавал от близо година. Лидерът на ДПС Мустафа Карадайъ от своя страна заяви: „Аз нямам представа да има такава информация, нямам и информация, но доколкото знам в неделя в Турция има избори“.", "date": "2019.03.29", "title": "Захариева: Изказването на Чавушоглу е крайно неприемливо"}
{"url": "https://www.novinite.bg/articles/173194/Prekratiha-licenza-na-Kobrata-v-Kaliforniya", "text": "Състезателният лиценз на Кубрат Пулев за Калифорния към момента е прекратен. Това стана ясно от становище на щатската спортна комисия в Калифорния, изпратено след запитване на NOVA.“Щатската спортна комисия на Калифорния е ангажирана в одобряването на събитията където хора от всеки пол са уважавани като състезатели, репортери и фенове. Ние приемаме този инцидент много сериозно. Във вторник Пулев беше уведомен, че преди да може отново да получи лиценз да се бие в Калифорния ще трябва да се яви пред комисията и да демонстрира, че той се съобразява с този принцип на респект.” - това гласи цялото становище.Това означава, че към този момент Кубрат Пулев няма право да се състезава в щата Калифорния.Следващото заседание на спортната комисия е на 14 май..А дотогава адвокатката на Суши иска комисията да проведе пълно разследване.Кубрат Пулев целуна репортерката на Vegas Sports Daily по време не интервю след трудната му победа над Богдан Дину в Калифорния. Първоначално Джени Суши сама качи видеото от целувката в профила си в една от социалните мрежи. Следващото заседание на спортната комисия е на 14-ти май, а до тогава адвокатката ѝ поиска пълно разследване.Интересите на Джени Суши защитава 77-годишната Глория Олред. Тя  е една от лидерките на движението за равноправие на жените в САЩ. Олред има богат опит в областта, като от години се занимава с дела за защита правата на жените. Тя е изестна с това, че взима дела, свързани с подобни скандали и известни личности.", "date": "2019.03.29", "title": "Прекратиха лиценза на Кобрата в Калифорния"}
{"url": "https://www.novinite.bg/articles/173195/Tazi-nedelya-preminavame-kam-lyatnoto-chasovo-vreme", "text": "Тази неделя преминаваме към лятното часово време. Точно в 3.00 ч. през нощта ще преместим стрелките на часовниците с час напред. 84% от европейците са против промяната на часовото време. У нас онлайн проучването със 17 000 респонденти показа, че 96 на сто подкрепят идеята да се премахне сезонната смяна на времето. 51% от тях искат лятно часово време, а 38% - зимното.Последното превъртане на стрелките в ЕС ще е през 2021 г. До април догодина всяка страна трябва да избере в кое часово време да остане. Тези, които пожелаят да останат на лятно часово време, ще преместят стрелките за последно през март 2021 г., а останалите –  през октомври. Ако дотогава държавите в обща часова зона не се координират и не изберат еднакво време, може да се стигне до сериозна часова разлика и респективно - до проблеми с трансграничната търговия, транспорта, далекосъобщенията и пътуванията, предупреждават експерти.Най-сериозно това може да се усети в транспорта и да се стигне до хаос по летища, жп- и автогари. Брюксел дава срок до 2021 г. да се синхронизират всички разписания и транспортни схеми между отделните държави в ЕС.Всяко изкуствено местене на стрелките се отчита автоматично от системите. Затова смяната на времето не се отразява на въздушния трафик, когато се прави едновременно. Ако всяка държава обаче сама реши да остане постоянно на зимно или лятно време, може да се стигне до разминавания във въздушните графици, предупреждават експерти. Тези разлики в часовите зони ще усетят и пътниците по гарите.Смяната на часа ще доведе и до промени в графиците на влаковете у нас тази неделя. 29 влака, които се движат в нощните часове по основните направления - София, Пловдив, Варна и Бургас, ще са с променено разписание.Докато компаниите в транспорта синхронизират схеми и разписания, бизнесът прави сметки и те са категорични – губим много повече, отколкото печелим при изкуственото въртене на стрелките. Най-сериозни загуби отчитат в производствата, където трудовите злополуки в първата седмица след смяната на часа растат с една трета, а почти 3/4 от работещите са по-непродуктивни. Засега по-голямата част от бизнеса иска лятното време да остане постоянно у нас.", "date": "2019.03.29", "title": "Тази неделя преминаваме към лятното часово време"}
{"url": "https://www.novinite.bg/articles/173200/Otbelyazvame-15-godini-ot-chlenstvoto-si-v-NATO", "text": "На 29 март 2004 г. България става пълноправен член на НАТО.  Присъединяването на България към Алианса преминава през продължителен интеграционен процес, започнал през 90-те години на миналия век. През 1990 г. България приема отправената към нея покана за установяване на дипломатически връзки с НАТО, припомня БГНЕС.На 14 февруари 1994 г. страната ни подписва Рамковия документ и се присъединява към програмата на НАТО „Партньорство за мир”. През март 1997 г. правителството приема Национална програма за подготовка и присъединяване на България към Северноатлантическия съюз и постановление на Министерския съвет, с което се създава правителствен механизъм за координация на усилията за подготовка и присъединяване към НАТО - Междуведомствен комитет за интегриране в НАТО.През май 2000 г. страната ни се включва в създаването на Вилнюската група като процес на политическа солидарност и сътрудничество между страните-кандидатки за членство в НАТО. България получава покана за членство в НАТО на 22 ноември 2002 г. на срещата на върха в Прага. На 18 март  2004 г. Народното събрание ратифицира Северноатлантическия договор, а на 29  март 2004 г., заедно с още шест страни (Естония, Латвия, Литва, Румъния, Словакия и Словения), става пълноправен член на Алианса. Няколко дни по-късно – на 2 април 2004 г. е официалната церемония в Главната квартира на НАТО в Брюксел по отбелязване на присъединяването на новоприетите седем страни към Северноатлантическия договор. Националните знамена на България, Естония, Латвия, Литва, Румъния, Словакия и Словения бяха издигнати по азбучен ред. С това приключи най-голямото разширяване на НАТО.  Присъединяването на България към НАТО беше един от основните  приоритети на външната политика на страната ни през 90-те години на XX век. Активното участие в програмата „Партньорство за мир“ допринесе значително за готовността на българските въоръжени сили и структури за членството в Алианса. Тази стратегическа цел беше постигната на 29 март 2004 г.15-та годишнина от членството ни в Съюза е и повод за равносметка на извървения път, но и за това какво е състоянието на армия ни. Докладът за състоянието на отбраната и Въоръжените сили за 2017 г. казва, че българските въоръжени сили са в състояние със затруднения и повишен риск да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС.Отделни задачи по мисия „Отбрана“ и мисия „Подкрепа на международния мир и сигурност“ се изпълняват с ограничения. В документа се посочва, че това се дължи на недостатъчния бюджет, отпускан за отбрана като процент от БВП, нарастващата неокомплектованост с личен състав и лошото състояние на остарялото въоръжение и бойна техника. Докладът  казва, че въпреки усилията за набиране на нов и задържане на подготвен личен състав, проблемът с неокомплектоваността с военнослужещи в Министерството на отбраната, структурите на пряко подчинение на министъра на отбраната и Българската армия (20%) продължи да се задълбочава. В края на 2018 г.  на 28 декември - военното министерство съобщи, че през 2018 г. за първи път броят на постъпващите на военна служба е по-голям от броя на напускащите.С оглед на изпълнението на нашия ангажимент към решението от Срещата на върха в Уелс за увеличаване на разходите за отбрана до 2% от БВП, Министерският съвет на България одобри Национален план за повишаване на разходите за отбрана на 2% от БВП до 2024 г. Що се отнася до модернизацията, страната ни има одобрени от депутатите три проекта. Проект за инвестиционен разход  за „Придобиване на основна бойна техника за изграждане на батальонни бойни групи от състава на механизирана бригада“. Другите два са актуализирани проекти за инвестиционни разходи „Придобиване на многофункционален модулен патрулен кораб за ВМС“ и за „Придобиване на нов тип боен самолет“.  На този етап се водят преговори с правителството на Съединените щати за придобиване на нов тип боен самолет F-16. Очаква се те да  приключат това лято.", "date": "2019.03.29", "title": "Отбелязваме 15 години от членството си в НАТО"}
{"url": "https://www.novinite.bg/articles/173234/Balgariya-i-Rumaniya-zadalbochavat-satrudnichestvoto-si-v-oblastta-na-malkite-i-sredni-predpriyatiya", "text": "В рамките на съвместно заседание на правителствата на България и на Румъния в Букурещ бяха подписани двустранни документи, с които страните се споразумяха да задълбочат сътрудничеството си в областта на малките и средни предприятия, на извънредните ситуации и на транспортната свързаност. Министърът на икономиката Емил Караниколов и министърът на бизнес средата, търговията и предприемачеството на Румъния Щефан-Раду Опря подписаха Меморандум за разбирателство в областта на малките и средните предприятия. Целта е да се насърчи потенциала и да се повишат производителността и икономическите резултати в тази сфера. Според министър Меморандумът ще стимулира сътрудничеството между предприятия и организации от двете страни, с оглед на развитието и укрепването на трайни икономически отношения.По думите му документът ще стимулира сътрудничеството между малките и средни предприятия в областта на иновациите и трансфера на технологии в партньорство с университети и научноизследователски институти както и развитие на този вид предприятия в селските райони чрез запазване на традиционните изкуства, занаятите и туризма. Ще бъде създадена и съвместна работна група на експертно равнище за бизнес средата и за този сектор. Министърът на вътрешните работи Младен Маринов и румънският му колега Кармен Дан подписаха Споразумение за сътрудничество в областта на извънредните ситуации.Документът регламентира сътрудничеството в областта на превенцията, готовността и реагирането при мащабни извънредни ситуации, природни и причинени от човека бедствия и пожари. За основа служи европейското законодателство в тази област, както и международните практики, като се разписват подробно двустранните процедури, компетентните органи и начините на взаимодействие. На базата на споразумението, в случай на бедствие на територията на една от държавите, другата може незабавно да изпрати спасителен екип и/или оборудване, материална и хуманитарна помощ. Следва се стандартният механизъм в подобни случаи – помощта се предоставя след отправяне на искане от засегнатата страна.Оперативните контакти се поддържат чрез националните оперативни центрове за извънредни ситуации. Регламентирани са облекчени процедури за преминаване на границата от спасителните екипи, както и от пострадалото население при мащабни бедствия и необходимост от евакуация на съседна територия, а също и при използването на въздухоплавателни и плавателни средства за оказване на съдействие. Въвеждат се също облекчения при транзитно преминаване на екипи от едната страна през територията на другата за оказване на помощ на трета страна. Министърът на транспорта, информационните технологии и съобщенията Росен Желязков и румънският министър на транспорта Александру-Разван Кук подписаха Меморандум за разбирателство между правителствата на България и Румъния за прилагане на съвместните инициативи за подобряване на условията за корабоплаване на общия българо-румънски сектор на река Дунав и транспортната свързаност между двете страни.С документа двете страни се задължават да осигуряват ежегодно необходимото финансиране за поддържане на корабоплавателния път на р. Дунав в общия българо-румънски участък. Предвижда се изменение в действащата Спогодба между България и Румъния за поддържане и подобряване на фарватера, която е подписана през 1955 г. В областта на транспортната свързаност, държавите се ангажират да направят предпроектни проучвания за местоположението на бъдещия трети мост над р. Дунав. Предстои страните да се споразумеят за една от следните локации: Оряхово - Бекет; Никопол - Турну Мъгуреле; Свищов - Зимнич; Русе - Гюргево и Силистра – Кълъраш.", "date": "2019.03.29", "title": "България и Румъния задълбочават сътрудничеството си в областта на малките и средни предприятия"}
{"url": "https://www.novinite.bg/articles/173201/Britanskiyat-parlament-otnovo-shte-glasuva-sdelkata-za-Brexit", "text": "Британският парламент ще гласува отново за или против споразумението на премиера Тереза Мей с Европейския съюз, което трябва да осигури Brexit без сътресения за съюза и за Обединеното кралство.Председателят на Камарата на общините Джон Бъркоу се е съгласил да допусне вот по вече два пъти отхвърляното споразумение, след като е бил уведомен от правителството, че няма да се гласува по политическата декларация за бъдещите отношения с ЕС. Според \"Даунинг стрийт\" това ще е достатъчно Brexit да бъде отложен за 22 май, а не за 12 април - каквото беше договорено с Брюксел в случай на пореден отрицателен вот, който би довел до хаотичен Brexit без сделка.Министърът за Brexit в сянка Киър Стармър коментира, че разделянето на споразумението за излизане от политическата декларация означава „абсолютна безидейност“ накъде отива страната и лейбъристите няма да го подкрепят.", "date": "2019.03.29", "title": "Британският парламент отново ще гласува сделката за Brexit"}
{"url": "https://www.novinite.bg/articles/173196/Poredno-zasedanie-po-deloto-sreshtu-Mito-Ochite", "text": "\r\nСпециализираният наказателен съд заседава по делото на Димитър Желязков-Митьо Очите.\r\n\r\n\r\n\r\n\r\n\r\n", "date": "2019.03.29", "title": "Поредно заседание по делото срещу Митьо Очите"}
{"url": "https://www.novinite.bg/articles/173209/Stotici-jalbi-sreshtu-Poroshenko-i-Timoshenko-za-kupuvane-na-glasove-v-Ukrajna", "text": "\r\nСтотици жалби за опити за купуване на гласове са били подадени срещу щабовете на президента Петро Порошенко и бившата премиерка Юлия Тимошенко в навечерието на първия тур на президентските избори в Украйна в неделя, съобщи министърът на вътрешните работи Арсен Аваков, цитиран от Асошиейтед прес.\r\n\r\nВ изявление, публикувано късно снощи, Аваков уточни, че около 60 процента от сигналите са срещу кампанията на Порошенко, а останалите - срещу тази на Тимошенко.\r\nИ от двата щаба отричат да предлагат пари на избиратели срещу гласа им.\r\nСпоред проучванията на общественото мнение двамата опитни политици изостават от комедийния актьор Володимир Зеленски, новак в политиката. Зеленски играе в хитов телевизионен сериал учител, който става президент.\r\n", "date": "2019.03.29", "title": "Стотици жалби срещу Порошенко и Тимошенко за купуване на гласове в Украйна"}
{"url": "https://www.novinite.bg/articles/173216/Britanskite-deputati-shte-glasuvat-sdelkata-s-ES", "text": "Британските депутати ще бъдат помолени отново да гласуват за Брекзит в петък, но само по част от договорената сделка с ЕС. Разяснението бе направено от лидера на парламентарното мнозинство Андреа Ледсъм след настъпилото объркване какво точно ще обсъждат и гласуват депутатите след внесената от правителството процедура.Депутатите ще гласуват само по споразумението за напускане на ЕС, което покрива сметката по развода, правата на гражданите и спорния „предпазен механизъм“ за ирландската граница. Политическата декларация, засягаща бъдещите отношения на Обединеното кралство с ЕС, няма да бъде подложена на гласуване. Правителството казва, че ако споразумението бъде одобрено, Великобритания ще излезе от Евросъюза на 22 май. Председателят на Камарата на общините Джон Бъркоу заяви, че това е ново предложение в съответствие с неговото решение по-рано, че няма да позволи трети „вот по същество“ по същия документ, който вече два пъти бе отхвърлен в парламента. Андреа Ледсъм поясни, че Европейският съвет може да се съгласи с удължаването на член 50 за отлагане на Брекзит до 22 май само, ако споразумението за излизане бъде одобрено до 23 часа на 29 март. При одобрение няма да се стигне до ратифициране от парламента на пакета, защото по закона за Брекзит това може да стане само след „вот по същество“ и по двете части на сделката – споразумението за излизане и политическата декларация. Въпреки това много депутати, особено от опозицията, реагираха гневно на предложението за гласуване  и поставиха под въпрос законността му.   На днешния 29 март, който първоначално беше определен като дата за Брекзит, евродепутатът Найджъл Фарадж организира протест в подкрепа на излизането на Великобритания от ЕС. От своя страна кметът на Лондон Садик Хан планира автобусна обиколка, по време на която ще бъдат давани съвети във връзка с Брекзит на европейските граждани, които живеят в Обединеното кралство. ", "date": "2019.03.29", "title": "Британските депутати ще гласуват сделката с ЕС"}
{"url": "https://www.novinite.bg/articles/173189/Dnes-shte-bade-predimno-slanchevo", "text": "Днес ще бъде предимно слънчево с временни увеличения на облачността главно в Централна и Източна България. Ще духа умерен североизточен вятър. Максимални температури между 10° и 15°, в София около 11°. Над планините ще е предимно слънчево. След обяд ще има временни увеличения на облачността, но ще е почти без валежи. Ще духа умерен, по високите и открити части - силен североизточен вятър. Максималната температура на височина 1200 метра ще е около 0°, на 2000 метра - около минус 5°.Над Черноморието ще бъде предимно слънчево, но хладно. Ще духа умерен до силен североизточен вятър. Максимални температури на въздуха: 8°-12°. Температурата на морската вода е 10°-11°. Вълнението на морето ще бъде 2 - 3 бала.", "date": "2019.03.29", "title": "Днес ще бъде предимно слънчево"}
{"url": "https://www.novinite.bg/articles/173237/Barnie-Dneshno-odobrenie-ot-London-na-sdelkata-za-Brekzit-garantira-napuskane-na-22-maj", "text": "Главният преговарящ на ЕС за Брекзит Мишел Барние каза, че блокираното споразумение за напускане е \"най-добрият компромис\" за двете страни и че е от решаващо значение за Лондон да се съсредоточи върху договаряне на нови отношения с общността, предаде Ройтерс. \"Днес повече от всякога членовете на британския парламент носят отговорност да ни кажат какво желаят за бъдещите отношения на страната им с ЕС\", каза Барние на пресконференция във Варшава преди поредно гласуване в Камарата на общините за Брекзит. След разговори с полския премиер Тадеуш Моравецки Барние подчерта, че бъдещите търговски преговори са по-важни за Великобритания от договарянето на условията по развода, защото те трябва да доведат до трайно сътрудничество. По-рано Барние написа в Туитър, че Лондон може да гарантира нова дата за Брекзит на 22 май, ако британският парламент одобри днес сделката за развода с ЕС, предаде Ройтерс. Ако Великобритания не ратифицира блокираната сделка тази седмица, ЕС смята, че тя или ще излезе хаотично от блока малко след 12 април, или ще бъде принудена да поиска от Брюксел ново отсрочване на датата за Брекзит, този път за по-дълъг период. Главният юридически съветник на британското правителство Джефри Кокс призова законодателите да одобрят днес споразумението на кабинета за напускане на ЕС, предаде Ройтерс. Кокс подчерта, че това е последният шанс на депутатите да гарантират, че Брекзит ще се отложи до 22 май. \"По тази причина това е последната възможност да се възползваме от нашето законно право\", каза Кокс пред парламента. Той се позова на заключенията от срещата на високо равнище на ЕС, на която лидерите се договориха за отсрочка, при условие, че споразумението за напускане бъде ратифицирано тази седмица.", "date": "2019.03.29", "title": "Барние: Днешно одобрение от Лондон на сделката за Брекзит гарантира напускане на 22 май"}
{"url": "https://www.novinite.bg/articles/173229/Stanishev-V-BSP-silovo-se-nalagat-ednolichni-resheniya", "text": "В БСП силово се налагат еднолични решения, заяви днес лидерът на европейските социалисти Сергей Станишев.Вчера лидерът на БСП Корнелия Нинова заяви, че според нея Станишев не трябва да е в листата на партията за предстоящите евроизбори.„Тенденция, която се налага в партията за еднолични решения, които се налагат силово вместо да има диалог и обединяване с разединена команда трудно се печелят и допълнителни гласове и избори като цяло. Има възможност за поправителен на предстоящото заседание на националния съвет и това ще бъде волята на националния съвет“, каза Станишев, визирайки партийния пленум, на който трябва да бъде определена листата на партията за евроизборите.Евродепутатът предупреди, че в момента няма дебат по важните за евроизборите теми.„Всичко  говори само за апартаменти. Когато има подозрение, че управляващите се облагодетелстват по този начин, това няма как да не предизвика възмущение, но има опасност темата за Европа  изобщо да изчезне от тази кампания, може да върви едно замерване с обвинения между различните участници, което в крайна сметка да отврати хората до тези избори, което ще работи за управляващите, защото знаем машината на ГЕРБ“, каза бившият премиер.", "date": "2019.03.29", "title": "Станишев: В БСП силово се налагат еднолични решения"}
{"url": "https://www.novinite.bg/articles/173206/Zapochvat-arheologicheski-prouchvaniya-v-nad-40-obekta-v-Severozapadna-Balgariya", "text": "От 1 април започват археологически проучвания в над 40 обекта в Северозападна България. Това каза гл. ас. д-р Таня Христова, научен секретар на Националния археологически институт с музей към БАН, цитирана от БТА. Обектите са разположени по трасето на бъдещия газопровод и проучванията се финансират от инвеститора \"Булгартрансгаз\", който ще строи големия инфраструктурен проект \"Разширение на газопреносната инфраструктура на територията на България от турско-българска граница до българско-сръбска граница\".„Работата е възложена на Националния археологически институт с музей към БАН, като в екипите участват и археолози от регионалните исторически музеи в страната. На граждански договори ще бъдат наемани работници за отделните обекти”, уточни Христова.Финансовите параметри за проучванията представляват конфиденциална информация, уточниха от НАИМ към БАН.Сондажните разкопки са предшествани от геофизически проучвания на отделните обекти, които са по цялото трасе на бъдещия газопровод на територията на областите Видин, Монтана, Враца, Плевен, Ловеч, Велико Търново. От 1 април поетапно ще започнат дейностите по археологическите разкопки в цялата страна по обявеното трасе, уточни Таня Христова. В областите Монтана и Враца ще се работи на по четири обекта.„На територията на Видинска област ще се работи на 15 нови археологически обекта, които никога не са били проучвани. Очакванията са само на територията на Видинско в археологическите разкопки да участват над 100 археолози и 500 работници”, уточниха археолози от РИМ-Видин. Обектите са на територията на общините Кула, Грамада и Димово. Ще се проучват праисторически, антични и средновековни обекти.След сондажните проучвания междуведомствена комисия ще реши на кои от обектите ще бъде извършено пълно проучване. Целта е те да бъдат научно документирани и движимите находки да бъдат спасени преди началото на строителството.Очакванията са разкопките да продължат до 15 юни тази година, а след този период ще се знае окончателно къде ще продължи да се копае и проучва, каза Христова.Само преди дни на организираната Трудова борса във Видин Регионалният исторически музей в града обяви, че търси 350 човека за работа през летния сезон за археологически разкопки, които ще работят на 15 обекта по трасето на газопровода. Директорът на РИМ-Видин Фионера Филипова обяви пред търсещите работа, че желаещите ще бъдат наети на граждански договор за срок от два месеца.„Разкопките във Видинско започват от 1 април, като за наетите е осигурен транспорт. За съжаление, на Трудовата борса желание за работа заявиха едва 10 безработни”, уточни Филипова.", "date": "2019.03.29", "title": "Започват археологически проучвания в над 40 обекта в Северозападна България"}
{"url": "https://www.novinite.bg/articles/173224/Krasimir-Valchev-Obrazovatelnata-sistema-shte-se-promenya", "text": "\"В четири висши училища има специалности, свързани с изкуствения интелект. Тук не е толкова важен въпросът как той ще промени системата на образованието, а как системите на образованието трябва да се променят, за да подготвим достатъчно хора за тази мащабна трансформация, която предстои\". Това каза министърът на образованието Красимир Вълчев по време на международната конференция „Educate to create 2019” в София Тех Парк, съобщава БГНЕС.„Няма съмнение, че следващата голяма вълна не само от технологични, но и обществена трансформация ще бъде свързана с изкуствения интелект. Системата на образованието трябва да подготви младите хора да бъдат създатели. И дигитални създатели, но въобще създатели”, каза още министърът.Изкуственият интелект ще замени голяма част от висококвалифицирания труд и периметърът на човешкия труд ще се стесни, твърди министърът. \"Системите на висшето образование трябва да направят така, че младите хора да придобият т.нар. „преносими компетентности”, които ще ги отличават от машините. Това означава да се променят учебните програми във висшите училища и методите на преподаване, както и да се променят системите на оценяване. Висшето образование трябва да се променя”, обясни Вълчев.По думите му голяма част от разработването на изкуствения интелект ще изисква задълбочена научна работа и тук въпросът е дали около българските висши училища да се организират центрове, в които да се разработва изкуствен интелект. „С промените, които предвиждаме в Закона за висшето образование ще се отвори нормативна възможност да финансираме национални програми във висшето образование. По този начин ще използваме финансовия инструмент да стимулираме висшите училища да направят конкретни дейности. По същия начин използваме и средства от ОП „Наука и образование за интелигентен растеж“, каза той.Министър Вълчев каза, че изкуственият интелект се свързва най-вече с технологиите и инженерните специалности, но всъщност той в най-голяма степен ще обединява всички области на познанието като знания в областта на социалните, стопанските, правните науки, хуманитарните – биологията, етиката, но преди всичко ще е свързан с дигиталната креативност.„С изкуствения интелект ние ще моделираме не само работни алгоритми и производствени процеси, но малко или много ще моделираме обществено отношение, обществено развитие и затова е необходима тази интердисциплинарност“, заяви образователният министър и добави, че предстои да разработят Национална научна програма в областта на изкуствения интелект.На въпрос какво ще работят тези, които не се занимават с разработването на изкуствения интелект, Вълчев каза, че той ще засегне предимно висококвалифицирания труд, а останалите трябва да се научат да учат.", "date": "2019.03.29", "title": "Красимир Вълчев: Образователната система ще се променя"}
{"url": "https://www.novinite.bg/articles/173223/EK-odobri-darjavna-pomosht-za-tehnika-za-ohlajdane-i-sahranenie-na-zemedelska-proukciya", "text": "Европейската комисия одобри нова държавна помощ „Помощ за инвестиции в материални активи в земеделски стопанства, свързани с първично производство на растениевъдна земеделска продукция“. Това стана ясно от думите на заместник-министър Вергиния Кръстева по време на среща със земеделски производители в Русе. Схемата за държавна помощ е разработена и ще се прилага по предложение на браншовите организации в сектор „Плодове и зеленчуци“. Тя е насочена за покриване на част от разходите за реализация на инвестиции в машини, оборудване и линии за подготовка, охлаждане и съхранение на първична земеделска продукция.Предвижда се чрез подпомагането да се покрият до 50% от разходите за закупуване на такава техника от страна на земеделските производители, но не повече от 120 000 лева. „С тези 7,2 милиона лева искаме да подкрепим българските производители в процеса на събиране на продукцията им. По този начин те ще бъдат още по-конкурентоспособни, както на българския, така и на европейските пазари“, подчерта Кръстева. По думите й, следващата стъпка е бюджетът и указанията да бъдат одобрени на Управителен съвет на Държавен фонд „Земеделие“, което ще стане в най-скоро време. Заместник- министър Кръстева подчерта още, че България иска увеличение на бюджета за обвързана подкрепа и разширяване на секторите, които обхваща в новата Обща селскостопанска политика. По думите й обаче, важните решения предстоят през септември тази година, след изборите за Европейски парламент. По време на срещата бяха обсъдени теми свързани с Кампания 2019 г.", "date": "2019.03.29", "title": "ЕК одобри държавна помощ за техника за охлаждане и съхранение на  земеделска проукция"}
{"url": "https://www.novinite.bg/articles/173238/Ministar-Angelkova-na-sreshta-s-rumanskiya-si-kolega-Bogdan-Trif-Rumaniya-e-parvi-pazar-za-vhodyasht-turizam-na-Balgariya", "text": "Румъния е първи пазар за входящ туризъм за България. През 2018 година повече от 1,377 млн. са визитите от северната ни съседка, като се отчита нарастване от 20,9 на сто спрямо година по-рано. Това каза министърът на туризма Николина Ангелкова по време на работната среща с министъра на туризма на Румъния Богдан Триф. Българският министър е част от правителствената делегация, водена от министър-председателят Бойко Борисов. В първите два месеца на 2019 г. пътуванията от румънски граждани са повече от 82 хил., това нарежда страната отново сред водещите чуждестранни пазари, заяви министър Ангелкова.Тя посочи още, че Румъния също е често избирана дестинация за посещения на българите зад граница. През 2018 г. над 523 хил. български граждани са посетили Северната ни съседка като това е ръст от 8,7% спрямо 2017 г. Румъния е стратегически пазар за нас и ние водим последователна политика за насърчаване на пътуванията и предлагането на най- добрия туристически продукт, информира министърът. Министерството на туризма ежегодно участва в есенно и пролетно издание на най-значимото международно туристическо изложение - The Tourism Fair of Romania. Провежда се и широка комуникационна кампания за популяризиране на България като дестинация за туризъм в за четири сезона и разнообразни услуги в сектора. Министър Ангелкова обясни, че основен фокус в работата на ведомството тази година е привличането на повече инвестиции в туризма.В тази връзка, на 31 май 2019 г. в к.к. Слънчев бряг Министерството на туризма организира Международна конференция за устойчиви инвестиции в туризма. Българският министър покани колегата си Богдан Триф да вземе участие във форума и уточни, че специален гост ще бъде Талеб Рифай, генерален секретар на Световната организация по туризъм към ООН в периода 2009-2017. Имаме много добро сътрудничеството в областта на туризма и се надявам ползотворното партньорство да продължи занапред, за да развиваме още по-успешно туризма у нас и в България, посочи министърът на туризма на Румъния Богдан Триф. Той допълни още, че множеството инициативи, по които работим съвместно, ще подпомогнат нарастването в сектора и привличането на повече туристи в двете страни.", "date": "2019.03.29", "title": "Министър Ангелкова на среща с румънския си колега Богдан Триф: Румъния е първи пазар за входящ  туризъм на България"}
{"url": "https://www.novinite.bg/articles/173230/Predreshena-li-e-poslednata-bitka-v-Otmastitelite-Krayat", "text": "След всички теории и предположения за развръзката в един от най-чаканите филми не само за 2019 година, но и за последното десетилетие, както и огромното нетърпение, което ни зарежда с адреналин още от Отмъстителите: Война без край, дойде време за най-епичния финал във света на супергероите. Отмъстителите: Краят е своебразният приключенски циклон, който ще отнесе главите ни за пореден път, само че този път със сладко-горчивия привкус, че това е краят на една велика история.По повод оставащия месец до премиерата на следващия филм от поредицата на Марвел, превърнала се в абсолютен кинофеномен, създателите му подариха на феновете специално видео, посветено на мрачните прогнози за една загубена битка. Вижте какво споделят Железният човек, Черната вдовица, Тор, Капитан Америка и продуцента Кевин Файги за поражението в Отмъстителите: Война без край, за безсилието, за куража и нуждата от един последен опит. Режисьори на филма отново са Антъни и Джо Русо (Отмъстителите: Война без край), а продуцент е Кевин Файги. Луис Д‘Еспосито, Виктория Алонсо, Мичъл Бел, Джон Фавро, Трин Тран и Стан Лий са изпълнителни продуценти. Сценаристи са Кристофър Маркъс и Стивън МакФийли. Епично възраждане или мрачно забвение ни очаква?Ще разберем на 26 април с Отмъстителите: Краят на 3D, IMAX 3D и 4DX.", "date": "2019.03.29", "title": "Предрешена ли е последната битка в Отмъстителите: Краят?"}
{"url": "https://www.novinite.bg/articles/173214/Vremenno-se-promenya-marshrutat-na-avtobus-72", "text": "Временно се променя маршрутът на автобусна линия №72. Това съобщиха от пресцентъра на Столична община.От 10.00 часа днес до 24.00 часа на 30 март 2019 г. временно се променя маршрутът на автобусна линия №72, както следва: (в посока към ж.к. „Западен парк“) от ул. „Николай Коперник\" надясно по бул. „Шипченски проход“ наляво по ул. „Иван Димитров-Куклата“, наляво по ул. „Гео Милев“, надясно по ул. „Атанас Узунов“ и по маршрута си, двупосочно.Разкриват се временни спирки:- на ул. „Николай Коперник“ преди бул. „Шипченски проход“ в посока към ж.к. „Западен парк“;- на ул. „Гео Милев“ преди ул. „Атанас Узунов“ в посока към ж.к. „Западен парк“;- на ул. „Гео Милев“ след ул. „Атанас Узунов“ в посока към „Плиска“.В променения участък от маршрута автобусите ще спират на съществуващите спирки:- с код 0719 и 0720 „НУ ЗА ТАНЦОВО ИЗКУСТВО“ – за ТМ линия № 20;- с код 0687 и 0689 „Ж.К. СЛАТИНА“ – автобусни;- с код 2006 и 2007 „УЛ. КОСТА ЛУЛЧЕВ“ – автобусни;Закриват се спирки:- 0402 „БУЛ. ШИПЧЕНСКИ ПРОХОД“;- 1904 и 1905 „УЛ. ГЕО МИЛЕВ.", "date": "2019.03.29", "title": "Временно се променя маршрутът на автобус №72"}
{"url": "https://www.novinite.bg/articles/173231/Darjaven-vestnik-obnarodva-naredbata-za-kasovite-aparati", "text": "В днешния брой на Държавен вестник е обнародвана Наредба за изменение и допълнение на Наредба Н18 от 2006 г.Промените в Наредбата основно произтичат от въведената в Закона за данък върху добавената стойност (ЗДДС) възможност при извършване на продажби на стоки или услуги чрез електронен магазин, фискалният бон, регистриращ продажбата, да се генерира в електронен вид и да се предостави на електронен адрес на получателя, без да се издава хартиен такъв.Във връзка с тази регламентация с Наредбата е въведено функционално изискване към фискалните устройства за генериране на фискален бон в електронен вид, който да може да се предостави на електронен адрес на лицето. С въвеждането на електронен фискален бон се цели облекчаване на дейността на икономическите оператори, извършващи търговска дейност в интернет.Така от понеделник, 1 април, всички компании, които не използват софтуер по продажбите и са регистрирани по ДДС, вече трябва да използват нови касови апарати, съгласно изискванията на наредба Н18. За тези, които нямат регистрация по ДДС, условието е да въведат нови фискални устройства до края на юни.До 29 юни електронните магазини трябва да се декларират в Националната агенция за приходите (НАП). Първоначално срокът изтичаше днес, но с Наредбата Н18 на финансовото министерство той беше удължен с три месеца.", "date": "2019.03.29", "title": "Държавен вестник обнародва наредбата за касовите апарати"}
{"url": "https://www.novinite.bg/articles/173199/Kade-nyama-da-ima-voda-v-Sofiya", "text": "На 29 март 2019 г. (пeтък), във връзка с изпълнение на инвестиционен проект за реконструкция на уличен водопровод на ул. „Яков Крайков“ Център, район „Красно село“ се налага спиране на водоподаването от 09:00 до 19:00 часа на клиентите на „Софийска вода”, живеещи в района на ул. „Константин Иречек“, бул. „Ген. Едуард Тотлебен“, бул. „Пенчо Славейков“, ул. „Даскал Манол“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: бул. „Пенчо Славейков“ ъгъла с ул. „Лайош Кошут“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.На 29 март 2019 г. (петък), във връзка с изграждане на сградно водопроводно отклонение на ул. „Чучулига“, жк. „Бъкстон“ се налага спиране на водоподаването от 10:00 до 18:00 часа на клиентите на „Софийска вода”, живеещи в района на ул. „Чучулига“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Чучулига“ ъгъла с ул. „Майор Горталов“.На 29 март 2019 г. (петък), във връзка с прекъсване на сградно водопроводно отклонение на ул. „Петър Делян“, жк. „Яворов“ се налага спиране на водоподаването от 09:30 до 16:30 часа на клиентите на „Софийска вода”, живеещи в района на ул. „Петър Делян“ от ул. „Крали Марко“ до ул. „Чавдар войвода“.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Петър Делян“ №6.На 29 март 2019 г. (петък), във връзка с подмяна на сградно водопроводно отклонение на ул. „Галилео Галилей“, жк. „Гео Милев“ се налага спиране на водоподаването от 10:00 до 18:00 часа на клиентите на „Софийска вода”, живеещи в района наул. „Лидице“ от ул. „Галилео Галилей“ до ул. „Александър фон Хумболт“, ул. „Галилео Галилей“ №32.При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Лидице“ ъгъла с ул. „Александър фон Хумболт“.", "date": "2019.03.29", "title": "Къде няма да има вода в София"}
{"url": "https://www.novinite.bg/articles/173246/Prelivashti-kofi-za-bokluk-krasyat-centara-na-Sofiya", "text": "Днес в предаването \"Вашият глас\" говорихме за извозването на контейнерите с отпадъци в централната част на града. С предаването се свърза Катя Тренчева, която живее в кооперация на кръстовището на бул. \"Васил Левски\" и ул. \"Георги С. Раковски\".  От няколко месеца ѝ прави впечатление, че кофите в района често са препълнени. По думите ѝ наоколо има заведения и магазини, които изхвърлят отпадъците в контейнерите на кооперациите и често живеещите там няма къде да изхвърлят боклука си. \r\n \r\nКатя Тренчева ни предостави и снимков материал на препълнените контейнери по бул. \"Васил Левски\". \r\nПодобни снимки се появиха и в социалните мрежи, а гражданите се питат защо контейнерите се извозват рядко. \r\n \r\nПроблем със сметоизвозването в централната градска част няма, обясни директорът на Столичния инспекторат Веска Георгиева.\r\n \r\nТя посочи, че в центъра на града боклукът се извозва по три пъти за денонощие, а решението е в разделното събиране на отпадъците, защото често се случва съдовете за битов отпадък да са препълнени с картонени кашони. \r\n \r\nВеска Георгиева апелира при подобни проблеми гражданите да се свържат със Столичния инспекоторат, а също и ако имат желание около кооперацията им да бъдат поставени контейнери за разделно събиране на отпадъците, ако няма такива. С решение на Комисия ще бъде преценено дали е възможно да мястото да се поставят контейнери за разделно събиране на боклук. \r\n", "date": "2019.03.29", "title": "Преливащи кофи за боклук \"красят\" центъра на София"}
{"url": "https://www.novinite.bg/articles/173233/Viorika-Danchila-Balgariya-e-klyuchov-partnor-na-Rumaniya-v-regiona", "text": "Поздравявам премиера Виорика Данчила за успешното председателство на Съвета на Европейския съюз и за усилията на Румъния в тази сфера, заяви министър-председателят Бойко Борисов на брифинг след края на Съвместното заседание на правителствата на България и на Румъния в Букурещ. Премиерът Борисов акцентира върху подписаните двустранни документи. В сферата на реакцията при бедствия и аварии той подчерта, че е ключово и двете ресорни министерства да задействат автоматично своите сили и средства. Насърчаването на малките и средни предприятия е важно за бизнеса от двете страни на Дунав, отбеляза министър-председателят по отношение на подписания меморандум в тази сфера. За транспортните коридори премиерът Борисов изтъкна, че има доста конкретика както с Румъния, така и с Гърция. Румъния може да драгира река Дунав, да я направи по-дълбока, за да могат да се превозват по-тежки товари и да има повече туристи по нея, отбеляза Борисов. Премиерът коментира и различни варианти за местоположението на нов мост над р. Дунав. По думите му за локацията Русе – Гюргево могат да се използват европейски средства, защото това е европейски коридор. По отношение на Свищов или Никопол от българска страна е възможно публично-частно партньорство. Мостът на Русе трябва да се ремонтира основно и двете страни ще положат усилия, добави министър-председателят. В енергийната сфера премиерът Борисов изрази надежда, че през юни ще бъде направена първата копка на интерконектора с Гърция. България, Румъния и Гърция трябва да се подготвят със своите газови магистрали, за да може да транспортират в различни посоки, тук имаме пълно разбиране, категоричен беше министър-председателят. Той изтъкна, че е по-удовлетворен, защото е налице много съществен напредък по интерконекторите и транспортните схеми. Борисов акцентира също върху темата за Западните Балкани. Неслучайно нашата среща ще прерасне в четиристранна, това е добър знак за целите Балкани, заяви премиерът и добави, че се надява занапред и други страни от региона да бъдат присъединявани към проектите, защото те касаят свързаност и транспортни коридори. Румънският премиер Виорика Данчила изтъкна отличните отношения с България, която по думите й е ключов партньор за Румъния в региона. Данчила отбеляза ръста на стокообмена между двете страни, както и проектите в сферата на енергетиката, транспорта и трансграничното сътрудничество.  Премиерът на Румъния подчерта доброто сътрудничество на двете страни на европейско ниво и по отношение на Шенген. Посочи и важния момент за ЕС, в рамките на който се дебатира бъдещето на Европа. Според Данчила днешната среща е възможност за Румъния и България да отправят послание за поддържане на обединена Европа, която е по-силна и по-близка до гражданите и за която да е характерна сплотеността.", "date": "2019.03.29", "title": "Виорика Данчила: България е ключов партньор на Румъния в региона"}
{"url": "https://www.novinite.bg/articles/173204/Organizaciyata-na-dvijenie-po-magistaralite-za-ulesnenie-na-trafika", "text": "За улеснение на трафика и повишаване безопасността на движение в петък и събота ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. В неделя, когато много хора пътуват към столицата, в същите участъци ще има по две ленти за София и една за Бургас или Варна. Целта е повишаване пропускливостта на пътната инфраструктура в пиковите дни и часове при извършващите се ремонтно-възстановителни дейности на виадуктите на двете магистрали. Агенция „Пътна инфраструктура“ апелира шофьорите да карат разумно, да не предприемат рискови изпреварвания и да спазват стриктно въведената временна организация на движението.Ремонтите са наложителни и трябва да бъдат направени, за да се пътува след това много по-удобно по обновени пътни участъци. На АМ „Тракия“ се ремонтира платното за Бургас на виадуктите - при 13- ти, 15-ти и 20-ти километър, мостът над река Тополница при 77-ми км и над река Елшишка при 89-ти км на автомагистралата. Виадуктите при 13-ти, 15-ти и 20-ти километър не са обновявани повече от 30 години. При извършването на строителните работи движението се осъществява двупосочно в платното за София. В петък и събота има две ленти в посока Бургас и една за София, а в неделя и понеделник сутрин съответно две ленти за София и една за Бургас. Предвижда се строителните работи на съоръженията да завършат преди началото на активния туристически сезон. На трите виадукта ще бъде направен ремонт на пътните плочи, греди, дилатационни фуги и тротоарни блокове, хидроизолация, нова асфалтова настилка, маркировка, нови предпазни парапети и мантинели. Съоръжението при 13-ти км е с дължина 254 м, при 15-ти км - 322 м, а при 20-ти км - 400 м.Поради ремонт на моста над река Тополница на АМ „Тракия“ до 30 април движението от 77-ми до 78-ми км в посока Пловдив е ограничено в активната и аварийната лента и се осъществява в изпреварващата. Предвиден е ремонт на дилатационна фуга, хидроизолация, възстановяване на бетонови повърхности на устой и греда, нова асфалтова настилка и хоризонтална маркировка. Движението по моста над река Елшишка при км 89-ти на АМ „Тракия“ се осъщестява двупосочно в платното за София за ремонт на платното за Пловдив. През миналата година беше ремонтирано платното за София. Дейностите включват смяна на гредите на мостовото съоръжение, нова хидроизолация, асфалтиране и хоризонтална маркировка. Очаква се строителните работи да приключат до края на май т. г. За улеснение на трафика от 13 ч. всеки петък до 17 ч. в събота има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. За да избегнат отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути:  пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“;  пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“;  пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“.На АМ „Хемус“ на територията на Софийска област се ремонтират три виадукта - при 19-ти, 36-ти и 37-ми километър и тръбата за София на тунел „Витиня“. Движението от 14-ти до 23-ти километър на автомагистралата се осъществява двупосочно в платното за София поради ремонт на платното за Варна на виадукта при 19-ти км /„Потоп“/. През м. г. бяха ремонтирани колоните на съоръжението, т. нар. долно строене, и сега работата продължава по пътното платно. Съоръжението не е основно обновявано от въвеждането му в експлотация преди повече от 30 години. Дължината му е 525 метра. За улеснение на трафика в края на работната седмица - в петък и събота, има две ленти в посока Варна и една за София, а в неделя и понеделник сутрин две ленти за София и една за Варна. Движението от 33-ти до 40-ти километър на АМ „Хемус“ се осъществява двупосочно в платното за София поради ремонт в платното за Варна на виадуктите при 36-ти км /„Коренишки дол“/ и при 37-ми км. През м. г. беше обновено платното за София на двете съоръжения и сега трафикът преминава по тях. Очаква се предвидените дейности да завършат до края на строителния сезон. Ще се ремонтира както пътното платно, така и колоните на съоръженията. На АМ „Хемус“ се ремонтира и тръбата за София на тунел „Витиня“.Движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и същите системи за безопасност. На АМ „Хемус“ на територията на област Варна се ремонтират 10,4 км от АМ „Хемус“ в платното в посока София (от км 389+717 до км 400+100). Това е участъкът между пътен възел „Неофит Рилски“ и естакада „Девня“. Движението се извършва двупосочно в платното за Варна и скоростта е ограничена до 90 км/ч. Очаква се строителните работи да завършат до 25 май т. г. Те включват фрезоване на асфалтовата настилка, демонтаж на стари и монтаж на нови бордюри, полагане на нов асфалт, ремонт на отводнителни съоръжения, профилиране на банкети, нова хоризонтална маркировка.", "date": "2019.03.29", "title": "Организацията на движение по магистаралите за улеснение на трафика"}
{"url": "https://www.novinite.bg/articles/173190/Ivan-Krastev-Chavushoglu-demonstrira-che-Ankara-nalaga-volyata-si-nad-Balgariya", "text": "„Начинът, по който външният министър на Турция Чавушоглу представи информация, че страната му се е намесила в българското законодателство е ясна демонстрация, че страната му не очаква реакция от София. Да припомним, че това не е първият път, в който настоящото ни правителство се поддава на Анкара. Имаше случай с връщане на политически емигранти от Турция без санкция от нашия съд и правните ни норми.” Това заяви по БСТВ Иван Кръстев, експерт от БСП. \"Турският министър демонстрира, че е в положение да налага волята на Анкара над българската страна и не среща никакво съпротивление от София\"- изтъкна той. Експертът припомни, че е последвала реакция от министър Екатерина Захариева, с която потвърждава, че е имала разговор между двамата, на който тя потвърждава притесненията му от казуса със задълженията на Главно мюфтийство. „Ако не беше изказването на Чавушоглу, нямаше да разберем за поредната намеса във вътрешните ни работи от турската държава”, каза Кръстев. „Това правителство упорито крие такива случаи, на фона на колаборацията между ГЕРБ и ДПС, със съдействието на патриотите. От позицията на ВМРО, която излезе малко след позицията на Захариева- че не приемат подобен опит за намеса, ми е трудно да я повярвам, че министър Каракачанов не е бил запознат с въпроса”, отсече експертът. „Или ВМРО са напълно наясно с разигралите се процеси в българо- турските отношения и умишлено го крият, или управляващата коалиция работи така, че силовият вицепремиер е изолиран изцяло от процесите, които се случват в държавата”, добави Кръстев. Според него правителството ни поставя в отношенията с Турция като обслужващ персонал, независимо от това- кой е външният ни министър.", "date": "2019.03.29", "title": "Иван Кръстев: Чавушоглу демонстрира, че Анкара налага волята си над България"}
{"url": "https://www.novinite.bg/articles/173227/Vinetki-za-2-mln-leva-sa-prodadeni-na-koli-s-rumanska-registraciya", "text": "Почти 67 000 електронни винетки на обща стойност над 2 млн. лева са продадени на автомобили с румънска регистрация, което нарежда Румъния на второ място след Турция по брой на чуждестранни шофьори по българските пътища.От тях близо 37 000 са за леки коли, а над 30 000 – за тежкотоварни над 3.5 тона, пресмята бТВ.Затова министърът на регионалното развитие Петя Аврамова ще запознае румъския си колега Василе-Даниел Сучу с въведената от 1 януари в България електронна винетка и с предстоящата тол такса за тежкотоварните автомобили над 3.5 тона от 16 август тази година.С наближаване на Великден и Гергьовден, както и на летния сезон, продажбите на е-винетки на румънски граждани ще се увеличават. Данните показват, че през 2018 г. Румъния заема първо място сред чуждестранните пазари по брой туристически посещения в България – 1 377 009, като спрямо 2017 г. се отчита ръст от 20,9%.По Великден и Гергьовден в Балчик, „Албена”, „Златни пясъци”, „Св. Св. Константин и Елена” и други курорти, традиционно идват много румънски гости. Затова е добре водачите да използват всички канали за купуване на електронни винетки.Най-бързият и удобен начин за плащане е през интернет. Само след няколко минути винетките са вече активни и може спокойно да се пътува по платената пътна мрежа в страната. Това спестява и време при влизане в България на граничните пунктове.Електронни винетки могат да бъдат купени онлайн от интернет страниците www.bgtoll.bg и чрез безплатно мобилно приложение BGTOLL. Други канали за придобиване са „Български пощи“, офисите на Easy Pay, бензиностанциите ОМВ и „Лукойл“.За улеснение на румънските водачи на пункта „Дунав мост“ край Русе работят 4 терминала за самотаксуване и едно гише за продажба на е-винетки, на което може да се плати и в брой.На „Дунав мост“ 2 има два терминала за самотаксуване и едно гише за продажба. По един терминал има и на граничните контролно пропускателни пунктове Силистра, Дуранкулак и Кардам.Подобрява се и състоянието на пътищата, които се използват най-често от румънските гости. Двамата министри ще обсъдят и транспортната свързаност между България и Румъния.", "date": "2019.03.29", "title": "Винетки за 2 млн. лева са продадени на коли с румънска регистрация"}
{"url": "https://www.novinite.bg/articles/173192/Petar-Moskov-uchredyava-partiya", "text": "Бившият министър на здравеопазването във втория кабинет на Борисов и бивш заместник-председател на ДСБ Петър Москов учредява партия. Тя ще се казва \"Консервативно обединение на десницата\".Очаква се сред учредителите да са д-р Ваньо шарков, дисидента д-р Любомир Канов, д-р Валентин Павлов. Ако новосформираната организация получи регистрация в съда и до 10 април успее да се регистрира в ЦИК, партията на Москов може да участва и в изборите за европарламент през май.", "date": "2019.03.29", "title": "Петър Москов учредява партия"}
{"url": "https://www.novinite.bg/articles/173232/Neizvesten-butna-s-kol-shtarkelovo-gnezdo", "text": "Спешна акция по спасяване на щъркелово гнездо бе успешно завършена в петричкото село Ръждак. До мобилизацията се стигна, след като неизвестен до този момент човек е бутнал с кол \"къщата\" на пернатите. За вандалския акт гръмнаха социалните и местни медии.Уведомен е кметът на селото Ръждак, електроразпределителната компания ЧЕЗ, Дружеството за защита на птиците в България и РИОСВ. Сигналът до ЕРП-то в Югозападна България е получен в сряда.Екипите бързо се активизирали и възстановили гнездото на птиците, съобщиха от компанията. \"Успяхме да се организираме достатъчно бързо и вчера сутринта колегите монтираха платформа за гнездото“, се казва в отговора. ", "date": "2019.03.29", "title": "Неизвестен бутна с кол щъркелово гнездо"}
{"url": "https://www.novinite.bg/articles/173208/Siderov-Izbirame-mladi-hora-za-evrolistata-ni-s-rialiti-shou", "text": "\"Атака\" обявява записване на кандидати за евродепутати, които в продължение на 3 седмици ще показват пред жури и пред аудиторията на телевизия \"Алфа\" защо искат да са членове на Европейския парламент. Няма да е нужно да са партийни членове, но ако някой от тях бъде избран, ще влезе впоследствие в политическата формация. Единственото условие е да са навършили 21 г.\". Това обяви лидерът на \"Атака\" и на парламентарната група \"Обединени патриоти\" Волен Сидеров пред журналисти в Народното събрание на въпрос на \"24 часа\".Самият той ще е в журито. Отпадна вариантът да сме в обща листа с ВМРО - трябваше да сме или и трите партии, което Валери Симеонов не иска, или поотделно, разкри още Сидеров.\"Не може да има намеса. Има си регламент в дипломацията - ноти, разговор с посланици и т.н. Във Въшно трябва да знаят какво трябва да направят, но трябва да реагират по някакъв начин\", настоя Сидеров по турската провокация. ПГ на ОП внесе искане за изслушване на външния министър Екатерина Захариева по скандала.", "date": "2019.03.29", "title": "Сидеров: Избираме млади хора за евролистата ни с риалити шоу"}
{"url": "https://www.novinite.bg/articles/173215/Ekaterina-Zaharieva-se-sreshta-s-livanskiya-si-kolega", "text": "Външният министър Екатерина Захариева ще разговаря днес с ливанския си колега Джебран Басил, който е на официално посещение у нас. Двамата ще направят преглед на двустранното сътрудничество и ще обсъдят възможностите за активизиране на сътрудничеството в областта на науката и образованието, търговско-икономическата сфера, туризма, земеделието и здравеопазването.", "date": "2019.03.29", "title": "Екатерина Захариева се среща с ливанския си колега"}
{"url": "https://www.novinite.bg/articles/173193/Glasuvaha-ostavkata-na-Cvetan-Cvetanov", "text": "Народното събрание прие оставката на Цветан Цветанов като народен представител. Гласуването премина спокойно, като 121 депутати гласуваха \"за\", 7 - \"против\", а 3 - \"въздържал се\".Припомняме, че вчера стана ясно, че депутатът Даниела Дариткова пък ще поеме лидерския пост в парламентарната група на ГЕРБ. Цветан Цветанов подаде оставка след като избухна скандалът с имотните сделки на хора от властта, купили жилища от „Артекс”, на по-ниски от пазарните цени.", "date": "2019.03.29", "title": "Гласуваха оставката на Цветан Цветанов"}
{"url": "https://www.novinite.bg/articles/173219/Ataka-izbira-s-politichesko-realiti-vodacha-na-listata-si-za-evroizborite", "text": "\"Атака\" ще избере с политическо телевизионно реалити водача на листата си за евроизборите. Това обяви лидерът на партията Волен Сидеров пред журналисти в парламента. Той посочи, че се очертава трите партии от коалицията \"Обединени патриоти\" да се явят поотделно на предстоящите избори през май.Нашата листа ще я води млад човек, който ще го изберат зрителите на ТВ \"Алфа\", заяви Сидеров. Той посочи, че всяка вечер в продължение на три седмици ще излъчват политическа академия. Нещо като реалити, само че политическо, и хората ще изберат тези, които евентуално да станат евродепутати, разясни Сидеров.Той отбеляза, че няма да има партийни активисти, а ще бъдат млади хора, издигнати от студентски дружества, неправителствени организации, които ще класират зрителите. \"Моята роля ще се ограничава до участие в журито\", посочи той. Сидеров коментира, че избраният подход е нестандартен, но на хората партийността вече им е доста омръзнала.Кандидатите трябва да имат 21 години, не трябва да са членове на \"Атака\", но да споделят убежденията на партията и да знаят как да гласуват например по джендърския въпрос, мигрантската криза и санкциите срещу Русия, обясни Сидеров. \"Ще направим кампания, така че да изпратим един млад човек в ЕП\", коментира лидерът на \"Атака\".", "date": "2019.03.29", "title": "„Атака“ избира с политическо реалити водача на листата си за евроизборите"}
{"url": "https://www.novinite.bg/articles/173211/Emil-Radev-Novi-merki-za-sigurnost-garantirat-barza-proverka-na-podozritelni-lica-v-ES", "text": "Всеки полицай или граничар вече ще може лесно да провери дали за дадено лице има сигнал в някоя от системите за сигурност на ЕС. С новите правила за взаимосвързаност, които въвеждаме, ще се гарантира бърз обмен на различните европейски бази данни - визовата, шенгенската система, системата Вход/Изход и др. Така евродепутатът от ГЕРБ/ЕНП Емил Радев коментира по време на дебатите в пленарната зала на ЕП затегнатите мерки във връзка с подозрителни лица в ЕС. Българският евродепутат приветства възможността компетентните власти в ЕС да проверяват заподозрени лица чрез биографични и биометрични данни в базите с информация на ЕС, за да засекат евентуални различни самоличности на един и същи човек.„По този начин бързо ще се установява дали дадено лице представлява заплаха”, отбеляза Радев. По думите му терористичните атаки в последните години са демонстрирали огромна пробойна в европейската сигурност. „Липсата на механизми за пълноценен обмен на информацията, с която разполагат правоохранителните органи на отделните държави, доведе до фрагментиран подход спрямо сигурността”, констатира евродепутатът. В същото време той подчерта значението на защитата на личните данни, за да не се накърняват правата на невинните хора. Емил Радев изтъкна, че по силата на новите правила единствено служители с правомощия за достъп до системите за сигурност ще могат да извършват конкретни задълбочени проверки на данните. В заключение българският евродепутат призова държавите-членки да подават сигнали и качествена информация в базите данни, за да бъде постигнат ефективен обмен на информация. „Това е ключът и към по-ефективната борба срещу тероризма и нелегалната миграция”, убеден е Емил Радев.", "date": "2019.03.29", "title": "Емил Радев: Нови мерки за сигурност гарантират бърза проверка на подозрителни лица в ЕС"}
{"url": "https://www.novinite.bg/articles/173220/Nikolaj-Barekov-nyama-da-se-kandidatira-za-evrodeputat-Prezaredi-Balgariya-obache-vliza-v-bitkata-za-evrovota-s-mladi-lica", "text": "Николай Бареков твърдо „за” Пакета „Мобилност”, ще отстоява до последно правата на наемните работници в България, против влизането на България в Еврозоната, няма да се кандидатира за евродепутат, но „Презареди България” влиза в битката за евровота с млади лица, преговорите с АТАКА продължават, Патриотите се явяват самостоятелно, цепят се за предстоящите избори. Това стана ясно по време на конференция, организирана от него и и Групата на Европейските консерватори и реформисти. Като единствен,  застанал категорично на страната на наемните работници, Бареков благодари на президента Румен Радев и премиера Бойко Борисов за това, че са запазили неутралитет в създалата се кризисна ситуация около гласуването на Пакета „Мобилност” в Европейския парламент. „Министър-председателя дори ми се обади за чуе аргументите ми, като отчете, че са разумни и трябва да се извадят на масата и да се върви към един истински дебат”, обяви евродепутатът пред пълна зала с млади членове и симпатизанти.  „Средната заплата на един тираджия у нас е около 2000 евро, реалният осигурителен доход обаче е 260 евро, освен това, масово тези хора се прибират на родна земя и виждат семействата си един път на 11 месеца”, заяви в защита на позицията си и призова колегите си противници на Пакета „Мобилност” Ангел Джамбазки и Андрей Новаков да се откажат от евродепутатските си заплати в размер на 7 000 евро, да се качат на тировете и да установят сами условията на живот на наемните работници по международните пътища.„Демографският  проблем, който е освен за България, ще бъде решен само тогава, когато българинът получи европейски доходи и европейски условия на труд”, категоричен е той.От изявлението му стана ясно още, че е склонен да промени позицията си при две условия  – „незабавно увеличаване на заплатите на шофьорите на камиони с 20 % и второ – всички трудови договори да бъдат ревизирани и държавата да се намеси, така че българските шофьори, които карат по пътищата на Европа, да не взимат минималната заплата, а да взимат реалните пари, които им се полагат”.Бареков се обяви и за изкореняване на порочната практика у нас хора да дават качествен труд срещу минималната работна заплата.В противовес на критики на политическите си противници, че ако Пакетът бъде приет, то българските превозвачи ще фалират и шофьорите ще останат без работа, евродепутатът обясни, че това няма как да стане.По думите му в момента българските тираджии работят за 2 000 евро заплата и се прибират у нас веднъж на 11 месеца, ако превозвачите фалират – „шофьорите ще намерят работа в Западна Европа, ще взимат по 8 000 евро заплата, които пари ще връщат в България и ще се прибират всеки месец при семействата си, заради желязната нормативна уредба в тези страни”. Бареков призова още едрите превозвачи да продадат скъпоструващите си Ламборгинита и Поршета, които по думите при някои от тях наброяват 10-20, и да вдигнат заплатите на своите работници.Николай Бареков се обяви категорично и против влизането на България в Еврозаната. По думите еврото далеч не е панацея и няма да повиши стандарта у нас, както твърдят неговите защитници, а напротив -  загубване на национална идентичност, глад, мизерия и  драстично повишаване на външния дълг, прогнозира евродепутатът.  В аргумент уточни, че не случайно едни от най-развитите икономики в Европа са запазили националните си валути – Полша, Унгария, Дания.По време на конференцията стана ясно още, че Бареков категорично няма да се кандидатира за евродепутат, но „Презареди България” влиза в битката за евровота с млади лица. „Диалогът е подновен, преговорите с ПП АТАКА и лидера й Волен Сидеров продължават”, обяви той и разкри, че от разговори с европейските консерватори е научил, че патриотите са взели решение и ще се явят разцепени на предстоящите избори.", "date": "2019.03.29", "title": "Николай Бареков няма да се кандидатира за евродепутат, „Презареди България” обаче влиза в битката за евровота с млади лица"}
{"url": "https://www.novinite.bg/articles/173213/Maya-Manolova-Naj-golyam-e-broyat-na-jalbite-sreshtu-monopolni-drujestva", "text": "Най-голямата победа на институцията за 2018 г. са спечелените битки с протестиращите майки на деца с увреждания. Това каза омбудсманът Мая Манолова на брифинг в парламента, след като внесе Годишния доклад на институцията за 208 г.„През миналата година най-голям е броят на жалбите срещу монополни дружества – топлофикации, ВиК дружества, бързи кредити, колекторски фирми, банки, частни съдебни изпълнители. На второ място са жалбите по повод социални и трудови права на граждани. На трето място са жалбите, свързани с правото на собственост и екологични проблеми, срещу свръхзастрояване. Жалбите срещу застрояването върху зелени площи стават все повече и това се отразява и на усилията, които полагаме в тази сфера“, заяви МаноловаСпоред омбудсмана най-голямата победа на институцията са спечелените битки с протестиращите майки на деца с увреждания и трите закона, които заедно са изработили и извоювали. „На второ място е успешната кампания срещу модерното робство. През миналата година близо 5000 работници са получили своите неплатени от некоректни работодатели заплати в размер на 8 млн. лв. Това в сравнение с предната година е 10 пъти повече – 800 000 лв. срещу 8 млн. лв. дължими суми на работници“, каза още омбудсманът.", "date": "2019.03.29", "title": "Мая Манолова: Най-голям е броят на жалбите срещу монополни дружества"}
{"url": "https://www.novinite.bg/articles/173222/Komisar-Mariya-Gabriel-Izkustveniyat-intelekt-shte-e-chast-ot-obrazovanieto-na-badeshteto", "text": "При откриването на международната конференция посветена на въздействието на изкуствения интелект върху висшето образование, в присъствието на министъра на образованието Даниел Вълчев, министъра на образованието на Малта Еварист Бартоло, представители на технологични компании, международни експерти, студенти, българският еврокомисар Мария Габриел очерта основните предизвикателства, пред които се изправя образованието в цифровия свят. Висококачественото образование играе жизненоважна роля за напредъка, растежа и иновациите, а навлизането на изкуствения интелект ще засегне всички аспекти на живота ни, каза тя. По думите й успехът в икономическата надпревара ще зависи от наличието на висококвалифицирана работна ръка и от това, кой ще бъде първи в развитието на изкуствения интелект. Мария Габриел постави няколко въпроса. „Как можем да гарантираме, че съвременната образователна система върви в крак с цифровата трансформация? Какъв ще бъде най-добрият начин за включване на цифровите умения в учебната програма? На какво трябва да учим нашите деца, за да бъдат подготвени да работят с технологиите? Но също така голям въпрос е какво може да допринесе изкуственият интелект?“ Според еврокомисаря отговорите на тези въпроси изискват промяна в начина на преподаване и включване на възможностите, които технологиите предлагат. „Тези технологии не трябва и никога няма да заменят учителя, но могат да помогнат на учениците, като ги привлекат към образователния процес. Живеем във време, когато социалните мрежи се състезават за вниманието на младите хора. Технологиите на изкуствения интелект могат да променят начина, по който те учат и да направят обучението много по-атрактивно за тях“, подчерта Мария Габриел. Тя заяви, че в съвременния свят има нужда от засилване на обучението в цифрови умения. „Това може да стане чрез решаването на задачи, аналитично и критично мислене, взимането на решения и стимулиране на креативността. Приносът на изкуствения интелект може да бъде голям, каза еврокомисарят и допълни, че учителите също трябва да бъдат включени технологичния процес. Като част от програма Цифрова Европа сме заложили бюджет от 700 милиона евро, които да отидат за придобиването на високи цифрови умения в приоритетни области, като изкуствения интелект, киберсигурността и суперкомпютрите“, посочи Мария Габриел. Над 6 хиляди студенти могат да направят международни стажове по програма Цифрова възможност, допълни тя. Европейската комисия инвестира значителни средства в областта на изкуствения интелект, каза Мария Габриел. Само за периода 2018-2020г. обемът на отделените средства е нараснал със 70% достигайки 1,5 милиарда евро, като от 2020 г. инвестициите ще са по 1 милиард евро на година. „За да гарантира лидерството си в сферата на изкуствения интелект, Европа трябва да подкрепи научните изследователи, да създаде истински европейски цифрови шампиони. Ключово ще е да задържим своите таланти и да привлечем нови, които да останат тук“, подчерта европейският комисар. Уникалността на европейския подход не е в обема на отделените средства за развитие на изкуствения интелект, а на развитие на тази технология основано на ценности като човешкото достойнство, плурализма, справедливостта и запазване на личната неприкосновеност, посочи тя. В центъра на нашата работа стоят интересите на гражданите. „През декември работната група, която работи по създаването на етични насоки в областта на изкуствения интелект, представи своите първи идеи. Тези насоки бяха обект на обществено обсъждане до 1 февруари и над 500 организации участваха в него, давайки идеи и предложения“, каза еврокомисарят. Окончателният доклад ще бъде представен от работната група в началото на април, като след това етичните насоки ще бъдат ежедневно тествани. Тя призова университетите да се включат в Европейския алианс за изкуствен интелект, който след юни започва активна работа по изработването на предложения касаещи политиките на Съюза в тази област. Висшите учебни заведения могат да се възползват и от платформата „Изкуствен интелект по заявка“, в която ще бъдат инвестирани 20 млн. евро. Чрез нея се подкрепя сътрудничеството между европейските изследователи и промишлеността в областта на изкуствения интелект. Платформата е част от проекта AI4EU, който обединява водещи научноизследователски институти, малки и средни предприятия и големи компании от 21 държави.", "date": "2019.03.29", "title": "Комисар Мария Габриел: Изкуственият интелект ще е част от образованието на бъдещето"}
{"url": "https://www.novinite.bg/articles/173217/Resheno-Daniela-Daritkova-e-noviyat-predsedatel-na-GERB", "text": "Парламентарната група на ГЕРБ е гласувала Даниела Дариткова да е председател на групата. Това съобщи в пленарна зала зам.-председателят на Народното събрание Емил Христов. Той пожела успех на Дариткова.Даниела Дариткова поема ръководството на групата на ГЕРБ след като досегашният председател Цветан Цветанов подаде оставка.", "date": "2019.03.29", "title": "Решено: Даниела Дариткова е новият председател на ГЕРБ"}
{"url": "https://www.novinite.bg/articles/173207/Ot-8-april-izplashtat-pensiite-s-velikdenskata-dobavka", "text": "Изплащането на пенсиите за април от Националния осигурителен институт (НОИ) ще започне на 8 април (понеделник) и ще приключи на 22 април (понеделник).Заедно с пенсиите ще бъде изплатена и еднократна допълнителна сума в размер на 40 лева на 1 322 300 пенсионери, на които пенсията или сборът от пенсиите, заедно с добавките и компенсациите към тях за месец април 2019 г., е в размер до 348 лева.Изплащането на сумите чрез пощенските станции ще бъде извършено съобразно изготвен график, който ще бъде предварително обявен във всяка една от тях.Преводите на априлските пенсии по сметките на пенсионерите, които получават парите си по банков път, ще бъдат извършени на 8 април. ", "date": "2019.03.29", "title": "От 8 април изплащат пенсиите с великденската добавка"}
{"url": "https://www.novinite.bg/articles/173212/Ninova-Nedopustima-e-namesata-na-Turciya-vav-vatreshnite-ni-raboti", "text": "Днес беше свикано извънредно заседание на ИБ, на което обсъдихме въпроса със Закона за вероизповеданията и изявлението на външния министър на Турция. За нас то е недопустима намеса във вътрешните работи на България. Тя се изразява в казаното: „Проектът на България за поправки в религиозния закон беше срещу всички видове основни права и свободи и нарушаваше правата”. И сега е важното изречение: „Турция беше принудена да се намеси и се наложи България да внесе промени”. Външният министър посочва: „Главното мюфтийство има някои дългове, в замяна на тях искаха да продадат собствените му имоти\" и в опит да се намери решение, той отново се е свързал със София. Тоест, разговорите и намесата е била многократна, а не единична. На 6 март, тук за пръв път, ние алармирахме са сделката ГЕРБ – ДПС по Закона за вероизповеданията. Вчера този закон се прие. Прие се също решение да се разсрочат задълженията на мюфтийството до десет години, но по-важното е, че остана възможността да финансиране от чужди държави на вероизповеданията в България.Видно от изявлението на външния министър на Турция, тези две неща са свързани – намеса от страна на чужда държава, промяна в закона. Затова ние искаме четири неща. Първо, Бойко Борисов да дава отговори – кой, кога и по какъв начин е въздействал върху правителството и защо той се е съгласил, тъй като знаем добре, че външният министър Екатерина Захариева и вносителят на закона Цветан Цветанов няма да направят нищо без съгласието на Борисов, по техни лични признания. ОП да напуснат веднага правителството Второ, обръщаме се към Обединени патриоти да напуснат веднага правителството.В противен случай, участвайки с министри в този кабинет, това ще означава, че те одобряват тази политика. Каквото и да правят в парламента,  каквито и фалшиви сигнали да дават, каквато и илюзия да създават у обществото, че се борят и са родолюбци, оставяйки в кабинета, означава, че те провеждат същата политика. Само напускането на кабинета ще бъде доказателство за обратното. Трето, Главният прокурор да започне разследване- има ли намеса на чужда държава във вътрешните работа на България и кои хора са били проводници на тази намеса. След изявлението на Лютви Местан  и ДОСТ, че искат обявяване на турско малцинство, след изявлението на външния министър, който казва: \"Ден и нощ работим за интересите на турските общности в чужбина и това е един от приоритетите на външната политика на страната\", да им обърнем внимание, че турска общност и турско малцинство в България няма. Българските мюсюлмани са български граждани.Главният прокурор, когато се занимава с ДОСТ, да започне разследване и по тези изказвания, защото изказването от Турция, ДОСТ, външният министър и мълчанието на Борисов са заплаха за националната сигурност и за етническия мир в България. Четвърто, обръщаме се и към президента Радев да наложи вето на този закон и да свика Консултативен съвет по национална сигурност. Припомням ви, че решението на КСНС, с което всички бяхме съгласни, беше да се намери вариант да се спре финансирането от чужди държави на вероизповеданията в България. Вместо това, приетият вчера закон остави външното финансиране от чужди държави в България, но за сметка на това опрости или отсрочи, което си е истинско опрощаване, задълженията на мюфтийството. И волята на КСНС е подменена. Затова настояваме президентът да свика отново този съвети, за да обсъдим въпроса.", "date": "2019.03.29", "title": "Нинова: Недопустима е намесата на Турция във вътрешните ни работи"}
{"url": "https://www.novinite.bg/articles/173221/Zapochna-sreshtata-na-chetiri-ochi-mejdu-Borisov-i-rumanskiya-premier-Viorika-Danchila", "text": "Започна срещата на четири очи между министър-председателя Бойко Борисов и румънския премиер Виорика Данчила в двореца „Виктория“ в Букурещ. Разговорите се провеждат в рамките на Съвместното заседание на правителствата на България и Румъния и на Четиристранната среща на високо равнище между България, Гърция, Румъния и Сърбия.Българският и румънският премиер ще обсъдят задълбочаването на регионалното сътрудничество и развитието на добросъседските отношения, които ще допринесат за свързаността, сигурността и стабилността в Югоизточна Европа.Министър-председателите Борисов и Данчила ще се спрат на важните теми от европейския дневен ред, както и на поставените във фокуса му въпроси от Румънското председателство на Съвета на ЕС. България и Румъния споделят сходни позиции за ролята на Кохезионната политика и на Общата селскостопанска политика, които са доказали своята добавена стойност и са от ключово значение за целия Европейски съюз. Двете страни високо оценяват Дунавската стратегия и настояват за по-нататъшното й развитие като пореден инструмент за подобряване на живота на европейските граждани.Акцент в разговорите между премиерът Борисов и румънският министър-председател Данчила ще са енергийните и инфраструктурни проекти от общ интерес. Такива са междусистемната газова връзка България-Румъния (IBR)  и изграждането на ново мостово съоръжение на р. Дунав.Докато двамата премиери разговарят на четири очи, двустранни срещи с румънските си колеги провеждат министрите във водената от българския министър-председател делегация. В нея са вицепремиерът Марияна Николова, министърът на финансите Владислав Горанов, министърът на вътрешните работи Младен Маринов, министърът на регионалното развитие и благоустройството Петя Аврамова, министърът на труда и социалната политика Бисер Петков, министърът на околната среда и водите Нено Димов, министърът на земеделието, храните и горите Румен Порожанов, министърът на транспорта – Росен Желязков, министърът на икономиката Емил Караниколов, министърът на енергетиката Теменужка Петкова и на туризма Николина Ангелкова. След приключване на разговорите, ще бъдат подписани двустранни споразумения.", "date": "2019.03.29", "title": "Започна срещата на четири очи между Борисов и румънския премиер Виорика Данчила"}
