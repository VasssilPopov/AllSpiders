{"url": "https://www.novinite.bg/articles/169974/Za-Krashtenie-Gospodne-Putin-se-potopi-v-ledeni-vodi", "text": "Президентът на Русия Владимир Путин участва днес в традиционното къпане по случай Кръщение Господне, съобщи ТАСС.Не бе уточнено къде точно руският държавен глава се е гмурнал в ледени води. Пресслужбата само информира, че Путин е бил в край Москва По-рано говорителят на Путин, Дмитрий Песков, каза, че както прави години наред, и днес на Кръщение Путин ще се потопи в ледените води.Традицията хората да влизат в дупката, направена в леда, символизира кръщението на Исус Христос в река Йордан. Къпанията в ледени води, които в Русия се правят от 18 до 19 януари, не са църковен обред, а народен обичай. Руската православна църква гледа благосклонно на тази традиция, ако човек се отнася с благоговение към потапянето в ледените води и здравето му позволява това. Снимка: Алексей Дружинин, ТАСС (архив)", "date": "2019.01.19", "title": "За Кръщение Господне: Путин се потопи в ледени води"}
{"url": "https://www.novinite.bg/articles/169958/Pojar-obhvana-tri-kashti-v-centara-na-Gabrovo", "text": "Пламъци обхванаха три къщи в центъра на Габрово. Пожарът възникнал около 9.30 ч. в събота сутринта и вероятно е причинен от печка на твърдо гориво.Според очевидци една от къщите буквално е рухнала.Районът в т.нар. Шести участък е отцепен и огнеборците се борят с пожара.Няма пострадали хора, информираха от местната противопожарна служба.", "date": "2019.01.19", "title": "Пожар обхвана три къщи в центъра на Габрово"}
{"url": "https://www.novinite.bg/articles/169959/Manolova-shte-predstavi-v-EP-grajdanska-peticiya-sreshtu-dvojniya-standart-pri-hranite", "text": "\r\nОмбудсманът Мая Манолова ще представи петицията на българските граждани срещу двойния стандарт при храните в Европейския съюз във вторник на изслушване в комисията по петициите в Европарламента в Брюксел. Целта е да се спре производството и разпространението на храни от една марка, но с различно качество в страните-членки на Съюза. \r\nСпоред Манолова това е нарушение на правата на гражданите в България, Вишеградската група, Гърция, Хърватия и Румъния. Нарушават се и принципи на функционирането на общия европейски пазар, се посочва в петицията.\r\n \r\n \r\n", "date": "2019.01.19", "title": "Манолова ще представи в ЕП гражданска петиция срещу двойния стандарт при храните"}
{"url": "https://www.novinite.bg/articles/169960/Haskovo-otbelyaza-141-godini-ot-Osvobojdenieto-si", "text": "С ритуал по поднасяне на венци и цветя Хасково отбеляза 141 години от Освобождението  на града от османско владичество.Отец Антоний, Йордан и Златко отслужиха заупокойна молитва за загиналите в освобождението. Венци и цветя пред морената положиха представители на политически партии, институции и граждани. В ритуала взеха участие военнослужещи от военно формирование 52740 и духовия оркестър към община Хасково.Слово по повод празника произнесе кметът на града Добри Беливанов. Празничната програма продължава в 18 часа в театър „Иван Димов“ с концерт на Московски ансамбъл „Славица“ и Представителен танцов ансамбъл „Хасково“.", "date": "2019.01.19", "title": "Хасково отбеляза 141 години от Освобождението си"}
{"url": "https://www.novinite.bg/articles/169948/Mrasen-vazduh-v-12-grada-u-nas", "text": "Мръсният въздух ще се задържи и над по-голямата част от странатаи в събота. Сутринта станциите измериха превишени концентрации на фини прахови частици в 12 града у нас, прдаде Нова тв.В София стойностите са средно три пъти над допустимото. Такова е замърсяването и в Благоевград, а в Пловдив и Русе - два пъти над допустимите среднодневни концентрации.Леко раздвижване на атмосферата се очаква в следобедните часове, но то ще засегне предимно Североизточна България. По-осезаем ще бъде вятърът при преминаването на поредния средиземноморски циклон в средата на следващата седмица.", "date": "2019.01.19", "title": "Мръсен въздух в 12 града у нас"}
{"url": "https://www.novinite.bg/articles/169965/Koya-gad-izyade-kashkavala-pita-Tedi-Moskov-v-Salza-i-smyah", "text": "Комедията на Теди Москов „Коя гад изяде кашкавала“ ще се играе в събота вечер в Театър „Сълза и Смях”. В спектакъла участват трупата на русенския театър и гастролиращите Мая Новоселска, Валентин Танев и Никола Додов.Постановката разказва за семейство, в което бащата има едно око, но за сметка на това има две жени - съпруга и любовница, и десетина деца и внуци. Всички в семейството толкова искат да работят, че ако не ги мързеше, сигурно щяха да го направят, казва Теди Москов. Те са просяци и крадци с големи мечти. Мечтаят да станат инвалиди, за да получават пенсии. И  толкова се мразят, че чак не могат един без друг!  ", "date": "2019.01.19", "title": "„Коя гад изяде кашкавала?”, пита Теди Москов в „Сълза и смях”"}
{"url": "https://www.novinite.bg/articles/169963/Vojnata-po-patishtata-vze-nova-jertva", "text": "\r\nПрез изминалото денонощие в страната са станали 24 тежки катастрофи, при които има един загинал, а 26 души са ранени.\r\nТова съобщи пресцентърът на МВР.\r\nВ София през денонощието са регистрирани 38 леки и една тежка катастрофа, при които има един пострадал.\r\n", "date": "2019.01.19", "title": "Войната по пътищата взе нова жертва"}
{"url": "https://www.novinite.bg/articles/169947/Meko-i-oblachno", "text": "Днес ще преобладава облачно време. На отделни места ще превали слабо дъжд и сняг. Ще духа до умерен източен, в Дунавската равнина и по Черноморието – североизточен вятър и там ще проникне студен въздух. Минималните температури тази сутрин ще са между минус 3° и 2°, а максималните ще са между 4° и 9°.Над планините ще преобладава облачно време, но само на отделни места ще превали слаб сняг. Ще духа умерен юг-югозападен вятър. Максимална температура на височина 1200 метра около 2°, на 2000 метра – около минус 3°.Над Черноморието ще преобладава облачно време, без съществени валежи. Ще духа до умерен североизточен вятър и с него ще проникне студен въздух, и температурите слабо ще се понижат. Максималните температури ще бъдат между 5° и 8°. Температурата на морската вода е 5°-7°. Вълнението на морето ще бъде 2-3 бала.На 19.01.2019 слънцето ще изгрее в 07:53 часа и ще залезе в 17:21 часа. Продължителност на деня 09:28 часа.На 19.01.2019 луната ще изгрее в 15:34 часа и ще залезе в 05:57 часа. Осветеност на диска в 0h UT %. Фаза на луната: пълнолуние.", "date": "2019.01.19", "title": "Меко и облачно"}
{"url": "https://www.novinite.bg/articles/169975/BG-zvezdi-v-pomosht-na-dechica-bez-da-afishirat-dobrite-si-sarca", "text": "Народът се вълнува колко скъпи коли карат известните личности, на коя екзотична дестинация хващат тен и кой дизайнер е сътворил дрехите им. Има обаче нещо много по-важно, което по-рядко хваща окото – зад какви каузи застават родните звезди, пише \"Монитор\".\r\nБез да афишират показно доброто си сърце, редица от популярните лица в България протягат ръка на нуждаещите се, а често става въпрос за деца.\r\n\r\n\r\n\r\n\r\n\r\n\r\n\r\n\r\n\r\n\r\n\r\n", "date": "2019.01.19", "title": "БГ звезди в помощ на дечица, без да афишират добрите си сърца"}
{"url": "https://www.novinite.bg/articles/169966/Sled-30-g-Vseki-treti-nashenec-pensioner", "text": "Всеки трети българин ще е над 65 г. през 2060-та , става ясно от публикуваната за обществено обсъждане Национална стратегия за активен живот на възрастните хора в България 2019 – 2030 г. В нея е посочено, че делът на нашенците, който ще са в пенсионна възраст ще е 32.7%, информира \"Монитор\".Това означва, че делът на възрастните у нас до тогава ще се увеличи с 17.4%. \"Текущата демографска ситуация в България се характеризира с продължаващо намаляване и застаряване на населението, ниски нива на раждаемост и високи нива на обща смъртност. Задълбочава се дисбалансът в териториалното разпределение на населението”, е записано в стратегията. По данни на Националния статистически институт (НСИ) в края на 2017 г. лицата на 65 са 1 481 908, или 21.0% от населението на страната. Процесът на застаряване е по-силно изразен сред жените, отколкото сред мъжете.Относителният дял на жените на възраст над 65 години е 24.4%, а на мъжете - 17.4%. Тази разлика се дължи на по-високата смъртност сред мъжете и по-ниската средна продължителност на живота им. Населението в трудоспособна възраст е намаляло с почти 56 000 души през 2017г. Същевременно процентът на българите над 55 години, които са в добро психическо здраве е 52.6 на сто, при средно за ЕС 63.9 на сто. Причината за това е, че нашенците по-рядко ходят на профилактични прегледи. По показател заетост на възрастните хора страната ни се нарежда близо до средното за ЕС, което е 29 на сто. У нас процентът е 27.9 на сто. Докото активното участие в обществото на възрастните в страната ни е доста под средното за ЕС.С националната стратегия се цели не само включването на възрастнтие в социалния и културния живот, но и насърчаване на заетостта сред тях.", "date": "2019.01.19", "title": "След 30 г.: Всеки трети нашенец - пенсионер"}
{"url": "https://www.novinite.bg/articles/169970/Parvanov-zove-za-nova-energijna-strategiya", "text": "Категорично трябва да се пристъпи към изработването на една нова енергийна стратегия, по-дългосрочно ориентирана, по-всеобхватна, стъпваща на реалните проблеми и търсеща техните решения. Това каза основателят на АБВ и президент на България /2002-2012 г./ Георги Първанов на форума \"Енергетика, икономика, сигурност - актуални измерения\", организиран от партията в София.Според Първанов не е необходим документ, който да остане на \"най-високия рафт\" и който никой да не чете. Изработването му да бъде предмет на по-дълъг процес на работа, да се включи и академичният състав, да не бъде \"лабораторно\" четиво, а в него да получат честен отговор много от въпросите, за които стана дума на днешния форум, включително и по темата за т.нар. независимост, препоръча Първанов. Бягахме от зависимост от Русия, сега имаме двойна зависимост - от Русия и от Турция, коментира Първанов газовия сектор, а по думите му турската зависимост е доста по-тежка заради някои специфики.Към периода около 2009 г. имахме реалния шанс да транзитираме през България около 95 млрд. куб. метра газ, а сега какво имаме, попита Първанов. Трябва ни професионален дебат, без патетика, искам да зададем нормален, разумен тон на този разговор, защото времето върви и ще изтървем нещата, а дебат трябва да има, коментира Първанов. Идват евроизбори, много ми се иска по-малко да дебатираме по Истанбулската конвенция, и да се хванем с реалните проблеми, каза още Георги Първанов. Демографската катастрофа той определи като проблем на проблемите, който няма да се реши с изкуствени мерки. Не, трябва реално, дълбоко да се влезе в икономиката - и да се почне с енергетиката. Това е нашият високотехнологичен отрасъл, от него трябва да започнем и да заделим и там 2-3 млрд., както ги заделихме за новите самолети, коментира Първанов.Според бившия енергиен министър Румен Овчаров българската енергетика във вида, в който я познаваме, е вече минало. Той коментира проблеми като пълна депрофесионализация на отрасъла - проблем с кадрите, комерсиализация на енергетиката - приватизация на позитивите и приходите, и тотално одържавяване на загубите. Овчаров говори и за финансов колапс на отрасъла, попита какво е състоянието на НЕК, на БЕХ, кои въобще са печелившите дружества в отрасъла. Според него отрасълът е на практика фалирал, като воденичен камък върху него тегне и идеологизацията му - идеологеми, според него, за либерализация на енергетиката, за диверсификация, енергийна ефективност. Шансове за енергетиката Румен Овчаров вижда в няколко посоки за промяна на отрасъла - професионализация, деидеологизация, прагматизация, националния интерес, последователност.", "date": "2019.01.19", "title": "Първанов зове за нова енергийна стратегия"}
{"url": "https://www.novinite.bg/articles/169956/Mareshki-Tryabva-referendum-za-zakupuvaneto-na-F-16", "text": "ВОЛЯ води преговори за създаването на „една истински родолюбива коалиция”, съобщи лидерът на ВОЛЯ Веселин Марешки. „Разговаряме с различни социалдемократически и земеделски формации, както и с такива с център дясно, които са били разочаровани и измамени от т.нар. Патриоти”, поясни Марешки.Трябва да се организира референдум по въпроса за закупуването на нови бойни самолети за армията ни. Това заяви в ефира на „Събуди се” лидерът на партия ВОЛЯ Веселин Марешки.Той бе категоричен, че формацията не е против модернизацията на армията.„Напротив – тя дори е задължителна. Но не преди образованието и здравеопазването”, заяви Марешки. Според него разходите за новите самолети ще обрекат младите хора у нас на „глад и мизерия”.Лидерът на ВОЛЯ бе категоричен, че всичките народни представители на формацията ще гласуват против сделката за самолетите. Това можело да се промени, само ако правителството постигне споразумение със САЩ, по силата на което те да ползват военни бази у нас и ни подарят изтребителите F-16 или ни ги продадат на символична цена.", "date": "2019.01.19", "title": "Марешки: Трябва референдум за закупуването на F-16"}
{"url": "https://www.novinite.bg/articles/169972/66-jertvi-76-raneni-sled-vzriva-i-pojara-pri-opit-za-krajba-na-gorivo-v-Meksiko", "text": "Най-малко 66 са жертвите на експлозията и последвалия пожар в Мексико, съобщи губернаторът на щата Идалго Омар Фаяд, цитиран от АФП. 76 са ранени.Първоначално бе съобщено за 21 жертви.Взривът стана в град Тлауелилпан, на 85 км северно от столицата. Нефтопроводът там бил пробит, за да се източва петрол с кофи.Фаяд призова съгражданите си да не участват в кражби на гориво, за да не се стигне до още трагични случаи. А президентът Андрес Мануел Лопес Обрадор обеща да засили борбата с кражбите на гориво, от които страната губи над 3 млрд. долара годишно.„С цел да предотвратяваме подобни трагедии, ще засилим борбата с контрабандата и кражбите на гориво. Ще продължим докато напълно не изкореним тези практики, като разбира се ще дадем възможности на хората, за да не са принудени да прибягват до престъпления“, каза той.", "date": "2019.01.19", "title": "66 жертви, 76 ранени след взрива и пожара при опит за кражба на гориво в Мексико"}
{"url": "https://www.novinite.bg/articles/169949/I-Sofiya-e-pred-gripna-epidemiya", "text": "София е пред грипна епидемия, нараства броят на заразените, каза в предаването „Тази събота” д-р Гергана Николова, общопрактикуващ лекар.По думите ѝ запрашеността в София помага грипът да нанесе по-тежки поражения.Грипът започва внезапно, остро, с висока температура и болки в мускулите.Съветът на д-р Николова е да се вземат на първо време антипиретици – аналгин, парацетамол, да се пият и течности, за да се свали температурата. След това – непременно да бъде потърсена лекарска помощ.Антибиотиците не лекуват грип, напомни лекарката.", "date": "2019.01.19", "title": "И София е пред грипна епидемия"}
{"url": "https://www.novinite.bg/articles/169951/Dneven-horoskop-za-sabota", "text": "Нещата се подреждат според вашите очаквания и това ви кара да витаете в облаците. Появяват се много знаци, че плановете ви могат да се объркат, но вие изобщо не ги забелязвате. Внимавайте! Бъдете нащрек!Имате възможността да прекарате днешния ден с любимия човек. Не я изпускайте! Напоследък нямате много време един за друг. Отдайте се на любимите си занимания - разходки, готвене, гледане на филм.Днес е добър ден за освежаване на дома ви и подготвянето му за пролетта. С настъпването на вечерта до вас ще стигне приятна новина, свързана с някого, когото обичате. Забавлявайте се и се радвайте на живота. Представителите на останалите зодии могат да намерят дневния си хороскоп ", "date": "2019.01.19", "title": "Дневен хороскоп за събота"}
{"url": "https://www.novinite.bg/articles/169955/Otide-si-edin-ot-naj-uspeshnite-ni-trenori-po-borba-Filip-Kriviralchev", "text": "Вчера на  86-годишна възраст почина Филип Кривиралчев. Той е един от най-успешните български треньори.Почти 10 години (от 1967-а до 1976-а) той е старши треньор на националния отбор по класическа борба. През 1971 година неговите състезатели сътворяват фурор, като печелят първата в историята световна отборна титла на първенството на Националния стадион \"Васил Левски\" в София.А две години по-късно тимът става и европейски отборен шампион. Сред неговите възпитаници са плеяда от звездни имена - Боян Радев, Петър Киров, Георги Мърков, Александър Томов, Христо Трайков, Стефан Ангелов, Стоян Николов, Кирил Димитров, Стоян Апостолов, Борис Бутраков и много други. ", "date": "2019.01.19", "title": "Отиде си един от най-успешните ни треньори по борба Филип Кривиралчев"}
{"url": "https://www.novinite.bg/articles/169971/Obvineniya-za-ubijstvoto-v-Banishora-ostava-v-aresta", "text": "Съдът остави за постоянно в ареста 23-годишния Васил Василев, обвинен за убийството на приятелката си – 25-годишната Калина, в столичния квартал \"Банишора\".Заседанието на съда се гледа бе при закрити врата, тъй като в него трябваше да бъдат разкрити интимни подробности от личния живот на обвиняемия и приятелката му. На влизане в залата, пък Василев запази мълчание, но бе видимо разстроен, а по-късно се разплака, предаде Канал3.\"Махнете се! Моля ви!\", бяха думите му към събралите се журналисти.\r\nПо-късно в съда бяха представени експертизи, от които става ясно, че обвиняемият не страда от психично заболяване, интелектуалното му развитие е нормално и няма данни за злоупотреби с наркотици или алкохол.\r\nСъдията прецени, че престъплението е умишлено и с висока степен на обществена опасност. Според него има реална опасност обвиняемият да извърши ново престъпление, както и риск да се укрие, заради което бе наложена и постоянната мярка за неотклонение \"задържане под стража”.\r\nРешението не е окончателно и може да бъде обжалвано.\r\n", "date": "2019.01.19", "title": "Обвинения за убийството в \"Банишора\" остава в ареста"}
{"url": "https://www.novinite.bg/articles/169954/Gripnata-valna-obhvashta-vse-poveche-oblasti", "text": "Грипната вълна у нас обхваща все повече области. Епидемия беше обявена вчера и в Смолян, учениците там ще бъдат в грипна ваканция до 23 януари.До момента грипна епидемия е обявена в областите Ямбол, Бургас, Стара Загора, Перник, Пазарджик, Шумен и Силистра. Пред епидемия e Русе.В 465 училища и детски градини са преустановени учебните занятия.Най-много училища затвориха врати в Бургаска област – 137. А по последни данни болните не намаляват, а се увеличават.Бургаска област беше от първите в страната с най-много болни от грип. Опашките пред кабинетите на личните лекари и пред дежурните кабинети в почивните дни, не намаляват.Втора седмица Бургас е в плен на грипа. Епидемиолозите отчитат, че пикът на заболяването е бил в началото на тази седмица, а броят на болните остава висок – най-много при малките деца. Детските отделения на всички болници в града са препълнени с пациенти, хоспитализирани след усложнения.Отложени са и плановите операции в болниците.", "date": "2019.01.19", "title": "Грипната вълна обхваща все повече области"}
{"url": "https://www.novinite.bg/articles/169973/Kameliya-Todorova-s-nov-koncert", "text": "„Нежно и бавно през спомени и мечти” се казва новият концерт на Камелия Тодорова, който може да гледате на 24 януари в Sofia Live club.Певицата каза в предаването „Тази събота”, че е избрала това име, защото е веднага след рождения ѝ ден – обичайното време за равносметка.„Това, което ще изпълня са неща, които съм изпълнявала през годините, с доста разнообразен репертоар е”, коментира Камелия Тодорова.", "date": "2019.01.19", "title": "Камелия Тодорова с нов концерт"}
{"url": "https://www.novinite.bg/articles/169968/Obvinen-v-terorizam-e-obyaven-za-mejdunarodno-izdirvane", "text": "Към настоящия момент към наказателна отговорност са привлечени 6 лица, 5 от които са задържани от прокурор за 72 часа, а шестото лице е обвинено задочно и е обявено за международно издирване, тъй като не е установено на територията на страната, каза пред Фокус“ говорителят на главния прокурор Румяна Арнаудова във връзка с реализацията, която беше осъществена вчера на територията на страната от Специализираната прокуратура за тероризъм.„Обвиненията, които са повдигнати на шестте лица, са на всяко от тях по две обвинения за престъпления против републиката. Първото обвинение е за това, че в периода от началото на 2016 г. до 18 януари 2019 г. на територията на страната всяко едно лице поотделно е извършвало небанкови парични операции по метода „хавала“ в особено големи размери – общо от всички лица, не по-малко от 25 млн. евро, и е участвало в закупуване на леки автомобили в България и други държави и прекарването им до сирийски територии“, коментира Арнаудова.По нейните думи всички действия са извършени от лицата, като са предполагали, че ще бъдат използвани изцяло или частично за извършване на терористични актове на територията на чужда държава. „Второто обвинение, което всяко едно от лицата са получили, е за това, че са участвали в група, която си е поставяла за цел извършване на терористични действия на територията на чужда държава. Автомобилите, които са били прекарвани от членовете на тази група от България до Сирия в инкриминирания период са не по-малко от 100“, обясни Арнаудова и уточни, че групата се състои от общо 6 лица, като 5 от тях са мъже. „Всички те са сирийски граждани, законно пребиваващи на територията на Р България. Шестият е жена – българска гражданка. По отношение на чужденците, трима от тях са с постоянно пребиваване на територията на страната, а останалите с временно пребиваване“, допълни тя.Румяна Арнаудова уточни още, че в рамките на утрешния ден прокуратурата ще поиска от съда вземане на най-тежките мерки за неотклонение на петимата задържани. Продължава и издирването на шестия участник в групата.", "date": "2019.01.19", "title": "Обвинен в тероризъм е обявен за международно издирване"}
{"url": "https://www.novinite.bg/articles/169950/Snyag-zatrupa-Turciya", "text": "Обилни снеговалежи създадоха сериозни проблеми в Турция. Наложи се военновъздушните сили да спасяват четирима души, бедстващи в планински район в западната част на страната, предаде бТВ.В Източна Турция пък на места снежната покривка достигна два метра, като блокира пътищата и остави населени места без ток.", "date": "2019.01.19", "title": "Сняг затрупа Турция"}
{"url": "https://www.novinite.bg/articles/169953/Imalo-li-e-naistina-zaplaha-za-nacionalnata-sigurnost-na-Balgariya", "text": "\r\nСпециализираната прокуратура, ДАНС и ГДБОП проведоха мащабна операция, при която бяха задържани 43-ма души в редица градове на страната - София, Плевен, Благоевград, Разград, Хасково, Пловдив и Ловеч.  Те са заподозрени в участие в схема за финансиране на терористични операции.\r\nРазкритите действия без съмнение представляват заплаха за националната ни сигурност, коментираха в предаването „Събуди се” по Нова телевизия експертите Мажд Алгафари и Димитър Гърдев.\r\n„Това са едни пари, които никой не вижда и те не се използват само за тероризъм, а и за проституция, наркотици и всякакви други нелегални дейности”, заяви Алгафари.\r\nГърдев пък коментира, че срещу подобни схеми трябва да се действа безкомпромисно, защото в противен случай участниците в тях ще се множат.\r\n„Трябва да се реагира на всяка една такава структура, тъй като това затруднява работата на всички подобни”, смята експертът по сигурност.\r\nТой подчерта, че логистиката, с чиято организация се предполага, че са се занимавали задържаните, никак не е безобидна.\r\n„По този начин българи влизат в контакт с опасни хора и има риск от радикализация”, каза още Гърдев.\r\nМажд Алгафари изрази надежда, че прокуратурата ще успее да докаже вината на арестуваните, защото по принцип това не било никак лесно.\r\n„Фактът, че са намерени само 32 000 евро при обиските в рамките на спецакцията, не означава, че комисионните на посредниците не са били за милиони”, каза Алгафари.\r\nСпоред него у нас функционират още подобни престъпни мрежи.\r\n", "date": "2019.01.19", "title": "Имало ли е наистина заплаха за националната сигурност на България?"}
{"url": "https://www.novinite.bg/articles/169962/Gripat-otne-18-jivota-v-Rumaniya", "text": "\r\nБроят на починалите от грип в Румъния този сезон нарасна до 18 души, предаде информационният сайт Зиаре, като цитира Националния център за наблюдение и контрол на заразните болести.\r\nСпоред информация на центъра, 18-та жертва на грипа е 19-годишен младеж от окръг Прахова, при който е бил потвърден грипен вирус тип А. Момчето е имало и други заболявания, и не е било ваксинирано против грип. Министърът на здравеопазването Сорина Пинтя обяви преди няколко дни, че Румъния \"е на крачка от епидемия\", имайки се предвид големия брой случаи на грип, регистрирани миналата седмица.\r\nТя уточни, че окръжните дирекции по обществено здраве са получили нареждане да информират министерството на здравеопазването при увеличение на броя на вирусните заболявания и допълни, че ваксинацията е най-сигурният начин за предпазване от болестта. За първите пет смъртни случая от грип в Румъния бе съобщено на 9 януари, припомня Зиаре.\r\n", "date": "2019.01.19", "title": "Грипът отне 18 живота в Румъния"}
{"url": "https://www.novinite.bg/articles/169964/Jaltite-jiletki-protestirat-v-Parij", "text": "За десета поредна събота „жълтите жилетки” протестират в Париж. Шествието е организирано въпреки националния дебат, започнат тази седмица от президента Еманюел Макрон с цел да потуши недоволството им, предаде ТАСС.Шествието тръгна от Дома на инвалидите, за да привлече вниманието към стотиците ранени след създаването на движението на 17 ноември.Във френската столицата са разположени 5000 полицаи, главно около правителствените сгради и булеварда \"Шанз Елизе\", където при предишните протести имаше прояви на насилие.За реда в страната ще следят още хиляди полицаи.Това е десетата събота на национални протести на „жълтите жилетки\" и денят ще покаже дали инициативата на Макрон за широко обществено обсъждане на проблемите ще намалила силата на движението, отбелязва АП. Първоначално протестите започнаха заради повишените цени на горивата, но прераснаха в бунт срещу икономическите трудности.", "date": "2019.01.19", "title": "„Жълтите жилетки” протестират в Париж"}
{"url": "https://www.novinite.bg/articles/169961/Darjavata-gubi-nad-miliard-leva-zaradi-falshivi-kasovi-belejki", "text": "\r\nДържавната хазна губи над един милиард лева годишно заради укриване на обороти чрез фалшиви касови бележки, заяви за \"Хоризонт\" говорителят на Националната агенция за приходите Росен Бъчваров. По думите му, ако компаниите започнат подготовка за подмяна на касови апарати през януари, няма да имат проблем да изпълнят изискването на закона до края на март. \r\n\"Компаниите, които имат намерение да изпълнят законовото изискване, вече действат на ниво смяна на фискални устройства и актуализиране софтуери за управление  на продажбите. В момента разговорът като че ли се води от типа по общо теоретични причини да не бъде изпълнено изискването на закона, а не е по принцип изчислен на базата на конкретен брой инсталации, търговски обекти или софтуери за управление, които са на продажбите, които трябва да бъдат актуализирани\".\r\nБъчваров е категоричен, че няма причина за удължаване на срока за подмяна на софтуера и фискалните устройства. \r\nПо-рано от бизнеса предупредиха, че икономиката е изправена пред колапс, ако не бъде удължен срокът за подмяна на касовите апарати. От 1 април всяка покупка трябва да бъде отразена до пет минути в Националната агенция за приходите по електронен път.\r\n \r\n \r\n", "date": "2019.01.19", "title": "Държавата губи над милиард лева заради фалшиви касови бележки"}
{"url": "https://www.novinite.bg/articles/169969/Obyaviha-gripna-epidemiya-i-v-Smolyan", "text": "Обявиха грипна епидемия в още една област у нас - Смолян. Така специалният режим срещу заразата вече действа в седем области.\r\nОсвен в Родопите, опасно е нивото на заболеваемост и в Бургас, Стара Загора, Пазарджик, Шумен, Силистра и Перник. Специални мерки са взети и на територията на Пловдивска област, но засега там не е обявена официално епидемия.\r\n\r\nСтотици училища и детски градини в посочените региони са затворени и няма да работят поне до 23 януари.\r\n", "date": "2019.01.19", "title": "Обявиха грипна епидемия и в Смолян"}
{"url": "https://www.novinite.bg/articles/169957/Otkriha-telata-na-dvama-zaginali-pri-sblasaka-na-Su-34-piloti", "text": "Спасителите откриха телата на двама загинали пилоти от екипажите на изтребителите Су-34, които се разбиха над Японско море. Това съобщиха от министерството на отбраната на Русия.„В района на издирвателната операция е намерено тялото на пилот без признаци на живот. Тялото на загиналия пилот е качено на борда на кораба, който извършва търсенето“, информират от ведомството след намирането на второто тяло. Един от членовете на екипажа на двата самолета е спасен и транспортиран на брега, животът му е извън опасност.  Съдбата на четвъртия пилот в момента е неизвестна.Министерството на отбраната отбеляза, че спасителната операция продължава, в нея участват самолети Ту-142, Ан-12, Ан-30 и хеликоптери Ми-8. Също така в зоната на катапултирането са изпратени още шест кораба от Тихоокеанския флот.Напомняме, че два изтребителя-бомбардировача Су-34 се сблъскаха по време на редовен полет за обучение в петък сутрин. Министерството на отбраната заяви, че самолетите \"са се докоснали във въздуха\". В този момент те са упражнявали маневриране. Самолетите не са били оборудвани с боеприпаси. ", "date": "2019.01.19", "title": "Откриха телата на двама загинали при сблъсъка на Су-34 пилоти"}
{"url": "https://www.novinite.bg/articles/169967/Cvetanov-v-Plovdiv-Zaedno-sme-po-silni", "text": "Председателят на ПГ на ГЕРБ и заместник-председател на партията Цветан Цветанов  взе участие в първата за България градска молитвена закуска, която събра днес в Пловдив представители на много етноси и религии, общественици, политици от различни партии, съобщиха от пресцентъра на ГЕРБ.„Заедно сме много по-силни и можем да преодоляваме по-лесно препятствията пред нас“, подчерта Цветан Цветанов и допълни: „В тази зала присъстват много хора със своите различия, но които изповядват ценности, които ни правят по-силни и полезни за обществото. Прекрасно е, че началото на тази инициатива съвпада със старта на домакинството на Пловдив като Европейска столица на културата“.Председателят на ПГ на ГЕРБ Цветан Цветанов подчерта, че при срещите си с посланици и дипломати те дават само положителни оценки за домакинството и откриването на това домакинство. „Фактът, че се очакват около 2 милиона посетители, означава, че градът става все по-привлекателно място за хора от цял свят, които да се заредят с вашия позитивизъм“, каза още той.„Днес имаме шанса да поставим начало, което да се превърне в традиция“, заяви символичният домакин на срещата инж. Иван Тотев. „Понякога забравяме, че нещата, които ни обединяват, са повече от тези, които ни разделят. Затова събития като това са изключително важни, особено във важната за града ни 2019 година, в която сме си избрали мотото ЗАЕДНО“, допълни кметът на Пловдив.Всички присъстващи поздравиха за инициативата Мария Каназирска и за възможността чрез нея да бъдат изградени нови мостове. \"Пловдив е пример за етническа толерантност и взаимоуважение\", подчертаха в изказванията си и представителите на арменската общност в града д-р Анави Кеворкян, на еврейската инж. Светлозар Калев, на мюсюлманската Ахмед Пехливан.Сред присъстващите на събитието бяха бившият министър-председател на България Филип Димитров, бившият кмет на Пловдив д-р Иван Чомаков, председателят на Българския лекарски съюз и много други.Доц. д-р Нарцис Калева обяви дарителска кампания за набиране на средства за строителство на нов педиатричен и онкохематологичен комплекс в УМБАЛ „Св. Георги“. Открита е дарителска банкова сметка и е поставено началото на кампания за изпращане на дарителски sms-и на латиница DMS KLINIKA на номер 17 777.", "date": "2019.01.19", "title": "Цветанов в Пловдив: Заедно сме по-силни"}
{"url": "https://www.novinite.bg/articles/169952/Novi-iziskvaniya-kam-sezonnite-ni-rabotnici-sled-Brekzit", "text": "След брекзит българските сезонни работници ще се сблъскат с нови правила. Те трябва да влязат в сила от 2021 година. Британското правителство вече публикува така наречената Бяла книга, за бъдещето имиграционно законодателство в страната, предава бТВ.Вече четири години поред Снежанка Петрова от мизийското село Крушовица работи на ягодовите полета във Великобритания.\"С парите, които заработвам там, аз мога спокойно зимата да си живея в България\", обяснява Снежанка Петрова.Сега за работа на Острова е достатъчно да имаш пари за самолет и лична карта, казва Атанас Чиков, който съветва българи по имиграционните въпроси. В бъдеще може да се окаже, че роднини няма да могат да се установяват при близките си, които са на сезонна работа.\"Идеята  на държавата е хората да не се застояват, след Брекзит да дойдат да работят за малко и после да си отиват”, пояснява Атанас Чиков, имиграционен съветник в Лондон.Изискванията към сезонните работници могат да бъдат преосмислени след 2025 г.Сънародниците ни ще имат толеранс до края на 2020 г., преди да влязат новите правила.  Очаква се сезонните ни работници на Острова  да могат да работят там за година. После няма да могат да работят във Великобритания през следващата една година.Външният министър посъветва българите да не се бавят с ваденето на международни паспорти.\"Нека да не чакат до последния момента,те ще имат време почти година и половина – две да подадат тези документи, когато изтече срока да се снабдят”, посъветва министър Екатерина Захариева. А в Крушовица, брекзит притеснява и Снежанка. \"И ние не знаем какво ще се случи след брекзит, дори и нашият работодател не може да ни каже\", казва жената.  Снежанка обаче е категорична, че пак ще кандидатства за работа на Острова, защото парите, които изкарва там, у нас засега няма кой да й ги даде.", "date": "2019.01.19", "title": "Нови изисквания към сезонните ни работници след Брекзит"}
