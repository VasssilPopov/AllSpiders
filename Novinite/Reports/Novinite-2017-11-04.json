{"url": "http://www.novinite.bg/articles/152278/Lekari-uchat-motoristi-kak-da-okazvat-parva-pomosht", "text": "Лекари от Военномедицинската академия обучават мотористи как да оказват първа помощ при инцидент на пътя. В курса са се включили представители на най-голямата мотоорганизация в България “Sofia Riders”, предава NOVA. По време на курса медицински специалисти показват нагледно на любителите на високите скорости какви са основните стъпки за оказване на първа помощ.", "date": "2017.11.04", "title": "Лекари учат мотористи как да оказват първа помощ"}
{"url": "http://www.novinite.bg/articles/152269/Tereza-Mej-vavejda-novi-pravila-za-povedenie-v-Konservativnata-partiya", "text": "Британският премиер Тереза Мей въвежда нов етичен кодекс за всички депутати и представители на Консервативната партия, на която тя е лидер, цитира news.bg Мярката е поредна на фона на множащите се твърдения за случаи на непристойно поведение, включително тормоз и сексуален тормоз, в британския парламент, отбелязва \"Ройтерс\".В етичния кодекс са описани стандарти, които се очаква да се спазват от представителите на Консервативната партия на избираеми и други длъжности, процедури при нарушаването им и дефиниции на партията за дискриминация, тормоз и сексуален тормоз.В писмо до председателя Камарата на общините (долната камара на британския парламент) Тереза Мей настоява, че парламентът също следва да поеме повече отговорности за защита на служителите си.В понеделник Мей ще се срещне с лидерите на другите партии, за да обсъдят отделно предложение за надпартиен подход при отправяне на твърдения за подобни случаи в парламента.", "date": "2017.11.04", "title": "Тереза Мей въвежда нови правила за поведение в Консервативната партия"}
{"url": "http://www.novinite.bg/articles/152277/Donald-Tramp-zamina-na-dalga-obikolka-v-Aziya", "text": "Доналд Тръмп замина за Азия в момент на високо напрежение между САЩ и Северна Корея. Обиколката ще продължи 11 дни. Това ще е най-дългото посещение на американски президент в региона от 25 години, информира NOVA. Очаква се Тръмп да демонстрира подкрепа за Южна Корея и Япония, а в лична среща с китайския президент Си Дзинпин да поиска от Китай по-добър контрол над съюзниците им в Пхенян.Въпреки някои спекулации, от Белия дом обявиха, че Тръмп няма да посети демилитаризираната зона между Северна и Южна Корея. Обиколката на Тръмп в Азия е завърши с посещения във Виетнам и Филипините.", "date": "2017.11.04", "title": "Доналд Тръмп замина на дълга обиколка в Азия"}
{"url": "http://www.novinite.bg/articles/152280/Vremeto-na-5-noemvri-nedelya", "text": "През нощта ще преобладава ясно и почти тихо време. Утре облачността ще е разкъсана, без валежи. Повече слънце ще има над Западна България, а по-значителна ниска облачност ще се задържа над източните райони. Ще духа слаб до умерен североизточен вятър. Минималните температури ще са между 2 и 7 градуса, а максималните ще са предимно между 12 и 17 градуса, информира ДАРИК. Атмосферното налягане ще се повиши и ще е по-високо от средното за месеца.Над планините ще преобладава слънчево време. Ще духа умерен, по високите и открити части – до силен вятър от север-североизток. Максимална температура на височина 1200 метра около 7 градуса, на 2000 метра – около 1 градуса.Над Черноморието облачността ще е предимно значителна, ниска слоеста, но само на отделни места ще прегърми. Ще духа до умерен североизточен вятър. Максимални температури на въздуха: 13-15 градуса, близки до температурата на морската вода. Вълнението на морето ще бъде 2-3 бала.", "date": "2017.11.04", "title": "Времето на 5 ноември, неделя"}
{"url": "http://www.novinite.bg/articles/152275/Karles-Puchdemon-kaza-che-nyama-da-se-ukriva-ot-vlastite", "text": "Лидерът на каталунците, които искат независимост, заяви, че няма да бяга от закона. Карлес Пучдемон продължава да е в Брюксел. Мадрид вече издаде европейска заповед за ареста му. Белгийските власти заявиха, че разглеждат искането, предава NOVA. Междувременно, в Барселона отново имаше протест за освобождаване на арестуваните каталунски политици. Множеството се събра пред кметството в Барселона.С викове \"свобода\", демонстрантите поискаха Пучдемон да не бъде задържан и да бъдат освободени лидерите на привържениците на независимостта, които Испания вече арестува по обвинения в организиране на бунт и разхищение на обществени средства.На Пучдемон беше отказано искането да свидетелства чрез видео връзка от Белгия. Общо деветима каталунски политици бяха задържани в Испания. Единият плати 50 000 евро гаранция и излезе от ареста. Другите могат да останат там до 4 години. Освен Пучдемон, в Белгия има четирима от бившите министри на областта, които Испания също издирва. Протест срещу действията на Испания имаше и в Брюксел.Каталунските партии пък призоваха за генерална стачка в областта в сряда и голям протест следващата събота.Проучвания на общественото мнение сочат, че след насрочените за 21-ви декември, партиите подкрепящи независимостта отново ще имат мнозинство в парламента. Правителството в Мадрид каза, че това не ги притеснява и както повелява законът, ще преговарят с победителите за статута на Каталуния и промяна в конституцията.", "date": "2017.11.04", "title": "Карлес Пучдемон каза, че \"няма да се укрива от властите\""}
{"url": "http://www.novinite.bg/articles/152264/Shemi-za-milioni-Kak-pechelyat-alo-izmamnicite", "text": "МВР започна кампания срещу телефонните измами. Тези престъпления процъфтяват през последните години, престъпниците стават все по-нагли и изобретателни и трупат все повече печалби, пише NOVA. Въпреки упоритото говорене в медиите по темата, жертвите им стават все повече, а властта не успява да се справи в преследването и наказването им на всички престъпници. ", "date": "2017.11.04", "title": "Схеми за милиони: Как печелят \"ало\" измамниците"}
{"url": "http://www.novinite.bg/articles/152270/Maj-zagina-a-mladej-e-s-opasnost-za-jivota-sled-katastrofa", "text": "32-годишен мъж е загинал в тежък пътен инцидент снощи. Малко след 23.00 часа в петък бил получен сигнал, че по пътя Шумен-Велики Преслав, на Белия баир малко след кв. \"Дивдядово\" е станала катастрофа. На място са били пратени екипи на полицията, пожарната и спешна помощ, предава ДАРИК. Водач на лек автомобил \"Фолксваген Пасат“ с шуменска регистрация се движил в посока към Велики Преслав. Навлязъл в лентата за насрещно движение и се ударил челно в идващия автомобил \"Опел Корса“ с варненска регистрация.След удара 32-годишният водач на \"Опел\"-а от село Кочово е загинал на място. В болницата в Шумен е откаран шофьорът на \"Фолксваген\"-а.18-годишният младеж от село Хан Крум е настанен за лечение в реанимация с мозъчен кръвоизлив и опасност за живота.Полицията изяснява причините за инцидента.", "date": "2017.11.04", "title": "Мъж загина, а младеж е с опасност за живота след катастрофа"}
{"url": "http://www.novinite.bg/articles/152271/Jiteli-na-Pernik-na-protest-zaradi-otroveni-kucheta", "text": "Жители на Перник се събират на протест заради 19 случаи с отровени кучета в града, информира NOVA.  Хората там са възмутени от отношението към животните и притеснени и за собствените си живот и здраве.", "date": "2017.11.04", "title": "Жители на Перник - на протест заради отровени кучета"}
{"url": "http://www.novinite.bg/articles/152268/Sandjak-iska-avtonomiya-ot-Sarbiya", "text": "Нова опасност за териториалната цялост се надига в Сърбия.Председателят на Бошнячкия национален съвет Сулейман Углянин поиска от официалните власти и ЕС да бъдат насрочени избори за формирането на териториална мюсюлманска автономия Санджак. Белград и Брюксел трябва съвместно да утвърдят датата на провеждане на избори за органи на властта, предава news.bg Мюсюлманският Санджак ще се простира в югозападната част на страната, съобщи ТАСС.Идеята за автономия на областта се появява регулярно през последните десетилетия.Бивша Югославия се разпадна през 90-те години на миналия ХХ в. след кървави войни. Първа се отдели Словения, последваха я Македония, Хърватия и Босна и Херцеговина. Малко по-дълго остана да съществува държавата Сърбия и Черна гора - до 2006 г., когато Черна гора обяви независимост.", "date": "2017.11.04", "title": "Санджак иска автономия от Сърбия"}
{"url": "http://www.novinite.bg/articles/152276/Likvidirat-desetki-hilyadi-ptici-v-Yambolsko-zaradi-ptichi-grip", "text": "Десетки хиляди птици ще бъдат ликвидирани в две големи птицеферми в община Стралджа заради заболяване от птичи грип, съобщава БНР, цитирано от news.bg В двукилометровата зона около огнищата ще бъдат изследвани всички птици.По непотвърдена информация, ще бъдат унищожени над 70 хиляди птици във ферми в селата Зимница и Чарда.От Дирекцията по безопасност на храните в Ямбол са предприели всички действия по унищожаването, вече са определени и местата, където ще бъдат загробени заразените птици.В момента няма сигнали за засегнати домашни птици, но от Областната епизоотична комисия предупредиха, че рискът от разпространение на заболяването е много голям.В сливенското село Глушник, където беше открито първото огнище на птичи грип, унищожават птиците от вчера. Въпреки карантината обаче в селото се влиза и излиза безпрепятствено. В понеделник Областната епизоотична комисия ще реши какви мерки да бъдат предприети.", "date": "2017.11.04", "title": "Ликвидират десетки хиляди птици в Ямболско заради птичи грип"}
{"url": "http://www.novinite.bg/articles/152281/Patriarh-Neofit-otsluji-panihida-za-pet-godini-ot-konchinata-na-patriarh-Maksim", "text": "\r\nНегово Светейшество , митрополити и други духовници отслужиха  в  \"Успение Богородично\" за пет години от кончината на патриарх Максим. Пред гроба на дядо Максим, в храма на Светата обител се поклониха и много миряни, пише БНТ. \r\n\"Благодарим на  за неговата любов към нас, за добрия пример, който даде на всички ни да живеем скромно, чисто, с много любов един към друг, и с успех в църковния и обществения живот! Бог да го прости и вечна да бъде паметта му!\", каза патриарх Неофит.\r\n\r\nНегово Светейшество  бе начело на Българската православна църква в продължение на 41 години. Той почина на 6 ноември 2012 г. и бе погребан в храма на , непосредствено до чудотворната икона на Света Богородица Троеруцича. \r\n", "date": "2017.11.04", "title": "Патриарх Неофит отслужи панихида за пет години от кончината на патриарх Максим"}
{"url": "http://www.novinite.bg/articles/152283/Premierat-na-Livan-neochakvano-hvarli-ostavka-strahuva-se-za-jivota-si", "text": "33-ият премиер на Ливан обяви неочаквано, че подава оставка, предава news.bg В обръщение, излъчвано по телевизията, Саад Харири изтъкна, че се страхува, че има заговор за убийството му.По думите му, атмосферата в страната напомня тази преди убийството на баща му, бившия премиер на Ливан Рафик Харири, който беше убит през 2005 г.Харири също така разкритикува остро Иран и финансираната от него ливанска радикална групировка \"Хизбула\", шиитска милиция, действаща в Ливан, за намеса в работите на арабските страни.Той добави, че ръцете на Техеран в региона ще бъдат отрязани.", "date": "2017.11.04", "title": "Премиерът на Ливан неочаквано хвърли оставка, страхува се за живота си"}
{"url": "http://www.novinite.bg/articles/152266/Arhangelova-zadushnica-e", "text": "Днес е църковният празник Архангелова задушница, който се отбелязва винаги в съботата преди Архангеловден - на 8 ноември.На този ден се отдава почит към паметта на мъртвите, както и вечна признателност на загиналите в редовете на Българската армия, информира news.bg Архангеловата задушница, която предхожда големия празник на Свети Архангел Михаил, намира своето основание в християнската догматика за възкресението на мъртвите. Оттам идва и почитта към починалите, която ние като християни отдаваме при всеки помен и на задушниците през годината.На Архангелова задушница, както на всеки друг помен, се раздават сладкиши, бонбони, плодове, варено пилешко месо, вино. Освен на близките, се раздава и на хората около съседните гробове, дори да са непознати. Значението на Задушница е голямо.Това не е само ден, в който близките и роднините на покойника се събират край гроба му, за да \"ядат и пият\". Поменът, който се прави, е и възпоменание на живите за починалия, че не е забравен. Според богослови това е връзката между земната и небесната Църква.", "date": "2017.11.04", "title": "Архангелова задушница e"}
{"url": "http://www.novinite.bg/articles/152265/Dvojna-Nosht-na-teatrite", "text": "Двойна \"Нощ на театрите\" предстои днес и утре. Зрителите ги очакват много представления, пърформанси, изложби, \"отворени врати\" и театрални пътешествия зад кулисите, предава NOVA. Организирани са повече от 200 събития с участието на над 1500 творци в десетки градове в страната. Петата, юбилейна нощ в Народния театър \"Иван Вазов\"  ще започне още в 11.00 часа днес с фен обиколка на уникалната сграда.Участниците ще имат възможност да видят как се случва театърът отблизо, да научат тайни зад кулисите, да станат част от магията.Сред посланиците на петата Нощ на театрите са актьорите Владимир Пенев, Юлиан Вергов, Владимир Карамазов,  Деян Донков, Теодора Духовникова, Луиза Григорова. ", "date": "2017.11.04", "title": "Двойна \"Нощ на театрите\""}
{"url": "http://www.novinite.bg/articles/152267/Atakite-sreshtu-premiera-minavali-prez-sarceto-na-sestra-mu", "text": "Проф. Николай Петров си подаде оставката, защото е човек на честта. Убедена съм, че ще си защити името, но не от позицията на министър, а на лекар, професионалист и човек.Това заяви сестрата на премиера д-р Красимира Иванова, която е неонатолог, по Нова телевизия, цитира news.bg  \"Смятам, че проф. Петров започна големи реформи, които досега не са правени. Предполагам, че е знаел в какво стъпва\", допълни още тя.Според нея атаката е заради това, че най-вероятно се нарушават големи интереси.Тя определи сектора на здравеопазването като едно изключително чувствително място, защото се касае за здравето на хората. Министерство на здравеопазването управлява третия по бюджет сектор и там се получава конфликт, в коя посока биха тръгнали тези пари.Тя предположи, че има много интереси, но уточни, че не познава ситуацията.Д-р Иванова беше категорична, че никога не си е позволявала да каже на премиера каквото и да било за някой от здравните министри.\"Случвало се е два-три пъти да го попитам нещо от любопитство. Каза ми: \"да ти кажа не ти трябва да знаеш\", разкри тя от кухнята.Тя допълни, че Борисов държи семейството си настрани от политиката.С премиера си говорели за внуците.\"Атаките срещу премиера минават през сърцето ми\", заяви д-р Иванова по повод появяващите се материали срещу Борисов.Тя сподели, че в отделението, в което работи, не се гледа на нея като на сестрата на Бойко Борисов.", "date": "2017.11.04", "title": "Атаките срещу премиера минавали през сърцето на сестра му"}
{"url": "http://www.novinite.bg/articles/152272/Borisov-Periodat-za-vot-na-nedoverie-e-podbran-nesluchajno", "text": "„Периодът явно е подбран неслучайно”. Така премиерът Бойко Борисов коментира, че факта, че през следващата седмица започват консултациите за първия вот на недоверие срещу кабинета, цитира NOVA. „Вотът на недоверие е право на всяка една опозиция, но защо избират такъв момент? Ако сме национално отговорни, би трябвало да не го правят сега. Вот на недоверие се прави, за да мине, а не да правиш само парадиране, че правиш вот на недоверие. Ако допуснем, че целта им е да мине, това означава да се озовем без парламент по време на председателството на ЕС”, заяви Борисов и добави:„В България имаме 2 хубави поговорки: „Крадецът казва „Дръжте крадеца” и  „В ада на българския казан не е нужно да се слагат пазачи”. Ние можем спокойно да се дърпаме сами надолу и 6 месеца, докато сме във фокуса на Европа, да се изговорят всички глупости, които на някого му дойдат на акъла”.„Ние мислим да предложим да отпадне давността за приватизация и да се върнем в целия криминален преход на приватизация”, каза още той. „Може би давността за приватизация трябва да върви заедно с този вот на недоверие, защото над 30 милиарда са открадни по време на приватизацията в България и няма наказани”, коментира премиерът.", "date": "2017.11.04", "title": "Борисов: Периодът за вот на недоверие е подбран неслучайно"}
{"url": "http://www.novinite.bg/articles/152282/Prezidentat-Radev-pochete-pametta-na-zaginalite-voini", "text": "Президентът Румен Радев, вицепремиерът и министър на отбраната Красимир Каракачанов, началникът на отбраната ген. Андрей Боцев, депутати, военнослужещи и военни ветерани присъстваха по случай Архангелова задушница на заупокойната молитва за всички загинали български воини във Военния мавзолей-костница на Централните софийски гробища.Панихидата отслужи Тивериополски епископ Тихон. Той се обърна към събралите се с думите: \"Бог да благослови и дава сили на всички и на армията в тези тежки времена.\"Епископ Тихон призова да сме достойни наследници на корените на нашия народ, предава news.bg \"Духът на нашия воин е нещо, което едва ли има в този свят\", заключи той.Присъстващите почетоха на колене паметта на героите.Поднесени бяха венци и цветя от името на президента, премиера, министъра на отбраната, председателя на Народното събрание, парламентарни групи, МВР, видовете въоръжени сили, посолства, военни аташета.", "date": "2017.11.04", "title": "Президентът Радев почете паметта на загиналите воини"}
{"url": "http://www.novinite.bg/articles/152274/Imeto-na-noviya-zdraven-ministar-yasno-na-10-noemvri", "text": "Вече е ясно кой ще е новият здравен министър. Премиерът Бойко Борисов, обаче ще съобщи името на наследника на професор Николай Петров едва след като бюджета за следващата година бъде гласуван на първо четене в пленарна зала, информира NOVA. „На 10-и ще го вкараме в парламента и ще го решим, след като мине бюджетът”, заяви Борисов. Сред спряганите в публичното пространство имена за отговорния пост са това на заместник- здравния министър Мирослав Ненков, бившия здравен министър Петър Москов и директора на Александровска болница - хирурга Костадин Ангелов. ", "date": "2017.11.04", "title": "Името на новия здравен министър - ясно на 10 ноември"}
{"url": "http://www.novinite.bg/articles/152279/Radev-za-izyavlenieto-na-ruskoto-MVnR-Ili-e-provokaciya-ili-nepoznavane-na-istoriyata", "text": "\"Според мен става дума или за дълбоко непознаване на историята, или за опит за провокация. Не мога да гадая, но мисля, че България имаше адекватна реакция”, цитира NOVA. Така държавният глава Румен Радев коментира изявлението на говорителя на руското външно министерство Мария Захарова, че съветската армия е спасила българските евреи.Припомняме, че преди дни Захарова заяви: „В годините на Втората световна война благодарение на нашите войници се създаде възможност да се предотврати депортацията на българските евреи. По този начин 50 000 души са спасени от неминуема гибел”. В петък дойде и реакцията от българското външно министерство. „Ние помним историята си.Това е един от най-големите успехи на българската църква, на българските депутати, на българския народ преди всичко”, заяви външният ни министър Екатерина Захариева.", "date": "2017.11.04", "title": "Радев за изявлението на руското МВнР: Или е провокация или непознаване на историята"}
{"url": "http://www.novinite.bg/articles/152273/20-pati-namaleli-chujdite-investicii-u-nas-za-poslednite-10-godini", "text": "През последните 10 години преките чуждестранни инвестиции в България са намалели 20 пъти. Това обяви бившият зам.-министър на туризма Бранимир Ботев пред БиТиВи, цитира news.bg \"България се срина ужасно, инвестицията е нещо, което трябва да привлечеш, да го ухажваш, проактивната политика липсва\", допълни още Ботев.По думите му, управляващите през годините са превърнали голяма част от предоставянето на административни услуги в монополни права на държавата и частните монополи.Една от причините за намаляването на инвестициите у нас е тъкмо затруднената административна среда. \"Административният произвол създава корупционна среда и спъва реалните възможности да осъществите своите идеи\", коментира Ботев.\"27 години след прехода се сещаме да правим административна реформа. Не знам какво точно правим в момента, но експертизата често отсъства в администрацията. По брой на хора в администрацията, ние сме на второ място в Европа след Франция\", пояснява Ботев.Георги Малчев, преподавател и предприемач, който е избрал да остане и да се развива у нас, коментира заедно с Ботев последния доклад на Световната банка за бизнес климата у нас, според който страната ни се е сринала с 11 позиции тази година.\"Тази година Индия се гордее, че за първи път е в топ 100. Въпросът е да приемеш правилата на играта - ако този доклад е важен за теб, отчиташ тези неща. Има конкретни критерии, които е безумие, че не се управляват\", пояснява Малчев.Според него все повече и повече млади хора у нас избират да останат и да се развиват в България.\"България е супер яка, хората искат да се развиват. От хора като нас и вас, медиите, зависи да ги увлечем и да им средата, в която да се развият\", каза още той.", "date": "2017.11.04", "title": "20 пъти намалели чуждите инвестиции у нас за последните 10 години"}
