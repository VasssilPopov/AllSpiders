{"url": "https://www.novinite.bg/articles/163935/Koncert-po-sluchaj-praznika-na-stolicata", "text": "По случай празника на Столицата, на 18 септември, от 19:00 в Зала 1 на Националния дворец на културата, София ще избира своята песен на осмото издание на Фестивала за поп и рок музика – „София 2018” с участието на обичани български изпълнители.Фестивалът е част от Календара на културните събития на Столична община  за 2018 година и Културната програма на Министерството на културата.По традиция Фестивала се провежда под тематично мото. Слоганът за 2018 година е СОФИЯ – РИТЪМ И СПОРТ – в синхрон с титлата на София – Европейска столица на спорта през 2018 г.И този път Селекционна комисия, съставена от утвърдени автори на музика, текст и аранжимент и представители на радиостанции, изпита „затруднение“ при избора на песните, които ще се борят за Голямата награда в Конкурса за нова българска поп и рок песен.Песента на Публиката се избира от зрителите, слушателите и публиката, като песента – фаворит може да бъде подкрепена със SMS на единен дарителски номер 17 777 с текст DMS BUDNI + съответния номер на песен (напр. DMS BUDNI 1, DMS BUDNI 2, DMS BUDNI 3 и т.н.до 14).Цена на един SMS e 1.00 лв. (за абонати на Telenor, VIVACOM и A1). Средствата са в полза на Националната благотворителна кампания на Столична община „Нека бъдем по-добри“ за Център за лечение и рехабилитация на хора, пострадали при инциденти и хора в състояние на будна кома.След стартиране на Кампанията, средства бяха предоставени на 5 човека в състояние на \"будна кома\" за провеждане на лечение и рехабилитация, но се оказа, че в България има още хора в това състояние, а близките не могат да си позволят „лукса“ да повеждат лечение в чужбина. Това е и причината да се продължи каузата за популяризиране на проблема и за намиране на трайно решение с разкриване на Център в Панчарево. До настоящия момент със събраните средства от дарители е извършен ремонт на отделението, но те са крайно недостатъчни за цялостното стартиране на Центъра. Необходими са и средства за оборудване и обзавеждане.Фестивалът се организира от Sprint Production с подкрепата на Министерството на културата, Столичната община и Българската национална телевизия, и партньорството на Музикаутор, Профон, Българската музикална асоциация и партньорски организации.Пожелаваме успех на 14-те финални песни и на всички български автори и изпълнители в мисията за съхраняване на българската песен и култура и създаване на нова българска музика, които ще бъдат представени на живо с фестивален оркестър на Гала вечерта на 18 септември в Зала 1 на НДК.", "date": "2018.09.02", "title": "Концерт по случай празника на столицата"}
{"url": "https://www.novinite.bg/articles/163920/Vavejda-se-organizaciya-na-dvijenieto-v-Sofiya-zaradi-zasnemane-na-film", "text": "Въвежда се организация на движението в София за заснемане на филм. Това съобщиха от пресцентъра на Столична община. От 06.00 до 11.00 часа днес и от 06.00 до 11.00 ч. на 8 септември 2018 г. се забраняват престоят и паркирането на пътни превозни средства, с изключение на автомобилите на снимачния екип на ул. “Червена стена“ между бул. “Джеймс Баучер“ и бул. “Черни връх“.", "date": "2018.09.02", "title": "Въвежда се организация на движението в София заради заснемане на филм"}
{"url": "https://www.novinite.bg/articles/163921/Neshka-Robeva-spira-s-hudojestvenata-gimnastika", "text": "Легендарната българска треньорка Нешка Робева е подала оставка като старши треньор на ансамбъла на Германия по художествена гимнастика поради здравословни причини, съобщи самата тя в профила си във Facebook.\"Честно казано, радвам се, че най-после болничните ми свършиха и ще мога да бъда по-често с вас, макар и във Facebook. Преди месец и половина успоредно с болничния лист, подадох и оставката си като треньор на германския национален отбор ансамбъл“, пише Робева.„Направих го по няколко причини. На първо място, защото здравето ми се влоши и лекарите препоръчаха да избягвам всякакви вълнения. На второ, след като нямаше да мога да работя, мисля, че морално беше да освободя поста, за да могат да наемат друг треньор. И на трето, защото мисля, че им дадох всичко, което бях в състояние да дам, а те, убедена съм, са поели толкова, колкото са били способни да поемат“, обяснява треньорката.„Съобщавам ви всичко това, за да избегна всякакви спекулации по въпроса. На тези, които проявяват по-силно любопитство, каква е диагнозата и с какво е свързана, няма да крия и откровено ще заявя - със старостта. Забравих - и със стреса. Може би. . . \", написа Робева в социалната мрежа.", "date": "2018.09.02", "title": "Нешка Робева спира с художествената гимнастика"}
{"url": "https://www.novinite.bg/articles/163923/Zasileno-e-policejskoto-prisastvie-po-patishtata-vodeshti-kam-granicata-ni-sas-Sarbiya", "text": "Засилено е полицейското присъствие по пътищата, водещи към границата ни със Сърбия, съобщиха от пресцентъра на МВР. С оглед интензивния трафик на транзитно преминаващите през страната чужденци екипи ще бъдат разположени по автомагистралите „Марица“ и „Тракия“ и пътя София-Калотина.„Пътна полиция“ предприема допълнителни мерки заради засиления трафик на транзитно преминаващи чужди граждани от южната ни граница към западната. Поради тази причина засилено ще е присъствието на екипите по пътя от ГКПП „Капитан Андреево“, автомагистрала „Марица“, автомагистрала „Тракия“ и път I-9 (София-Калотина).Остава в сила и засиленото полицейско присъствие по основните пътища на страната, тъй като периодът съвпада с отпуските у нас и интензивното пътуване от и към Черноморието ни.Интензивен е трафикът на ГКПП „Капитан Андреево“ и „Дунав мост“-Видин на изход за товарни автомобили, съобщиха от пресцентъра на ГД „Гранична полиция“. На българо-сръбската, българо-македонската и на българо-гръцката граница трафикът е нормален на всички гранични контролно-пропускателни пунктове.Със заповед на Агенция „Пътна инфраструктура“ днес за времето от 16.00 до 20.00 часа се спират товарните автомобили, движещи се в посока Бургас-София. Подобно ограничение ще има и на автомагистрала „Марица“ за времето от 16.00 до 20.00 часа в посока Свиленград-автомагистрала „Тракия“. На автомагистрала „Струма“ движението на товарни автомобили ще е ограничено за времето от 10.00 до 14.00 часа в посока п. в. Даскалово-автомагистрала „Тракия“.", "date": "2018.09.02", "title": "Засилено е полицейското присъствие по пътищата, водещи към границата ни със Сърбия"}
{"url": "https://www.novinite.bg/articles/163931/Otnovo-protesti-v-Kemnic", "text": "Отново демонстрации и арести в германския град Кемниц. Привърженици и противници на либералната мигрантска политика на канцлера Ангела Меркел проведоха едновременни протести в града, където 35-годишен германец беше убит от мигранти.Повече от 1200 полицаи се грижиха за сигурността, след като 6 хиляди привърженици на крайнодесни групи отново излязоха по улиците на Кемниц. Те бяха спрени от служителите на реда близо до паметника на Карл Маркс.В същото време леви протестиращи минаха през града под мотото \"Сърце вместо омраза\". Те обвиняват крайнодесните, че използват случая за политически цели.", "date": "2018.09.02", "title": "Отново протести в Кемниц"}
{"url": "https://www.novinite.bg/articles/163932/Uchenicite-kupuvat-uchebnici-vtora-raka-zashtoto-izlizat-dva-pati-po-evtino", "text": "Дни преди първия учебен ден стотици родители от цялата страна са в трескава подготовка за новата учебна година. Особено развълнувани са семействата на първокласниците. В Русе ученическите униформи варират от 50 до 120 лева, а раниците струват между 30 и 100 лева. Заради планови ремонти, една от най-старите гимназии в града няма да отвори врати за новата учебна година.17 общински училища в Русенска област ще закупят нови шкафчета за ученици от първи до седми клас. Там децата ще съхраняват учебни пособия и лични вещи. Според родителите това ще олекоти значително ученическите раници. Много семейства вече започнаха да пазаруват, макар и не особено активно, изчаквайки родителските срещи в началото на учебната година. И отново интересът към учебниците втора употреба е много голям.В Русе има няколко места, където можеш да оставиш вече използваните учебници и да си купиш други \"втора употреба\". С наближаването на първия учебен ден броят на клиентите расте, защото излиза два пъти по-евтино.Илияна Петкова - книжар: Идват при нас със списъци, автори. Малко е трудно, защото са променени. Тази година има нови учебници… 3, 7 и 9 клас са по нова програма.А по новата програма за 9 клас все още не са отпечатани всички учебници. Пълният комплект за ученик от гимназиалния курс излиза около 150-160 лева, а помагалата и учебните тетрадки също надвишават 100 лева. Най-скъпи са учебниците по история, география и чуждоезиковите. Още повече, че и цените са се променили.Илияна Петкова - книжар: С един-два лева нагоре идват новите учебници в сравнение с миналогодишните.Дъщерята на Меринч Юсеинов ще е 8 клас в Немската гимназия в Русе и е намерил \"втора употреба\" почти всички учебници.Меринч Юсеинов - родител: Без специализирания по немски език, който ще се закупи от училището. Иначе около 70 лева са учебниците… Ние сме взели всичко - униформи, всичко останало, само помагала, може би, и тетрадки.И ако за по-малките е важно да имат цветни химикали, моливници и раници с анимационни герои, по-големите са ориентирани към по-модерни чанти и аксесоари за униформите, като и в двата случая отиват немалко пари за покупката им.За първи път най-старото училище в Русе гимназия „Христо Ботев\" няма да посрещне своите възпитаници този септември. Причината е планов основен ремонт на сградата. Децата ще бъдат насочени към други училища в централната част на града. В Русе тази година прага на учебните заведения ще прекрачат 1079 първокласници.", "date": "2018.09.02", "title": "Учениците купуват учебници \"втора ръка\", защото излизат два пъти по-евтино"}
{"url": "https://www.novinite.bg/articles/163924/API-Remontat-na-patya-kraj-Svoge-shte-zapochne-sled-kraya-na-sledstvenite-dejstviya", "text": "Ремонтът на участъка от път II-16 край Своге, в който стана тежкият пътен инцидент със 17 загинали и много ранени, ще започне веднага след завършване на процесуално-следствените работи и Агенция \"Пътна инфраструктура\" получи разрешение от разследващите органи.Това съобщиха от пресцентъра на Агенция „Пътна инфраструктура“.В момента Сдружение „Трейс Своге“ отстранява констатираните дефекти по път II-16 Своге - София. Не се работи единствено в участъка на пътния инцидент.", "date": "2018.09.02", "title": "АПИ: Ремонтът на пътя край Своге ще започне след края на следствените действия"}
{"url": "https://www.novinite.bg/articles/163917/Dnes-otnovo-shte-bade-slanchevo", "text": "Днес отново ще бъде слънчево. Ще духа слаб, в Дунавската равнина и Източна България до умерен изток-североизточен вятър. Максимални температури между 30° и 35°, в София около 30°. Над планините също ще бъде слънчево, в следобедните часове - с незначителна купеста облачност. Ще духа умерен източен вятър. Максималната температура на височина 1200 метра ще е около 24°, на 2000 метра – около 17°.Над Черноморието ще бъде слънчево с до умерен североизточен вятър. Максималните температури ще са между 28° и 31°. Температурата на морската вода е 26-27°. Вълнението на морето ще бъде 2-3 бала.", "date": "2018.09.02", "title": "Днес отново ще бъде слънчево"}
{"url": "https://www.novinite.bg/articles/163925/Zatvaryat-ulici-v-Sofiya-za-remont", "text": "От 00.00 часа на 1 септември, събота, до 24.00 часа на 10 септември, неделя, се забранява влизането на пътни превозни средства по ул. „Източна тангента“ в участъка от кръстовището с ул. „Мими Балканска“ до кръговото кръстовище при бул. „Христофор Колумб“, информират от Столична община.Заради рехабилитация на бул. \"Арсеналски\" в участъка от бул. \"Черни връх\" до бул. \"Петко Каравелов\" се забранява влизането на превозни средства, престоят и паркирането, както следва:- от 00.00 часа на 3 септември до 24.00 часа на 5 септември по южната половина от пътното платно на бул. “Арсеналски“, в участъка от ул. “Богатица“ до бул. “Черни връх“, като се осигури преминаването през кръстовищата при ул. „Милевска планина“, ул. „Борис Пожаров“, ул. „Църноок“, ул. „Никола Козлев“, ул. „Зорница“ и се осигури ползването на спирка с код 1345 „ПК СПАРТАК“ по маршрута на автобусна линия № 102;- от 00.00 часа на 6 септември до 24.00 часа на 9 септември по южната половина от пътното платно на бул. “Арсеналски“, в участъка от ул. “Богатица“ до бул. “Черни връх“, включително и през кръстовищата при ул. „Милевска планина“, ул. „Борис Пожаров“, ул. „Църноок“, ул. „Никола Козлев“ и ул. „Зорница“.От 00.00 часа на 3 септември до 24.00 часа на 9 септември се закриват местата за почасово платено паркиране и изместване на местата за платено паркиране „служебен абонамент”.От 00.00 часа на 6 септември до 24.00 часа на 9 септември се измества автобусна спирка с код 1345 „ПК СПАРТАК“ на бул. „Арсеналски“ (за автобусна линия №102), успоредно на съществуващото й положение в активната лента за движение, в посока бул. „Черни връх“.", "date": "2018.09.02", "title": "Затварят улици в София за ремонт"}
{"url": "https://www.novinite.bg/articles/163922/Dneven-horoskop-za-nedelya", "text": "Планирали сте днешния ден до най-малкия детайл, но нещата ще се развият по съвсем различен начин. Ще бъде за добро, така че не се притеснявайте, ако нещата излязат извън контрол.Прекарайте деня с децата си, племениците, братовчедите или други малки деца. Ще се чувствате страхотно, заобиколени от деца. Днес имате достатъчно търпение, за да се занимавате с тях.Днешният ден е подходящ за шопинг, също така е подходящ да се отървете от стари, ненужни вещи. Направете списък с нещата, които трябва да си купите, защото е възможно да пропуснете нещо важно. Вижте повече на:", "date": "2018.09.02", "title": "Дневен хороскоп за неделя"}
{"url": "https://www.novinite.bg/articles/163927/Protest-Jiteli-na-Lomsko-iskat-speshen-remont-na-patya-do-Vidin", "text": "Те смятат, че отсечката е опасна Десетки жители на три ломски села излязоха на протест заради лош път. Става въпрос за отсечка от главния път между Лом и Видин. Тя е в окаяно състояние и е опасна за пътуващите, твърдят хората. Те поискаха спешен ремонт на пътя.", "date": "2018.09.02", "title": "Протест: Жители на Ломско искат спешен ремонт на пътя до Видин"}
{"url": "https://www.novinite.bg/articles/163918/Zapochva-markiraneto-na-opasni-suhi-i-gnili-darveta-v-Zona-2-ot-Borisovata-gradina", "text": "След завършилото през пролетта на 2018 г. почистване на пилотен участък (Зона 1*) на Борисова градина от опасни, сухи и гнили дървета покрай основните алеи, Столична община, чрез Дирекция „Зелена система“ и със съдействието на експертите от Лесотехнически универистет – София започва подготовка за извършване на дейности по почистване на Зона 2 (Обект 2, отдели 6-17 на лесопарк „Борисова градина“, находящ се между бул. „Драган Цанков“, бул. „П. Яворов“, бул. „Цариградско шосе“ и ул. „Незабравка“).Дейностите по почистване на Зона 2 ще бъдат извършвани на два етапа. В първия етап предстои маркиране на опасни, сухи и гнили дървета в лесопарковата част, съгласно становище  на Постоянната комисия по опазване на околната среда, земеделие и гори от 25.07.2017г.. Маркирането ще бъде извършено от специалисти към катедра „Лесовъдство“ на Лесотехнически университет.Маркираните на втори етап дървета ще бъдат премахнати от Общинско предприятие „Управление на общински земи и гори“. Отпадъците ще бъдат извозени на Инсталацията за зелени отпадъци „Хан Богров“.* Пилотна Зона 1 е зоната от лесопарковата част на парк „Княз-Борисова градина“, която е разположена между бул. „Цариградско шосе“, бул. „П.Ю.Яворов“, бул. „Драган Цанков“ и централната алея покрай обсерваторията на СУ „Св. Климент Охридски“ в парка.", "date": "2018.09.02", "title": "Започва маркирането на опасни, сухи и гнили дървета в Зона 2 от Борисовата градина"}
{"url": "https://www.novinite.bg/articles/163930/Zaradi-chumata-po-svinete-zonata-okolo-Tutrakanci-ostava-pod-nablyudenie", "text": "Под полицейка охрана остава зоната около варненското село Тутраканци, в която беше установено огнище на африканска чума по свинете.Там бяха умъртвени 65 прасета. Стопаните ще получат обезщетения от държавата само за регистрираните животни.През следващите дни предстои да бъдат взети проби в радиус от 10 километра от огнището.Продължава и информирането на стопаните в рисковите населени места.", "date": "2018.09.02", "title": "Заради чумата по свинете зоната около Тутраканци остава под наблюдение"}
{"url": "https://www.novinite.bg/articles/163934/Parkiraneto-okolo-Nacionalniya-stadion-veche-e", "text": "Паркирането край Националния стадион „Васил Левски” вече е платено. Таксуването влиза в сила от днес, 1 септември, посочва NOVA. В зоната от метростанцията до сектор А на стадиона са разчертани около 100 паркоместа. паркиране Национален стадион Изградена е бариера, както и автомат за плащане на престоя. паркиране Национален стадион Един час паркиране ще ни струва 1 лев. Ако решим да оставим колата си повече от 4 часа обаче, цената ще е 2 лева на час. Идеята на общината е да въведе ред и нормален достъп до Борисовата градина.", "date": "2018.09.02", "title": "Паркирането около Националния стадион вече е"}
{"url": "https://www.novinite.bg/articles/163919/Poredna-nosht-na-protesti-v-Kemnic", "text": "Поредна нощ на протести в източния германски град Кемниц след убийството на германец, за което са задържани двама мигранти. Хиляди привърженици на крайнодесните \"Алтернатива за Германия\" и \"ПЕГИДА\" се събраха на шествие срещу бежанците и политиката на канцлера Ангела Меркел. Полицията арестува няколко души, които опитали да провокират към насилие. В същото време се проведе и контрапротест под надслов \"Имай сърце, а не омраза\". Хиляди привърженици на крайнодясната партия \"Алтернатива за Германия\" и на антиимигрантското движение ПЕГИДА. Развяват германския флаг, носят снимки на предполагаеми жертви на престъпления, извършени от бежанци. Скандират \"ние сме народът\" и \"Меркел трябва да си тръгне\". Кемниц се превърна в арена на сблъсъците между двете Германии - тази на антиимигрантски настроените и на противниците на ксенофобията. Около 3000 души се включиха в контрапротест и призоваха убийството на 26-годишния германец да не бъде инструмент за политическа употреба. Крайнодесните движения се възползват от ситуацията, окупирали са Кемниц и използват случилото се за своя облага. Ларс Клингбейл, Социалдемократическа партия: Поведението на \"Алтернатива за Германия\" и опитът им да проповядват слово на омразата разделят обществото. Тази партия все повече призовава към крайнодесен екстремизъм и към насилие. И двете шествия минават при засилени мерки за сигурност, след като през изминалите дни се стигна до сблъсъци между протестиращи и полицията.", "date": "2018.09.02", "title": "Поредна нощ на протести в Кемниц"}
{"url": "https://www.novinite.bg/articles/163936/Nad-300-deca-na-migranti-shte-uchat-v-srabski-uchilishta", "text": "Тази учебна година в 33 училища в Сърбия са записани 344 деца на мигранти, съобщи днес сръбският Комисариат за бежанци и мигранти, цитиран от Танюг. Става дума за деца на мигранти, настанени в приемни центрове, които управлява комисариатът. Всички деца са преминали задължителен медицински преглед и утре ще седнат на чиновете заедно със сръбските деца. В сътрудничество с министерството на просветата от тази година 33 деца на мигранти ще бъдат включени и в задължителното предучилищно образование. Сред децата на мигранти, които тръгват на училище, има и 27 непълнолетни без придружител, за които се грижат социалните служби. Училищата, които приемат деца на мигранти, се намират в района на приемните центрове. В момента в пет постоянни центъра за бежанци и 10 приемни центъра за мигранти в Сърбия са настанени общо 3360 мигранти, главно от Афганистан, Пакистан, Иран, Ирак и Сирия.", "date": "2018.09.02", "title": "Над 300 деца на мигранти ще учат в сръбски училища"}
{"url": "https://www.novinite.bg/articles/163928/Jiteli-na-Svoge-otnovo-izlizat-na-patya", "text": "\"Трейс\" вече отстранява нередностите по отсечката Жителите на Своге и в събота вечер ще излязат на протест. Станалото вече традиционно събитие е предизвикано от трагичната катастрофа с автобуса, която взе 17 жертви. Хората се заканиха, че няма да спрат с демонстрациите, докато пътят през Искърското дефиле и фаталният завой не бъдат ремонтирани. От АПИ съобщиха, че мястото ще бъде преасфалтирано, след като прокуратурата приключи разследването на тежката катастрофа и даде разрешение за ремонтни дейности. В момента консорциумът \"Трейс-Своге\" отстранява констатираните нередности по пътя само в участъците, където не се води разследване.", "date": "2018.09.02", "title": "Жители на Своге отново излизат на пътя"}
{"url": "https://www.novinite.bg/articles/163939/Remontirat-patya-ubiec-sled-kraya-na-razsledvaneto", "text": "Ремонтът на участъка от път II-16 край Своге, в който стана тежката катастрофа с автобус, ще започне веднага след завършване на процесуално-следствените работи. Тогава Агенция „Пътна инфраструктура“ ще получи и разрешение от разследващите органи, съобщиха от агенцията. В момента сдружение „Трейс Своге“ отстранява констатираните дефекти по отсечката. Не се работи единствено в участъка на пътния инцидент. Припомняме, че на 25 август жестоката трагедия взе живота на 17 души и рани десетки.", "date": "2018.09.02", "title": "Ремонтират пътя убиец след края на разследването"}
{"url": "https://www.novinite.bg/articles/163926/Demonstracii-v-Kishinev-s-iskane-za-obedinenie-s-Rumaniya", "text": "Няколко хиляди души се събраха в молдовската столица Кишинев. Те призоваха за обединяване на страната с Румъния. Скандирания \"Единство\" и \"Бесарабия е румънска земя!\" в центъра на Кишинев. Хиляди молдовци се стекоха там, за да поискат обединение с Румъния. Юлия, демонстрант: Искаме обединение с нашата родина. Долу границите! Никой не ни е питал искаме ли Русия да ни окупира. Затова сега не ни е нужно позволение. Трябва да се обединим и това е! Молдова е присъединена към Съветския съюз през 1940 г. и остава част от него до 1991 г., когато става независима република. Константин Кордеану, румънски депутат: На 27 март аз и мои колеги гласувахме в подкрепа на декларация на румънския парламент, в която заявяваме готовността си да започнем действия в отговор на искането на молдовския народ за обединение с Румъния. Днес отправяме искане към молдовския парламент да излезе с подобна декларация. Демонстрантите приветстваха с аплодисменти няколкото десетки румънци, които се включиха в митинга, след като извървяха 1300 километра, участвайки в акция, наречена Похода на обединението, тръгнал от Румъния на 1 юли.", "date": "2018.09.02", "title": "Демонстрации в Кишинев с искане за обединение с Румъния"}
{"url": "https://www.novinite.bg/articles/163933/Dvijenieto-po-patya-Kyustendil-Sofiya-pri-33-iya-kilometar-se-izvarshva-v-edna-lenta-zaradi-patno-proizshestvie", "text": "Движението по пътя Кюстендил-София, при 33-ия километър се извършва в една лента заради пътно произшествие, съобщи Борислав Николов от ОПУ-Кюстендил. Две леки коли са се сблъскали челно. Има пострадали хора, но не са с тежки травми. На място има полицейски екипи. В посочения участък шофьорите трябва да се движат с повишено внимание и със съобразена скорост. Очаква се в скоро колите да бъдат преместени от „Пътна помощ“.", "date": "2018.09.02", "title": "Движението по пътя Кюстендил-София, при 33-ия километър се извършва в една лента заради пътно произшествие"}
{"url": "https://www.novinite.bg/articles/163938/Intenziven-trafik-na-srabskata-granica", "text": "На българо-сръбската граница на ГКПП Калотина трафикът е интензивен и в двете посоки от леки автомобили. Това сочат данни за трафика на българските гранични контролно-пропускателни пунктове към 14 часа. На българо-македонската граница трафикът е нормален на всички гранични контролно-пропускателни пунктове. На българо-гръцката граница на ГКПП Кулата и ГКПП Маказа трафикът е интензивен на изход от леки автомобили. На българо-турската граница на ГКПП Капитан Андреево трафикът е интензивен на изход от товарни автомобили. На българо-румънската граница трафикът е интензивен на всички гранични контролно-пропускателни пунктове от леки автомобилина. На ГКПП Дунав мост-Видин трафикът е интензивен на изход от товарни автомобили.", "date": "2018.09.02", "title": "Интензивен трафик на сръбската граница"}
{"url": "https://www.novinite.bg/articles/163929/Na-more-prez-septemvri-Kakvi-namaleniya-se-predlagat-v-kraya-na-sezona", "text": "През септември цените в хотелите на българското Черноморие падат с повече от 30 процента. Първият есенен месец по традиция е топъл и слънчев и предоставя чудесна възможност за морска ваканция. Какво предлагат хотелиерите и как да съчетаете почивката с полза за здравето си... В края на август в курортите на северното ни крайбрежие по традиция се забелязва чувствителен отлив на туристи - вероятно, защото основният контингент гости тук са руснаците, които си заминават за началото на учебната година. От 1 септември настъпва времето на тези, които предпочитат почивката им край морето да премине по-спокойно, без жегата и многолюдните улици от разгара на сезона. Пък и понижението на цените не е за пренебрегване. Димитър Тачев, заместник-директор \"Маркетинг и продажби\": \"Септември е един прекрасен месец за море, така че всички наши гости ще имат възможността да се насладят на септемврийския плаж, на топлото море и на нашите специални предложения… Цените са с около 30 процента по-ниски от тези, през август и гостите ни могат да получат една по-добра услуга на една по-добра цена - морска почивка, СПА-процедури, лечебни процедури или спортна активност. Ели Тонева, мениджър на хотел: Ол-инклузивът е от 45 лева на човек, затова има засилен интерес и от българи. Ние сме лятна дестинация и туристите изключително много се влияят от прогнозата за времето. През септември отново разчитаме на гостите от Централна и Западна Европа, но, както вече споменах, има и доста българи. За тези, които не държат на ол-инклузив, може да се намери легло в двойна стая и за 30 лева на вечер. При конкуренцията на завърналите се на туристическата карта след кратка криза Турция и Гърция, по-ниските цени не са достатъчни, хотелите се надпреварват да предлагат възможности за комбинирани почивки. Атанас Карагеоргиев, хотелиер: Засега записванията вървят нормално, очаква ни един добър септември до към 22-23-и... Оттам нататък почваме да се чудим какво ще правим до зимата - как ще оцеляваме, как ще си пазим кадрите, как ще правим ремонтите. Въпреки, че някои туроператори тази година прекратяват чартърите си по-рано от обикновено, очакванията са до края на септември курортите ни да са посетени от повече от 8 милиона туристи, около 5 на сто повече от миналия сезон.", "date": "2018.09.02", "title": "На море през септември: Какви намаления се предлагат в края на сезона?"}
{"url": "https://www.novinite.bg/articles/163937/Prevrashtat-kragovo-krastovishte-v-Kyustendil-v-cvetno-pano", "text": "Движението по пътя Кюстендил - София се извършва в една лента заради катастрофа при 33-ия километър. От Пътната агенция апелират шофьорите да се движат с повишено внимание и съобразена скорост. Движението се регулира от Пътната полиция. Междувременно възпитаниците на школата \"Нови майстори\" започнаха преобразяването на едно от най-оживените кръгови кръстовища в Кюстендил. То ще бъде превърнато в цветно пано, като бъде облицовано с цветна мозайка. \r\nКръгът на кръстовището с диаметър 9 метра ще бъде оформен като цветна композиция със звезда в центъра и орнаменти по радиуса. Материалите са закупени със средства на неправителствена организация, съдействала е и Общината. Възпитаниците на школата \"Новите майстори\" работят под слънцето и в неделя, за да успеят да завършат паното най-късно до вторник, без да се спира движението, поясни ръководителят им Евгени Серафимов.  \r\n \r\nПо думите му, кръговото кръстовище не търпи озеленяване като естетика, защото е с много малък диаметър. \"Не може да се направи някакъв цветен килим, а пък е необходимо да е цветно петно, така че да се забелязва отдалеч, още като се влиза. Решихме да направим едно самоподдържащо се кръстовище, което нито ще се полива, нито ще се окопава, нито ще буренясва. Един цветен акцент на входа на града\", разказа за инициативата Серафимов. \r\n \r\n", "date": "2018.09.02", "title": "Превръщат кръгово кръстовище в Кюстендил в цветно пано"}
