{"url": "https://www.novinite.bg/articles/169475/Odobrena-e-Nacionalna-programa-za-podobryavane-na-vaksinoprofilaktikata-na-sezonniya-grip-2019-2022-g", "text": "Правителството прие Национална програма за подобряване на ваксинопрофилактиката на сезонния грип 2019-2022 г. Ежегодните грипни епидемии са признати като един от първостепенните проблеми пред общественото здравеопазване, както поради високата заболяемост и смъртност, така и поради големите разходи за домашно и болнично лечение и значителното натоварване на цялата здравна система. Грипът се проявява във всички възрастови групи, като рискът от усложнения е най-висок при старите хора, малките деца и лицата с определени хронични заболявания. Статистиката сочи, че около 40 000 души умират преждевременно от грип всяка година в страните от Европейския съюз. Най-висока е смъртността при хората пад 65 г., като достига до 90 % от смъртните случаи, предимно при лица с придружаващи заболявания. 29 януари 2019 В България ежегодните грипни епидемии са сериозен здравен и финансов проблем. Само в областните градове всяка година възникват средно около 1 400 000 до 1 600 000 случая на остри респираторни заболявания и грип. Заболяванията от грип са съсредоточени основно в рамките на 3 - 4 седмици. През тези седмици, средната заболяемост за страната достига до над 300 на 10 000 население, което означава, че в периода на епидемичния подем са преболедували не по-малко от 250 000 - 300 000 души. Случаи на грип и свързаните с него тежки усложнения и смърт могат да бъдат предотвратени посредством употребата на съществуващите високоефективни ваксини, които се прилагат повече от 60 години. При здрави хора грипните ваксини може да предотвратят 70% до 90% от заболяванията от грип. При хората в напреднала възраст ваксината намалява тежкото протичане и усложнения до 60%, а смъртните случаи с 80%.Ваксинацията е особено важна за хората с по-висок риск от сериозни усложнения, вследствие на заболяване от грип, както и за хората, които живеят или се грижат за тях. В България имунизационният обхват с грипни ваксини е нисък, като за периода 2013-2017 г. средният обхват в страната е едва 2,4 на 100 души (2,17 – 2,61%). Тези изчисления са направени на базата на извършени продажби, а не на реално приложени дози, които вероятно са по-малко. Основна причина за това е, че грипните ваксини са включени в списъка на препоръчителните имунизации в Наредба № 15 от 2005 г. за имунизациите в Република България, закупуват се от пациента и се прилагат срещу заплащане. С приемане на Национална програма за подобряване на ваксинопрофилактиката на сезонния грип се цели да се намали заболяемостта, усложненията и смъртността от сезонен грип чрез повишаване на имунизационния обхват при възрастни на и над 65 г. възраст, както и да се повиши информираността на населението за риска от грип и свързаните с него усложнения и начините за предпазване. Основните дейности на програмата са насочени към осигуряване с публични средства на ваксини срещу сезонен грип за обхващане на лица от целевата група, разработване на механизми за изпълнение на имунизацията и отчет, повишаване нивото на информираност на населението за значимостта на заболяването и възможностите за профилактика чрез имунизация. Необходимите средства за изпълнението на Програмата са за сметка на утвърдения бюджет за съответната година на Министерството на здравеопазването. Финансирането на разходите за ваксини по програмата ще се извършва от Националната здравноосигурителна каса чрез трансфер на средства от Министерството на здравеопазването.", "date": "2019.01.09", "title": "Одобрена е Национална програма за подобряване на ваксинопрофилактиката на сезонния грип  2019-2022 г."}
{"url": "https://www.novinite.bg/articles/169473/Targovcite-i-prevozvachite-na-goriva-na-drebno-ostavat-v-protestna-gotovnost", "text": "\r\n\r\n\r\n\r\nЗа да отменят протестите, от сдружението поставят две условия, съобщи пред \"Хоризонт\" Симо Симов от Управителния съвет.  \"Първо, искаме да го видим, че това е внесено в Народното събрание и гласувано за спиране на закона в следващите 6 месеца. Второ, искаме да ни включи в работната група по ремонта или поправката, или изработването на нов закон. Дотогава оставаме в протестна готовност\", каза той.От сдружението настояват за премахването на бариерите пред дребния бизнес и за текстове срещу сивата икономика в сектора, включително наказателна отговорност за нелегална търговия с горива, посочи още Симов.", "date": "2019.01.09", "title": "Търговците и превозвачите на горива на дребно остават в протестна готовност"}
{"url": "https://www.novinite.bg/articles/169477/Dve-koli-katastrofiraha-i-se-vryazaha-v-magazin-v-Sofiya-nyama-postradali", "text": "Две коли се удариха в центъра на София на кръстовището на ул. Дунав\" и ул. \"Екзарх Йосиф\", пише БГНЕС. Най-вероятната причина е отнето предимство. Няма пострадали. След удара и двете коли са се блъснали в магазин, намиращ се на ъгъла на кръстовището. На мястото пристигнаха линейка и полицейска кола.", "date": "2019.01.09", "title": "Две коли катастрофираха и се врязаха в магазин в София, няма пострадали"}
{"url": "https://www.novinite.bg/articles/169478/Spryaha-kamionite-kam-Garciya-prez-GKPP-Promahon-zaradi-loshoto-vreme", "text": "От обяд днес гръцките граничните власти са спрели пропускането на камиони над 3.5 тона в южната ни съседка през ГКПП \"Промахон\". Причината е усложнена метеорологична обстановка, съобщиха от МВР. Вземат се допълнителни мерки за спиране на товарните автомобили в района на Благоевград, с цел недопускане на струпване на изчакващи превозни средства на \"Кулата\".", "date": "2019.01.09", "title": "Спряха камионите към Гърция през ГКПП \"Промахон\" заради лошото време"}
{"url": "https://www.novinite.bg/articles/169466/Shefat-na-API-podade-ostavka", "text": "Председателят на Управителния съвет на Агенция „Пътна инфраструктура“ Светослав Глосов подаде оставка, съобщават от Министерския съвет.Тя била поискана от премиера Бойко Борисов на среща в МС с ръководството на АПИ и на Министерството на регионалното развитие и благоустройството за доклад относно винетките и тол системата.След разговора министър-председателят поискал от Глосов да се оттегли от поста си.", "date": "2019.01.09", "title": "Шефът на АПИ подаде оставка"}
{"url": "https://www.novinite.bg/articles/169463/Lyubomir-Stefanov-Jaltite-jiletki-nyama-da-nakarat-deputatite-da-revizirat-Zakona-za-gorivata", "text": "Не мисля, че протестът на „жълтите жилетки“ ще накара депутатите да ревизират Закона за горивата, каза пред БНР политологът Любомир Стефанов.      \r\n„Французите имат култура на протест, на мобилизация, на структуриране на исканията. Докато в България напрежението е като че ли факторът, който оказва най-голямо влияние и чакаме нещо да „тупне“ в последния момент и тогава да се занимаваме с него. Предварителната ни подготовка, логистиката, стратегическото ни мислене отстъпват много рязко на тактически реакции в последния момент ад хок. Това с превозвачите и плана „Макрон“ за регулиране на сектора на ниво ЕС е повече от показателен случай“, коментира той в предаването „Преди всички“. Според него българските евродепутати и представители на държавата в различните комисии по въпроса не са си свършили работата за защита на националния ни интерес. Стефанов смята, че сега вече възможностите за оказване на влияние върху плана „Макрон“ са много малки. Той вижда и нещо позитивно:\r\n„Внасянето на същността на това да си член на ЕС в битността на много повече български граждани. Изведнъж категорично се засилва и много драматично за съжаление интересът на много български семейства и граждани към това – какво всъщност прави ЕП, ЕК и комисари и как българският интерес или техния частен случай може да бъде ефикасно представен пред европейските институции. Това от своя страна ще повиши интереса към европейските избори. Оттам нататък ЕС ще бъде поредният властови център, пред който можем да заявим интересите си. Въпреки цинизма на политическите партии, гражданите разбират, че са по-големи от тях“.\r\nПолитологът очаква увеличаване на активността на европейските избори, но то няма да е съществено.\r\nПроблемът в с. Войводиново не е в това, че е набит някой, а е това, което произтича зад него, каза Любомир Стефанов и добави: „Как никой не се сеща да провери или не иска да провери, как всички си затварят очите да проверят схеми, които не съществуват от вчера, и са измислени и контролирани, за да бъдат използвани в подходящия момент“.\r\n \r\n", "date": "2019.01.09", "title": "Любомир Стефанов: „Жълтите жилетки“ няма да накарат депутатите да ревизират Закона за горивата"}
{"url": "https://www.novinite.bg/articles/169456/Balgarski-prevozvachi-zaminavat-na-protest-v-Bryuksel", "text": "Български превозвачи заминават на протест в Брюксел. Причината - гласуването на пакета \"Мобилност\" от Комисията по транспорт в Европарламента. В четвъртък 600 души ще изразят недоволството си към промените в европейските правила за превозите.Исканията на бранша са Европейската комисия да отхвърли предложените поправки, засягащи командировките на шофьорите, връщането до страната на всеки четири седмици и нощните им почивки.В протеста се очаква да се включи транспортният министър Росен Желязков, както и български евродепутати. ", "date": "2019.01.09", "title": "Български превозвачи заминават на протест в Брюксел"}
{"url": "https://www.novinite.bg/articles/169479/Zlovesht-signal-za-trup-v-baraka-i-namushkana-jena-v-Sofijsko", "text": "Зловещ сигнал за намушкана жена и труп на мъж са получили в областната дирекция на МВР в София – област.Той бил подаден в края на миналата година, но от МВР сега го правят обществено достояние. За радост сигналът се оказал фалшив.Младеж на 18 години от драгоманското село Беренде съобщил в полицията, че майка му е намушкана с нож, а в барака в селото впоследствие е открил труп на мъж.Незабавно след получаването на зловещия сигнал на адреса били изпратени полицейски служители и екип на Спешна помощ. Те заварили майката на подателя на сигнала невредима и в добро здраве, не открили труп и на посоченото място.По данни на жената, синът ѝ страдал от психическо заболяване, но не е освидетелстван официално. Материалите по случая са докладвани в районната прокуратура с мнение за започване на процедура по чл. 155 от Закона за здравето спрямо младия мъж, според който той подлежи на задължително настаняване и лечение в съответното лечебво заведение.", "date": "2019.01.09", "title": "Зловещ сигнал за труп в барака и намушкана жена в Софийско"}
{"url": "https://www.novinite.bg/articles/169481/Eksshef-na-CRU-Vladimir-Putin-e-dar-za-NATO", "text": "Управлението на руския президент Владимир Путин е подарък за НАТО, каза бившият директор на ЦРУ Дейвид Петреъс, предаде РИА Новости.Човекът, който бе начело на американската служба за сигурност от 2011 до 2012 г., говори на фопум в Индия. \"Откакто в Русия на власт дойде Путин (2000 г.), Северноатлантическият пакт получи пов повод за съществувание\", допълни той. \"Благодарение на руския държавен глава позициите на НАТО в Европа се засилиха. САЩ в тясно сътрудничество с Алианса може заедно да променят геополитическата обстановка в света\", посочи още ексшефът на ЦРУ.Думите на Петреъс бяха посрещнати остро от руски депутат. \"Изказването на бивш началник на сериозна институция, въпреки че е частно лице, е чиста проба провокация\", каза шефът на комисията по отбрана в Държавната дума (долната камара на парламента в Москва) Владимир Шаманов.Петреъс бе назначен начело на ЦРУ от предишния президент на САЩ Барак Обама. Той хвърли оставка заради твърдения заради извънбрачна връзка.", "date": "2019.01.09", "title": "Ексшеф на ЦРУ: Владимир Путин е дар за НАТО"}
{"url": "https://www.novinite.bg/articles/169483/Cvetan-Cvetanov-provede-rabotna-sreshta-s-rakovoditelya-na-Byuroto-na-Fondaciya-Konrad-Adenauer-v-Balgariya-Torsten-Gajsler", "text": "Председателят на ПГ на ГЕРБ и зам.-председател на партията Цветан Цветанов проведе работна среща с ръководителя на Бюрото на Фондация „Конрад Аденауер“ в България Торстен Гайслер. По време на срещата бяха обсъдени планираните за 2019 година съвместни събития и инициативи между Фондацията и различните структури и партньори на ГЕРБ - Жени ГЕРБ, Младежи ГЕРБ, Старейшини ГЕРБ, Сдружение „Граждани за европейско развитие на България“ и Центъра за европейски изследвания „Вилфрид Мартенс“. Двамата обърнаха особено внимание на основните теми, които ще бъдат във фокуса на политическия живот през следващата година, с оглед и на европейския дебат. Гайслер информира Цветанов за предстоящото посещение в България на зам.-генералния секретар на Фондацията д-р Герхард Валерс по повод 25-тата годишнина от откриването на представителство на фондация Конрад Аденауер в страната ни. Председателят на ПГ на ГЕРБ поздрави Фондацията с оглед на предстоящото отбелязване на годишнината и подчерта, че тя винаги е била ключов партньор за развитието на демокрацията и гражданското общество в България, включително и чрез повишаване на капацитета на българските институции посредством активен обмен на знания и опит между двете държави. Двамата си пожелаха 2019 година да бъде успешна за трайното утвърждаване на европейските ценности, като отбелязаха значението на Пловдив като Европейска столица на културата за привличане на допълнителен интерес към страната ни, за популяризиране на българската култура и възможности за развитие.", "date": "2019.01.09", "title": "Цветан Цветанов проведе работна среща с ръководителя на Бюрото на Фондация „Конрад Аденауер“ в България Торстен Гайслер"}
{"url": "https://www.novinite.bg/articles/169486/Operiraha-uspeshno-prebitiya-voenen-ot-Vojvodinovo", "text": "Пребитият от жители на ромската махала в пловдивското село Войводиново на Богоявление командос от 68-ма бригада „Специални сили” Валентин Димов е бил успешно опериран. Хирургическата интервенция е продължила около 2 часа и е била сложна. Това съобщи директорът на болница „Св. Пантелеймон” в Пловдив доц. д-р Петко Недев за Монитор.„Операцията бе извършена от доц. д-р Славчо Димитров и неговия екип. За тях подобна операция с висока сложност, както се води по нашите медицински стандарти, е рутинна”, каза доц. Недев. По думите му ефрейтор Димов е бил със счупени костици в дясната скула, които успешно са били закрепени с метална синтеза.„След операцията е настанен в реанимацията на болницата ни. Ще бъде под наблюдение още няколко дни, след което ще бъде изписан. Вярваме, че напълно ще се възстанови. За нас, лекарите, наградата ни ще е, когато се върне вкъщи и се усмихне на съпругата си”, каза още доц. Недев.За зверството са арестувани 21-годишният Асен Пакетов и брат му Борис. Към 13,30 часа на 6 януари те пресекли главната улица в селото буквално пред колата на военния. Той им направил забележка, което тях ги ядосало. Когато се обърнал с гръб, го нападнали. За да не може да се защити, са обърнали якето му наобратно, докато е било на гърба му. Така са успели да „завържат” ръцете му. След това го повалили с юмрук в главата на земята и започнали да го ритат с шутове в лицето. Това е разказал пострадалия Валентин Димов на министъра на отбраната и вицепремиер Красимир Каракачанов, който два дни след побоя, на 8 януари, го посети в болничната стая в Пловдив.Междувременно стана ясно, че една от свидетелките на побоя от 6 януари, е била заплашвана в социалните мрежи. В профила си във Фейсбук тя е получила неграмотно написано съобщение, в което я заплашват, че много хора ѝ се канят. Съобщението е пълно с обиди и с нецензурни фрази. Поради заканите за живота ѝ, жената е уведомила полицията.Днес стана ясно, че Общинският съвет „Марица” отпуска с пълно единодушие 1000 лева помощ за семейството на ефрейтор Валентин Димов от село Войводиново, който бе пребит от роми. Предложението за това е било направено от съветничката Мария Николова от село Войводиново. Общински съвет „Марица“ прие и декларация, с която осъжда всички форми на физическа саморазправа и подкрепя мерките и действията, предприети от компетентните органи срещу подобни прояви.Пребитият командос е бил на три мисии зад граница – в Афганистан и в Косово. Награждаван е многократно и не е бил наказван по време на 12-годишната си служба в БА, каза командирът на 68-а Бригада „Специални сили” бриг. ген. Явор Матеев.В следобедните часове на 9 януари районният съд в Пловдив гледа и мярката на задържаните за побоя братя. Асен и Борис Пакетови са в ареста от 6 януари – денят на побоя. Те са привлечени към наказателна отговорност за причиняване на средна телесна повреда на ефрейтора по хулигански подбуди. Протестиращите в село Войводиново обаче искат да им бъдат повдигнати по-тежки обвинения, като опит за умишлено убийство.", "date": "2019.01.09", "title": "Оперираха успешно пребития военен от Войводиново"}
{"url": "https://www.novinite.bg/articles/169462/Zadava-se-nova-gripna-zaplaha-shtamat-Michigan", "text": "Братовчед на свинския грип ще разболее най-много млади и здрави българи. Това е щамът \"Мичиган\", срещу който обаче нямаме имунитет.\"Засяга и хората с наднормено тегло и бременните\", казва пред \"24 часа\" главният държавен здравен инспектор д-р Ангел Кунчев.\"В момента сме в етап на повишаване на заболеваемостта. Процентът на положителните проби значително нарасна. Започна с 2, 3, 5, сега вече са над 30%. С други думи 30% от пробите, които изследваме за грип от хора с подобна симптоматика, са положителни. Все още обаче не сме стигнали дори предепидемиологична обстановка. Това предстои в следващите две-три седмици\", обясни той.По думите му преди Коледа заболеваемостта е била 130 на 10 000 души, а в момента може би е достигнала 150-160, ако не и повече. За да говорим за епидемия обаче, болните трябва да достигнат 280-300 на 10 000 души.\"Към момента има паралелна циркулация и на двата щама от тип А - H1N1 и H3N2. Леко започна да превалира H1N1, който вероятно ще се очертае като основен причинител на грипните заболявания. Това е т. нар. щам \"Мичиган\", който е братовчед на свинския грип. Те са много близкородствени от генетична гледна точка. Той е включен във ваксината и имунизираните могат да очакват ако не пълна защита, то поне не развитие на тежки усложнения\", уточни Кунчев.Той допълни, че начинът на протичане и клиничната картина са еднакви при всеки един грипен щам. H1N1 обаче засяга не толкова възрастните хора над 65 години, за които обикновено твърдим, че са рискова група, а по-скоро младите хора в активна възраст, децата, бременните и тези с наднормено тегло.Характерно за H1N1 е, че може да засегне нервната система и да доведе до тежки неврологични усложнения като менингити и енцефалити.Най-честото усложнение остава пневмонията. Тя е в над 50-60% от случаите, но при тези щамове много бързо се развива интерстициална атипична вирусна пневмония, която се вижда много добре на рентгенова снимка, но трудно се чува на слушалка и понякога се пропуска. Тя води до тежка дихателна недостатъчност и част от причините за смърт са точно тези. Другите са свързани със засягане на централната нервна или друга органова система.\"Мичиган\" е нов щам, не е разболявал досега у нас и нямаме имунитет срещу него. Може да се очаква, че хора, които са се срещали със свинския грип и са го преболедували, ще имат някакви остатъчни антитела, но в повечето случаи те не са достатъчни, за да предотвратят заразяване\", заяви здравният инспектор.За какво да внимаваме?\"Не само за този вид, а по принцип за грипа най-голямата грешка, която се допуска, е подценяването. Обикновено, ако човек реши, че може да кара така и да продължи да ходи на работа, училище, увеличава риска от разивитие на усложнения. Затова е важно, когато очевидно става въпрос за грип, да останем 2-3 дни вкъщи, което значително ще облекчи симптомите\", обясни д-р Кунчев.По думите му е важно да се започне своевременно антивирусно лечение, защото то е ефективно в първите 24 до 48 часа от проявата на признаците. У нас има два антивирусни препарата.\"Другата болна тема, която непрекъснато повтаряме - чиста вирусна инфекция, лекувана с антибиотик, е хвърляне на пари на вятъра. Даже в някои случаи утежнява положението заради дисбактериозата, която предизвикват антибиотиците. Те не правят разлика между болестотворни и полезни бактерии, а атакуват всичко, затова трябва да се пият, когато има бактериално усложнение, когато е преценил лекар, като е най-добре да се прави антибиограма, която да прецени кой е най-подходящ. Даването на лекарства на сляпо няма ефект\", каза още той.Трябва ли да се носи маска?\"Медицинската маска не се препоръчва за здрави хора. Тя е подходяща, когато човек вече проявява определени симптоми, за да спре фините частици, които излизат при кашлица и кихане. В домашни условия и особено когато има малки деца, предпазването включва още често проветряване и забърсване на праха с мокра кърпа, миене на ръцете\", обясни още лекарят.", "date": "2019.01.09", "title": "Задава се нова грипна заплаха – щамът \"Мичиган\""}
{"url": "https://www.novinite.bg/articles/169457/Dneven-horoskop-za-sryada", "text": "Днес ще ви се случат хиляди неща, но вие ще успеете да сложите всичко в ред и дори да помогнете на приятелите и близките си. В края на деня темпото ще спадне и ще си отдъхнете. Напрежението през деня е голямо, но ще си починете вечерта.Нещата в работата ви ще се подобрят, защото ще започнете да поемате инициативата и любопитството ви ще расте, което е доста полезно за развитието ви. През днешния ден задавайте въпроси и се интересувайте от всичко. Днес трябва нещата да се случват малко по-бавно от обикновено. Това ще ви позволи да имате по-пълноценна комуникация. Ваш близък се нуждае от вашата помощ. Постарайте се този човек да знае, че може да разчита на вас.  Вижте повече на : ", "date": "2019.01.09", "title": "Дневен хороскоп за сряда"}
{"url": "https://www.novinite.bg/articles/169468/Alo-izmamnici-zavlyakoha-starica-v-Dimitrovgrad-s-nad-20-000-lv", "text": "Възрастна жена от Димитровград за втори път е станала жертва на ало измамници в рамките на три дни. Вчера по схемата „съдействие на полицията“, 83-годишната потърпевша е събрала спестяванията си - 14 500 лева и е дошла в Хасково. След инструкция от мнимия полицай, тя оставила парите на автобусна спирка на булевард „Съединение“, в близост до болницата.Въпреки това измамниците усетили, че жената разполага с още пари. Те продължили да й звънят по мобилния телефон с молба да им „съдейства“. Жената отишла в банков клон и опитала да изтегли още 8000 лева.След сигнал от банката в полицейското управление, служителите са предотвратили поредната ало уловка. Преди три дни жената отново бе подведена по същата схема. Тогава от терасата на жилището си на улица „Груди Кирков“ в Димитровград хвърли 4000 долара и 1000 лева.От МВР-Хасково съветват  гражданите да не се доверяват само на телефонни обаждания, колкото и логично и убедително да им звучат. Доверието в полицейската институция води до готовността на възрастните хора да бъдат полезни.В това си желание те попадат в измамен сценарий, при който са ощетени с различни суми. Преди да предприемат оставяне или хвърляне на пари през терасите, хората биха могли да се посъветват с полицейския си инспектор или да позвънят на тел.112.", "date": "2019.01.09", "title": "Ало измамници завлякоха старица в Димитровград с над 20 000 лв."}
{"url": "https://www.novinite.bg/articles/169482/Zakonat-za-gorivata-vliza-v-sila-ot-1-yuli-2019-g", "text": "Правителството одобри проект на Закон за изменение на Закона за административното регулиране на икономическите дейности, свързани с нефт и продукти от нефтен произход. Удължава се срокът на влизане в сила на закона, като се предвижда това да стане от 1 юли 2019 г.Така ще се даде и яснота по отношение на срока за издаване на предвидената в него наредба, с която ще се определят редът и условията за водене на регистър на лицата, осъществяващи икономически дейности, свързани с нефт и продукти от нефтен произход.Предложеният проект на акт няма да окаже въздействие върху държавния бюджет.", "date": "2019.01.09", "title": "Законът за горивата влиза в сила от 1 юли 2019 г."}
{"url": "https://www.novinite.bg/articles/169472/Jalba-do-KZD-sreshtu-Krasimir-Karakachanov", "text": "В Комисията за защита от дискриминация /КЗД/ е получена жалба срещу Красимир Каракачанов – вицепремиер и министър на отбраната на България, съобщават от пресцентъра на комисията. Поводът за жалбата е изказването на Каракачанов, направено в с. Войводиново и свързано със събитията там. Жалбата е изпратена от Сдружение „Единство“ – Хасково.", "date": "2019.01.09", "title": "Жалба до КЗД срещу Красимир Каракачанов"}
{"url": "https://www.novinite.bg/articles/169485/Arestuvaha-balgarki-v-Skopie-za-krajba", "text": "Полицията в Скопие задържа до мол две българки за кражба, предаде БГНЕС. Арестът на сънародничките ни е извършен на Коледа, след като на Бъдни вечер, която се празнува от македонската държава на 6 януари, други две българки бяха задържани на булевард \"Партизански отряди\" по подозрение в кражба. В понеделник, около 19 часа местно време, на улица \"Манапо\" близо до търговския център \"Сити Мол\" в Скопие, по подозрение в извършване на престъплението \"кражба\", са задържани М.Б.М.. и Н.С. , и двете от Република България, пише македонският портал МКД. Те са задържани в полицейското управление в Карпос за по-нататъшно производство.", "date": "2019.01.09", "title": "Арестуваха българки в Скопие за кражба"}
{"url": "https://www.novinite.bg/articles/169460/Evrostat-V-Balgariya-ima-po-edin-policaj-na-300-dushi", "text": "На 100 000 души население у нас са се падали по 335 служители в униформа или по 1 полицай средно на 300 българи, показват данни от анализ на Евростат за броя на полицейските служители в страните на ЕС през 2017 г. Средният показател за ЕС е бил - 318 полицаи на 100 000 души население или 1 полицай на 314 души в Евросъюза, отчита европейската статистика.Анализът показва и големи различия в страните-членки на ЕС по броя на полицейските служители, но страната ни е в равнопоставена позиция със страни като Австрия /333 полицаи на 100 000 души/, Франция /326/, Белгия /342/, Испания /360/ и др., предаде БТА.Според данните на НСИ през последните десет години броят на полицейските служители у нас е намалявал - през 2010 г. е имало 390 полицаи на 100 000 души, а през 2015 г. - 311 на 100 000 души.Общият брой на полицейските служители у нас за посочения период е бил около 23 хиляди, като най-висок брой полицаи за последното десетилетие е отчетен през 2010 г. - близо 30 000 души. Тези цифри обаче не включват служители в администрацията на МВР, персонал по поддръжката, както и други служители, които не участват в пряката полицейска дейност, като техният брой приблизително е равен на броя на щатните полицаи.На този фон делът на криминалната активност през 2017 г. е бил 421 престъпления на 100 000 души от наказателно отговорното население, като през същата година са приключили делата за извършването на 34 535 престъпления.Общият брой на полицейските служители в ЕС през 2017 г. е бил 1 643 000 души, което обаче е намаление с близо 3 процента в сравнение с 2010 т. отчита анализът на Евростат.Освен това значително е нараснал и броят на жените полицаи като техният дял достига 21 процента през 2017 г. или приблизително около 350 хиляди дами в полицейски униформи, в сравнение с 2010 г., когато техният брой е бил около 270 хиляди или 17 на сто от общия брой на полицаите в ЕС.Както бе отбелязано - съществуват доста големи диспропорции в страните на ЕС по броя на служителите на реда, ангажирани пряко с полицейска работа.Най-висок дял полицаи на 100 000 души население е отчетен в Кипър - 573, Малта - 505, Гърция - 492, Хърватия - 490, Латвия - 450 и др.Най-малко полицаи на 100 000 души са регистрирани в Унгария - едва 90, Финландия - 140, Дания - 180, Швеция - 200 и др.Като цяло броят на полицейските служители в съседните ни страни е бил както следва: Румъния - 52 000 или 260 полицаи на 100 0000 души, Гърция - също 52 000 или 492 на 100 хиляди, Сърбия - 42 000 полицаи или 620 на 100 000, Македония - 10 000 или 522 полицаи на 100 000, Турция - 380 000 полицаи или 510 на 100 000 души население.Страните-членки на ЕС по различен начин организират своето правоприлагане, в съответствие с националните си нужди, приоритети и ресурси. Поради тези причини съществуват и диспропорции от близо 5 пъти за броя на полицейските служители например в Унгария /90 на 100 хиляди/ и Кипър /573 на 100 хиляди/, отчита европейската статистика, цитира БТА. ", "date": "2019.01.09", "title": "Евростат: В България има по един полицай на 300 души"}
{"url": "https://www.novinite.bg/articles/169461/Posolstva-v-Avstraliya-byaha-evakuirani-zaradi-pratki", "text": "Няколко подозрителни пратки са били доставени в посолства и консулства в австралийските градове Канбера и Мелбърн, съобщи федералната полиция, цитирана от Ройтерс.Пратките се проверяват и обстоятелствата около доставянето им се разследват, добави полицията. Подозрителни пратки са получени в посолствата на САЩ, Швейцария, Великобритания и Германия, съобщиха австралийски медии.Телевизията показа пожарникари и парамедици, работещи в посолствата на САЩ и Индия в Мелбърн. Няма информация за пострадали служители. Говорителка на британската мисия в Мелбърн потвърди, че е получен подозрителен пакет. \"Поддържаме постоянна връзка с австралийската федерална полиция и местните власти във връзка със ситуацията. Всички наши служители са налице и в безопасност\", добави тя.", "date": "2019.01.09", "title": "Посолства в Австралия бяха евакуирани заради пратки"}
{"url": "https://www.novinite.bg/articles/169467/Belgiya-osadi-terorist-na-Islyamska-darjava", "text": "\r\nНурдин Амша (35 г.) е бил осъден в Белгия за подготовката на атентат срещу военното командване на НАТО в Монс. Мъжът е заемал ръководна длъжност в терористичната групировка \"Ислямска държава\" (ИД). Според издадената присъда той ще бъде лишен от свобода за 17 години, както и от белгийско гражданство.\r\n\r\n\r\n\r\n\r\n\r\n", "date": "2019.01.09", "title": "Белгия осъди терорист на \"Ислямска държава\""}
{"url": "https://www.novinite.bg/articles/169491/Tereza-Mej-obyavi-che-nyama-da-ima-otlagane-na-Brekzit", "text": "Великобритания ще напусне Европейския съюз на 29 март, заяви премиерът Тереза Мей в отговор на призив на депутат да не допуска отлагане на Брекзит, предаде Ройтерс. В. \"Дейли телеграф\" цитира днес три неназовани източника от Брюксел, според които представители на британските власти \"правят сондажи\" и \"опипват почвата\" за евентуално отсрочване на влизането в сила на член 50 от Лисабонския договор, който описва условията за напускането на ЕС. Пред членовете на Камарата на общините Мей каза, че очаква от Европейската комисия \"допълнителни уточнения\" за оспорвания ангажимент да се запази отворена междуирландската граница след Брекзит, съобщи ДПА. Британският премиер каза, че след като преди месец отложи гласуването на сделката в парламента е контактувала с лидери на ЕС. По думите й тези дискусии са показали, че е възможно да се внесе повече яснота по темата за границата между Република Ирландия и британската провинция Северна Ирландия. Тя добави, че обсъждането на въпроса ще продължи през следващите няколко дни. Тереза Мей подчерта, че иска гаранции от ЕС, че договореното за границата, което предвижда различни търговски условия за Северна Ирландия и останалата част на Обединеното кралство, няма да бъде в сила за постоянно. ", "date": "2019.01.09", "title": "Тереза Мей обяви, че няма да има отлагане на Брекзит"}
{"url": "https://www.novinite.bg/articles/169458/Jitelite-na-Vojvodinovo-izlizat-na-treti-poreden-protest", "text": "За трети пореден ден жителите на пловдивското село Войводиново ще излязат на протест. До напрежението се стигна, след като двама мъже пребиха военен след спор на пътя. Нападателите вече са задържани. Снощи във Войодиново се събраха близо 200 души, за да изразят възмущението си от побоя над 33-годишния военнослужещ от двама роми. Протестиращите бяха на улицата, водеща към ромската махала, която бе преградена от сили на Жандармерията и полицията. Хората от Войводиново развяваха знамена и скандираха \"Няма да търпим\". Исканията им бяха за справедливи наказания на нападателите, премахване на незаконните постройки и изселване на незаконно пребиваващите, което да е валидно не само за този квартал, но и навсякъде в България. В момента в ромската махала във Войводиново, по данни на администрацията, живеят над 250 души, но само 100 имат регистрация в селото. Състоянието на военнослужещия от 68-ма бригада ефрейтор Валентин Димов е стабилно. Той е със сериозни наранявания по лицето. Днес му предстои операция.", "date": "2019.01.09", "title": "Жителите на Войводиново излизат на трети пореден протест"}
{"url": "https://www.novinite.bg/articles/169453/Slanchevo-s-temperaturi-mejdu-0-i-5", "text": "Днес ще бъде предимно облачно с временно намаление на облачността, преди обяд над централните, а в следобедните часове на източните райони. Още преди обяд в Западна България ще завали слаб сняг, по-късно след обяд ще се усили и ще обхване и централните части на страната, докато в крайните южни райони снегът ще преминава в дъжд. Вечерта ще завали и в Източна България – предимно дъжд, в Лудогорието и Добруджа – дъжд и мокър сняг. В районите, в които има снежна покривка и валежът е от дъжд, ще има условия за заледявания. Ще духа южен вятър, в западните райони ще е слаб, в централните, източните и северно от планините - умерен до силен. С него дневните температури ще се повишат, а през нощта срещу четвъртък в Източна България затоплянето ще продължи. Преобладаващите максимални температури ще са между 0° и 5°. Над планините ще е облачно. От запад преди обяд ще започнат слаби валежи от сняг, които след обяд ще се усилват, вечерта и през нощта срещу четвъртък ще достигнат и планините в Източна България. Вятърът ще се ориентира от югозапад и след обяд ще е силен в планините в източната половина на страната бурен, вечерта и през нощта срещу четвъртък още ще се усили. Максималната температура на височина 1200 метра ще е около минус 2°, на 2000 метра – около минус 7°.Над Черноморието ще бъде предимно облачно. През деня ще е почти без валежи, но вечерта, първо в южните райони ще започнат валежи от дъжд. Ще духа до силен вятър с южна компонента, който ще повиши температурите и максималните ще са 3°-6°. Температурата на морската вода е 5-6°. Вълнението на морето ще бъде 2-3 бала, но вечерта ще се усилва.", "date": "2019.01.09", "title": "Слънчево с температури между  0° и 5°"}
{"url": "https://www.novinite.bg/articles/169455/Razpilyan-tovar-sazdade-tapa-na-AM-Hemus", "text": "Тапа се образува на автомагистрала \"Хемус\" в сряда сутрин. Заради произшествие при 366-и километър на пътя е разпилян товар.Движението в посока Шумен се извършва в лентата за изпреварване и се регулира от полицията.", "date": "2019.01.09", "title": "Разпилян товар създаде тапа на АМ \"Хемус\""}
{"url": "https://www.novinite.bg/articles/169488/Ot-BABH-otkriha-gagrici-v-bob-prednaznachen-za-socialno-slabi", "text": "700 кг боб от партидата хранителни помощи за социално слаби в Пловдив са възбранени поради открити следи от гъгрица, съобщи директорът на Областната дирекция по безопасност на храните д-р Камен Янков.Той уточни, че продуктът ще бъде върнат на доставчика. Припомням, че след сигнал на граждани за лошо качество на боба бе назначена проверка на агенцията, а БЧК преустанови временно раздаването на хранителните продукти по проекта. Директорът на червенокръстката организация в Пловдив Таня Георгиева обясни, че гражданите няма да бъдат ощетени, защото некачественият боб ще бъде заменен.Според д-р Янков останалите храни от пакетите имат сертификат, че са изследвани и няма да бъдат възбранявани, предаде БНР.", "date": "2019.01.09", "title": "От БАБХ откриха гъгрици в боб, предназначен за социално слаби"}
{"url": "https://www.novinite.bg/articles/169469/Rast-na-signalite-za-izhvarlyane-ili-gorene-na-stari-gumi-vav-Varna", "text": "РИОСВ отчита увеличаване на сигналите за изхвърляне или горене на стари гуми. Една трета от сигналите, постъпили на „Зеления телефон“ на Регионалната инспекция по околната среда и водите (РИОСВ) във Варна през декември са били свързани с изхвърляне или горене на стари гуми. Това става ясно от информация, качена на сайта на РИОСВ.Единият от сигналите е за гараж на ул. 13 във вилна зона „Евксиноград“, в който след 17.00 часа се горят плоскости, гуми и други материали, от които се образува черен задушлив дим.При друго обаждане на „Зеления телефон“ е сигнализирано, че в района на обръщача на автобусите под Аспаруховия мост, в продължение на месец, във вечерните часове, се изхвърлят гуми втора употреба. Според подалите сигнала при хвърлянето на гумите има нанесени щети по паркираните в района автомобили.Също през декември, граждани са съобщили и за замърсяване с гъст, бял дим, излизащ от магазин за хранителни стоки на ул. „Дубровник“. В друг сигнал става въпрос за горене на гуми и замърсяване с черен, задушлив дим в района на Западна промишлена зона на ул. „Девня“.При друго обаждане е съобщено отново за гъст, черен дим между оградата на ВиК - Варна и бул. „Цар Освободител“. Всички сигнали са предадени по компетентност на Общината. До градската управа е препратено и поредно оплакване на граждани от автосервиз на ул. „Петко Стайнов“, от комина на който ежедневно излиза черен дим.", "date": "2019.01.09", "title": "Ръст на сигналите за изхвърляне или горене на стари гуми във Варна"}
{"url": "https://www.novinite.bg/articles/169489/PP-MIR-organizira-protest-sreshtu-novite-tekstove-v-paket-Mobilnost-1", "text": "На 10.01.2019г. /четвъртък/, от 13.00 ч., пред сградата на Представителството на Европейската комисия в гр. София, ул. „Г.С.Раковски” 124, Политическа партия „МИР” организира мирен протест срещу новите текстове в пакет „Мобилност 1“ и в подкрепа на исканията на българските превозвачи. От МИР смятат, че новите правила, които ще бъдат подложени на гласуване в Комисията по транспорт на Европейската комисия утре,  са в разрез с българския национален интерес и нарушават основното правило на Съюза за свободно движение на хора, стоки и услуги в общността. Партията призовава всички свои поддръжници, приятели, съратница и близки хора и организации да се присъединят в защита на бранша.", "date": "2019.01.09", "title": "ПП МИР организира протест срещу новите текстове в пакет „Мобилност 1“"}
{"url": "https://www.novinite.bg/articles/169490/PP-MIR-organizira-protest-sreshtu-novite-tekstove-v-paket-Mobilnost-1", "text": "На 10.01.2019г. /четвъртък/, от 13.00 ч., пред сградата на Представителството на Европейската комисия в гр. София, ул. „Г.С.Раковски” 124, Политическа партия „МИР” организира мирен протест срещу новите текстове в пакет „Мобилност 1“ и в подкрепа на исканията на българските превозвачи. От МИР смятат, че новите правила, които ще бъдат подложени на гласуване в Комисията по транспорт на Европейската комисия утре,  са в разрез с българския национален интерес и нарушават основното правило на Съюза за свободно движение на хора, стоки и услуги в общността. Партията призовава всички свои поддръжници, приятели, съратница и близки хора и организации да се присъединят в защита на бранша.", "date": "2019.01.09", "title": "ПП МИР организира протест срещу новите текстове в пакет „Мобилност 1“"}
{"url": "https://www.novinite.bg/articles/169454/Maya-Manolova-dade-na-KS-zabranata-pensioneri-da-zaemat-darjavna-slujba", "text": "Омбудсманът Мая Манолова атакува днес пред Конституционния съд промените в Закона за държавния служител, които забраняват на пенсионери да заемат държавна служба, а хиляди други предстои да бъдат уволнени. Текстовете бяха прокарани през Закона за държавния бюджет за 2019 г. Според Манолова промените са в нарушение на принципа на правовата държава, конституционните социални права – на труд, трудово възнаграждение и обществено осигуряване.", "date": "2019.01.09", "title": "Мая Манолова даде на КС забраната пенсионери да  заемат държавна служба"}
{"url": "https://www.novinite.bg/articles/169471/Inj-Yasen-Ishev-Ostavkata-na-shefa-na-patnata-agenciya-e-iznenadvashta", "text": "\"За мен оставката на шефа на пътната агенция Светослав Глосов беше изненадваща\", каза пред БНР инж. Ясен Ишев – председател на Научно-техническите съюзи. Той припомни другите две оставки от агенцията миналата седмица и казаното от инж. Глосов, че се очакват още отстранявания:„За мен това е едно поемане на отговорност за нещо, което няма да се въведе в сроковете, които са предвидени. Виждаме, че се създава един хаос в закупуването на винетки. Това води до загуба и на средства. Би следвало тези хора да си довършат работата, а след това да се мисли дали да се справили добре и да им се дава оценка. Сега като ги отстраняват, какво се случва – кой ще ги замести? Ще дойдат още по-неподготвени хора, които не са в час с нещата. В Управителния съвет остава само инж. Дончо Атанасов. На него ще му бъде изключително трудно“.В предаването \"Хоризонт до обед\" инж. Ишев бе категоричен, че не е достатъчно да се поеме само политическа отговорност. \"За да има ефект нещо, което не завършва с очаквания край, трябва да има и някаква друга отговорност. Това, че всеки си носи оставката в джоба го чуваме. И какво от това?\", добави той.Експертът смята, че трябва да се потърси мнението на фирмата-изпълнител. Според него те имат да кажат съществени неща и да обяснят причината за забавянето.", "date": "2019.01.09", "title": "Инж. Ясен Ишев: Оставката на шефа на пътната агенция е изненадваща"}
{"url": "https://www.novinite.bg/articles/169492/Balgarka-izchezna-na-pat-za-Atina", "text": "34-годишната софиянка Петя Иванова Петрова изчезна мистериозно на път за Атина. Младата жена е тръгнала на 5 януари вечерта с автобус от София за гръцката столица, съобщи \"Труд\".Последният контакт с нея е бил малко преди да премине граница, след което следите ѝ се губят. Според информация на близки от семейството, Петя не е имала роуминг услуги, но обещала да закупи гръцка сим-карта и да се обади. Два дни след тръгването ѝ обаче от нея няма и следа.От автобусната компания са потвърдили пред близките, че всички пътници са слезли на крайна дестинация Атина.\"Притеснени сме за сестра ми, защото тя е била 8 години в Гърция, познава обстановката и страната. Трудно е да се загуби. Свързахме се с нейни близки на остров Андрос, къдетo е работила, но никой не я виждал там. Не разполагаше и с много пари\", сподели сестра ѝ Димитринка Петрова.За изчезването на Петя семейството е уведомило 5-то районно полицейско управление в София. Изпратен е мейл и до българското посолство в Атина с молба за помощ.Умоляват се граждани, които имат информация да се обадят в полицията или българското посолство в гръцката столица.", "date": "2019.01.09", "title": "Българка изчезна на път за Атина"}
{"url": "https://www.novinite.bg/articles/169464/Premierat-Borisov-poiska-ostavkata-na-predsedatelya-na-Upravitelniya-savet-na-Agenciya-Patna-infrastruktura", "text": "Министър-председателят Бойко Борисов извика тази сутрин в Министерския съвет ръководството на Агенция „Пътна инфраструктура“ и на Министерството на регионалното развитие и благоустройството за доклад относно темата винетки и тол система. След разговора премиерът поиска оставката на председателя на Управителния съвет на Агенция „Пътна инфраструктура“ Светослав Глосов, който я е подал пред министъра.", "date": "2019.01.09", "title": "Премиерът Борисов поиска оставката на председателя на Управителния съвет на Агенция „Пътна  инфраструктура“"}
{"url": "https://www.novinite.bg/articles/169470/Kabinetat-dade-zelena-svetlina-da-pregovaryame-sas-SASht-za-F-16", "text": "Правителството предложи на парламента да разреши на кабинета да преговаря със САЩ за покупката на нов изтребител F-16.  Това обяви военният министър Красимир Каракачанов след заседанието на МС.Надяваме се Народното събрание да даде мандат за преговори, добави и министърът на икономиката Емил Караниколов.", "date": "2019.01.09", "title": "Кабинетът даде зелена светлина да преговаряме със САЩ за F-16"}
{"url": "https://www.novinite.bg/articles/169474/Pravitelstvoto-prie-Nacionalna-programa-za-prevenciya-i-zashtita-ot-domashno-nasilie-za-2019-g", "text": "Министерският съвет прие на днешното си заседание Национална програма за превенция и защита от домашно насилие за 2019 г. Документът е изготвен на основание на Закона за защита от домашното насилие, в който е заложено изискването всяка година до 31 март правителството да приема Национална програма за превенция и защита от домашно насилие. В програмата за 2019 г. са посочени дейности, които следва да се реализират през годината, отговорните структури, източниците на финансиране, съответните срокове за изпълнението на тези дейности, както и очакваните резултати. Документът съдържа институционални и организационни мерки, мерки за обучение и квалификация, за защита, възстановяване и реинтеграция на пострадали от домашно насилие, както и такива за контрол и оценка.", "date": "2019.01.09", "title": "Правителството прие Национална програма за превенция и защита от домашно насилие за 2019 г."}
{"url": "https://www.novinite.bg/articles/169493/Karakachanov-Ne-moje-nyakakva-ciganska-organizaciya-da-mi-nalaga-cenzura", "text": "Някой смята, че може да ми налага цензура на мен? Смятат, че нямам право да казвам това, което мисля? Вижте, аз казвам неща, които мислят 90% от българите. Така че не може някаква циганска организация да ми налага цензура. Разбира се, не визирам всички роми, тъй като има такива, които работят и учат, но тези по малките населени места вече станаха нагли. На декър и осемстотин живеят двеста човека. Това заяви в предаването \"Плюс-минус\" по Нова телевизия вицепремиерът и министър на отбраната Красимир Каракачанов във връзка с инцидента във Войводиново и обвинението срещу него за дискриминация.,,Факт е, че представителите на тези общности вилнеят и са неграмотни. Извинете, но не останаха области в страната, в което да няма изстъплени. Това вече не може да се търпи. Докато аз съм министър на отбраната няма да позволя никой да вдигне ръка срещу български войник, защото по този начин ти нападаш институциите в тази държава. Двама калпазани решават, че може да го пребият и убият и това не е единственият случай. Няма да го допусна'', коментира още военният министър.,,От община \"Марица\" предложиха на обитателите от Войводиново да им се предоставят безплатно 18 парцела, на които да си изградят законни къщи, защото това е нормалният вариант. А те се обръщат към общината и казват: \"Вие трябва да ни ги построите!'', разкри Каракачанов и добави, че през последните година-две една част от ромската общност в страната е започнала да приема исляма, което по думите на вицепремиера може да роди в бъдеще друг тип изпълнители.,,Крайно време е да спре да се финансира безразборната раждаемост. За целта ще предложа към средата на февруари проект за програма, с които да бъдат финансирани семейства само с до две деца. За повече пари ще се изисква завършено средно образование. Друга мярка е за тези, които не искат да работят. Ще предложа на такива да им се спират социалните помощи, ако откажат да започнат работа няколко пъти подред'', заяви още той.Каракачанов обясни, че незаконните постройки са работа на местната власт и докато тя не се заеме сериозно със случая, гетата у нас ще продължат да никнат като гъби", "date": "2019.01.09", "title": "Каракачанов: Не може някаква циганска организация да ми налага цензура"}
{"url": "https://www.novinite.bg/articles/169484/Mej-ne-poluchi-podkrepata-na-Severnoirlandskata-partiya-za-sdelkata-za-Brekzit", "text": "\r\nСеверноирландската партия, която подкрепя правителството на малцинството на премиера Тереза Мей, категорично предупреди, че ще гласува в парламента против нейната сделка за Брекзит, освен ако от споразумението не бъде премахнат т.нар. предпазен механизъм, предаде Ройтерс.\r\n\r\n\r\n\r\n\r\n\r\n\r\n\r\n\r\n", "date": "2019.01.09", "title": "Мей не получи подкрепата на Северноирландската партия за сделката за Брекзит"}
{"url": "https://www.novinite.bg/articles/169476/Nova-naredba-za-zaplatite-na-darjavnite-slujiteli-ukrepva-principa-zaplashtane-spored-izpalnenieto", "text": "Правителството прие Постановление за изменение и допълнение на Наредбата за заплатите на служителите в държавната администрация (НЗСДА). С промяната се цели създаване на по-добри възможности за привличане и устойчиво развитие на квалифицирани и мотивирани служители, включително млади хора, в държавната администрация. С промените се укрепва принципът „заплащане според изпълнението“ в държавната администрация - всеки служител да получава възнаграждение, съответстващо на постигнатите от него резултати и на проявените знания, умения и качества в работата. 89 януари 2019 Актуализирана е въведената през 2012 г. скала за определяне на заплащането поради близо два пъти нарасналата минималната работна заплата в последните шест години.Това дава възможност за коригиране на диспропорциите в размера на възнагражденията на служители от една и съща администрация. В почти всяка администрация има служители с висока квалификация, опит и устойчиво високи оценки на изпълнението, които се оказват с „изоставащи заплати” в сравнение със служители на аналогични длъжности, назначени след 2012 г. С приетото увеличение на разходите за персонал с 10% от началото на 2019 г. ще бъдат повишени индивидуалните основни месечни заплати на служителите при стриктно съобразяване със заеманата длъжност и оценките за изпълнението. Създава се възможност и за коригиране на неравнопоставеното положение при възнаграждението на служители, завръщащи се от отпуск по майчинство. Приетите промени в системата на заплащане са в рамките на разходите за персонал, предвидени в бюджета за 2019 година.", "date": "2019.01.09", "title": "Нова наредба за заплатите на държавните служители укрепва принципа „заплащане според изпълнението“"}
{"url": "https://www.novinite.bg/articles/169459/Pravitelstvoto-obsajda-izbora-na-novi-iztrebiteli-za-armiyata", "text": "Очаква се кабинетът да разгледа доклада на комисията, оценила офертите за новите изтребители, с които трябва да се сдобият военновъздушните ни сили. Докладът сочи за фаворит предложението на САЩ за нови F-16. Така те изместват офертите на Швеция и Италия за самолети \"Грипен\" и \"Юрофайтър\".Финансовите детайли между страните обаче не са уточнени, защото по американските закони трябва първо преговорите да са започнали, преди да се разкрива секретна информация. А за да започне процедурата у нас, трябват гласовете на депутатите. Именно това се очаква да поискат министрите от парламента.Министърът на отбраната Красимир Каракачанов вече заяви, че България ще настоява пред САЩ за намаляване на цената за изтребителите. Бюджетът за модернизация на бойната ни авиация е 1,8 млрд. лв.", "date": "2019.01.09", "title": "Правителството обсъжда избора на нови изтребители за армията"}
{"url": "https://www.novinite.bg/articles/169465/Maya-Manolova-kam-API-i-MRRB-Udaljete-gratisniya-period-za-e-vinetkite", "text": "Омбудсманът Мая Манолова изпрати днес препоръка до Министерството на регионалното развитие и благоустройството и до ръководството на Агенция „Пътна инфраструктура“ с искане да бъде удължен гратисния период, в който шофьорите няма да бъдат глобявани за липса на електронни винетки. По официална информация 15 януари е датата, до която водачите няма да бъдат санкционирани. Според Манолова обаче срокът е „несправедливо и некоректно определен“. Той трябва да продължи до момента, в който системата за продажба на е-винетки заработи, така че гражданите да не биват глобявани, ако не изпълнят законовите изисквания, не по тяхна вина. Омбудсманът отбелязва пет основни проблема, които се дължат на лоша администрация, която „се оказа неподготвена и за огромно съжаление не реагира своевременно и адекватно на случващото се“. Липса на пунктове за продажба на е-винетки на ГКПП, софтуерен проблем при апаратите за самотаксуване, изтеглени повече средства при банкови преводи при плащането им, липса на потвърждение при конвертиране на хартиен винетен стикер към е-винетка и нерегламентиран достъп до системата са слабостите, посочени в препоръката на Манолова.", "date": "2019.01.09", "title": "Мая Манолова към АПИ и МРРБ: Удължете гратисния  период за е-винетките"}
{"url": "https://www.novinite.bg/articles/169487/Protest-v-Makedoniya-zaradi-promeni-v-konstituciyata", "text": "Движенията „Твърдолинейни“ и „Македония блокира“ започнаха днес по обед протест пред парламента на Македония, където трябва да се състои пленарно заседание за третата и последна фаза от конституционните промени, предаде БТА.Улицата пред македонския парламент е напълно блокирана, забелязва се и увеличено присъствие на полицаи. Протестът ще продължи до полунощ, посочват организаторите, съобщи македонската агенция МИА.Председателят на парламента Талат Джафери съобщи, че началото на заседанието се отлага за 16 часа местно време, без да посочи причина.От двете движения заявиха, че протестът е в защита на македонското име, идентичност, историята и традицията на македонския народ и против, както посочват, „най-голямото национално предателство“.Конституцията се променя, за да се изпълнят договорености по Преспанското споразумение, който решава 27-годишния спор с Гърция за името на страната. То предвижда ново име -  Република Северна Македония, което ѝ открива пътят към членство в ЕС и НАТО. Но на гласуване се подлагат и промени, искани от албански партии, които осигуряват мнозинство на правителството на премиера Зоран Заев. “Последните информации до този момент са, че няма да има изненада, че промяна ще има и ще бъдат гласувано с 80 депутата конституционните промени. Македония ще приеме името Северна Македония, което не е толкова проблематично, колкото са проблематични правата на малцинствата в преамбюла на конституцията. Цялата борба се води около новите промени около преамбюла на самата конституция“, коментира македонският журналист Владимир Перев пред БНР.Амнистията е ключовият фактор, който на Заев му донесе нужния брой на депутати ВМРО-ДПМНЕ, тези 8 души, с които той постигна бройката от 80, каза той в интервю за предаването “12+3“.Проблемът настава с албанските партии, които се борят за повече място за своите национални права, повече места за представителите в администрацията, в политиката, в полицията, дипломацията и така... “Това е най-тежкият и най-проблематичният въпрос, който ми поставяте, коментира той готовността на македонското общество за промяната на името“ коментира той готовността на македонското общество за промяната на името.“Македония има две групи население – едната е тиха и мирна, и която е съгласна с промяната на името, само да престане агонията на тая държава, която просто няма акт за своето съществуване, да кажем на турски “няма тапия“. И втората по-малката, по борбената група, която и в този миг демонстрира в парламент с призива “името не го даваме“. В тази група са националистите и част от религиозните структури на Македония, политизираните религиозни структури“.“Зад всички тях  седи силната ръка или големите пари на руското разузнаване, конкретно приятелите и близките хора около Путин“, посочи още той. ", "date": "2019.01.09", "title": "Протест в Македония заради промени в конституцията"}
{"url": "https://www.novinite.bg/articles/169480/Karakachanov-Kak-da-naricham-ciganite", "text": "Вицепремипремиерът и министър на отбраната Красимир Каракачанов коментира пред журналисти и побоят, който бе нанесен на военен от цигани в село Войводино и в какво състояние е гетото там.Той заяви, че проблемът с малцинствата е изключително болен въпрос, съобщи Novini.bg.Вчера се е констатирало, че на по-малко от 2 дка живеят 200 човека, информира Каракачанов. „Това гето е направено от всякакви подръчни материали. Дори част от табелки на автобусни спирки са използвани като строителни материали“, съобщи министърът.„Към момента са установени 15 опасни постройки, които още утре ще бъдат съборени“, информира той. Караачанов изрази възмущението си от въпрос на журналист свързан с това, че нарича ромите цигани. „Хайде да не се правим на по-големи католици от папата. По – важно е друго: 30 години няма никаква интеграция. Как да реагирам, когато двама младежи вместо да ходят на училище и да работят, бият? Дори меко реагирах. Съобразявах се, че съм вицепремиер и министър. Кого да защитавам аз – престъпниците ли? Вървете да видите в какво състояниее момчето“, каза той на журналистите.", "date": "2019.01.09", "title": "Каракачанов: Как да наричам циганите?"}
