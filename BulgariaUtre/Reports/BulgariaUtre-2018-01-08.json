{"url": "http://www.bulgaria.utre.bg/2018/01/08/471774-v_rashidov_borisov_zastana_zad_svobodata_za_slovoto_i_zhurnalistite", "text": "Премиерът Бойко Борисов е поставил въпроса за арестуваните журналисти в Турция и свободата на словото пред турския президент Реджеп Тайип Ердоган при вчерашния им разговор в Истанбул. Това каза депутатът от ГЕРБ и бивш културен министър Вежди Рашидов в ефира на БиТВ. „Това малко задържа разговора. Бойко застана зад свободата за словото и журналистите”, допълни той. „Хубаво е журналистите да бъдат освободени”, допълни Рашидов. По думите му Борисов е обяснил, че задържането на журналистите не е добър знак за Европа. Рашидов допълни, че ако журналистите в Турция бъдат освободени, това би било успех на Бойко Борисов. Според бившия културен министър Борисов има уникалната възможност да бъде един от важните лидери в ЕС и да балансира Балканите. „Тази дипломация, която води Бойко Борисов, дразни сигурно много наши хора, но е много полезна за света”, посочи той. Oбръщението на Борисов към Ердоган „Тайпи” се породи от това, че имаме много добра дипломация и комуникация с турското правителство и сърдечно усещане за приятелство. Когато има приятелство между хората, те могат да си казват и малките имена и по-умалителни, поясни още Рашидов.", "date": "2018.01.08", "title": "В. Рашидов: Борисов застана зад свободата за словото и журналистите"}
{"url": "http://www.bulgaria.utre.bg/2018/01/08/471769-e_zaharieva_turtsia_e_edin_ot_nay_vazhnite_vunshno_ikonomicheski_partnyori_na_bulgaria_i_es", "text": "Независимо че не е предвидена среща за отношенията Европейски съюз - Турция по време на българското европредседателство, такава може и да се състои. Това допусна в ефира на БНТ министърът на външните работи Екатерина Захариева. По думите й диалогът с южните ни съседи трябва да е честен, не през медиите и да се фокусира върху добрите отношения. \"Европредседателството не е само фанфари, а много работа\", каза Захариева и посочи като предизвикателство промените в Дъблинския регламент и старта на разговорите по бъдещата бюджетна рамка на съюза. \"Видяхме какво стана на преговорите при миналата финансова рамка. Почти с година се забавиха проектите. Тук е доста сложен периодът. От една страна, по-малко бюджет след решението на Великобритания да напусне. От друга страна, нови политики, които искаме да финансираме\", коментира вицепремиерът. Стана ясно още, че срещата на българския вицепремиер и министър на вътрешните работи Екатерина Захариева с турския ѝ колега е била много полезна от гледна точка на двустранните отношения. И двете страни са били на мнение, че трябва да се фокусират върху позитивните неща, това, което може да се надгради. \"Няма как да се случва борбата с тероризъм, охраната на външните граници на ЕС, без Турция - съюзник в НАТО, без това Турция да бъде близък партньор на ЕС\", изтъкна Захариева. \"Турция е един от най-важните външно-икономически партньори на България и на ЕС. За около 5-6 години с около 50% е нараснал стокообменът между двете държави с позитивно салдо за България. Винаги има и още повече възможност, т.е. възможност на българските производители на да имат добър достъп до огромния турски пазар\", обясни първият ни дипломат.", "date": "2018.01.08", "title": "Е. Захариева: Турция е един от най-важните външно-икономически партньори на България и ЕС"}
{"url": "http://www.bulgaria.utre.bg/2018/01/08/471762-ekspert_gripnata_epidemia_u_nas_se_zabavi", "text": "Чистият въздух е враг на морбилите. За това предупреди в ефира на БНТ директорът на Националния център по заразни и паразитни болести проф. Тодор Кантарждиев. В момента в съседните страни като Румъния, Сърбия и Северна Гърция има много случаи на заболяването. Дребната шарка върлува и в Европа - засегнати са Германия, Франция и Италия. Кантарджиев призова здравните власти, личните лекари и самите майки да проверят имунизациите на децата си за тривалентната ваксина, която се прави на едногодишна възраст. По данни на Националния център около 70 на сто от българчетата са имунизирани. Болестта е особено опасна - миналата седмица е регистриран един смъртен случай в Сърбия, а от началото на епидемията в Румъния са починали 50 души. \"На 1000 болни деца едно може да направи усложнение и умира. Неприятното, обаче, на тази инфекция са късните последствия. Обикновено при прекарана тежка форма на инфекция може след време да настъпят усложнения, засягащи централната нервна система и някои от тях са с тежка инвалидизация. Чистият въздух е враг на морбилите, проветряване, чист въздух, децата навънка и никакви контакти на децата до 1-годишна възраст с хора, върнали се от чужбина. Особено от Гърция\", обясни експертът. \"В нашата страна се забави грипната епидемия. При грипа \"Хонконг\" (H3N2) по-бавно се увеличава броят на болните, но по-дълго боледуват. Възрастните и хората с хронични заболявания са най-застрашени от него\", коментира проф. Кантарджиев. \"В момента в София и в страната най-доминиращ е грип Б\". \"Грипът имаше най-много случаи в Турция, настъпва пик и във Великобритания. Сега сме далече от епидемия и пик на епидемия\" каза още той. \"За съжаление, у нас вече има засягане на нервната система в следствие на грипа\".", "date": "2018.01.08", "title": "Експерт: Грипната епидемия у нас се забави"}
{"url": "http://www.bulgaria.utre.bg/2018/01/08/471758-eksplozia_v_idlib_23_zaginaha", "text": "23 души загинаха при експлозия в сирийския град Идлиб, седем от които са цивилни, предава БиТВ. Взривът е избухнал край щаба на свързаната с Ал Каида екстремистка групировка „Войниците на Кавказ”. Очаква се броят на жертвите да се увеличи, тъй като под отломките има много ранени. Щабът на групировката е напълно разрушен, а съседните сгради са силно повредени. Ранени са над 70 души, които са откарани в болница, но няма информация за състоянието им.", "date": "2018.01.08", "title": "Експлозия в Идлиб - 23 загинаха"}
{"url": "http://www.bulgaria.utre.bg/2018/01/08/471252-tri_oferti_kum_real_za_ronaldo", "text": "Реал (Мадрид) е получил три оферти за своята суперзвезда Кристиано Роналдо, твърди \"Don Balon\". Става дума за предложения от Челси, ПСЖ и ЛА Галакси. Твърди, че се португалецът веднага е отказал това от американския клуб, а останалите две подлежали на обсъждане. Изданието твърди, че съществува напрежение между Кристиано и президента на \"белите\" Флорентино Перес. Играчът не бил доволен от политиката на своя бос, който бил готов на всичко, за да привлече Неймар от ПСЖ. Освен това Роналдо не е доволен, че заплата му е далеч по-ниска от тази на бразилеца и Лео Меси.", "date": "2018.01.08", "title": "Три оферти към Реал за Роналдо"}
{"url": "http://www.bulgaria.utre.bg/2018/01/08/471772-hlyabut_mlyakoto_i_kolbasite_zasegnati_nay_mnogo_ot_skupia_tok", "text": "Цените на основните стоки и услуги могат да се повишат, казват от бизнеса. Причината - скок на цената на тока на свободния пазар с 30 до 60%. В същото време през последните 9 месеца двата основни производителя у нас - АЕЦ \"Козлодуй\" и ТЕЦ \"Марица-Изток II\" са повишили цената на електроенергията си с едва 5%. Има ли спекула на свободния пазар на ток и кои производства са най-засегнати? Темата в студиото на БНТ коментираха Димитър Зоров, председател на Асоциацита на млекопреработвателите и Антон Иванов, експерт от Български енергиен и минен форум. \"От една страна има обективни причини за повишение на цените на електрическата енергия. Те се наблюдават в цяла Европа. И по борсите на Европа има едно повишение на цените на електрическата енергия. А пък в региона - поради климатичните влияния - студената зима в началото на тази години (2017 година, януари месец), сушата в региона пролетта. Това доведе върху един натиск и върху производители, и върху търговци. Мината година ни беше доста студено, тогава цената на електрическата енергия се повиши драстично заради повишеното търсене и тогава се натрупаха едни загуби в търговците. В България те се оценяваха в порядъка на 30 милиона. Случиха се няколко фалита през лятото на търговците, тоест очевидно има напрежение на пазара. Но драстично повишение на цените на електрическата енергия - няма обективни условия от външни фактори\", обясни Антон Иванов. Иванов заяви, че цените на борсите са се повишили спрямо миналата година с около 5 до 10 процента. Но се получава увеличение с 30 до 60, защото нашият пазар е ограничен, неликвиден и няма механизми, които да контролират спекулативното повишение на цените на електрическата енергия. По думите му там, където има повишение над 30%, се търси бърза печалба. Може да се говори дори и за спекулация при взаимоотношенията между клиент и търговец. \"Най-засегнати са производствата, които имат повече електрическа консумация. В млечния бранш между 5 и 10% от общата себестойност, от общите разходи са разходите за електрическа енергия. Ако повишението е с 30%, това ще доведе някъде между 2 до 3% отражение в себестойността на продукта, не казвам в крайните цени, защото смятам, че българският преработвател в тази ситуация може би една голяма част от тях биха оставили за собствена сметка тези повишения. Друг е въпросът, че ние в момента не можем да отчетем реалното повишение какво ще бъде, защото преработката е свързана с други косвени суровини каквито са опаковките. В опаковките също се използва доста електрическа енергия и ние не знаем дали нашите доставчици ще променят цените и как ще се отрази това при тях. Молбата към потребителите е: подкрепете българското производство\", каза Димитър Зоров. От разговора стана ясно, че най-много ще бъдат засегнати от високите цени на тока за бизнеса хлябът, млякото и колбасите, които са по-търсени на пазара.", "date": "2018.01.08", "title": "Хлябът, млякото и колбасите - засегнати най-много от скъпия ток"}
{"url": "http://www.bulgaria.utre.bg/2018/01/08/471768-rosen_angelov_se_zakanval_na_muzha_na_keti_kyuhova", "text": "Откритият мъртъв Росен Ангелов, който в последните дни беше издирван за тежкото шесторно убийство в Нови Искър, се заканвал на мъжа на една от жертвите Кети Кюхова – Неделчо. Дъщерята на Кети, която също е сред жертвите, знаела за връзката на майка ѝ с престъпника. Това разказа пред БиТВ ключов свидетел по случая – последният работодател на Росен Ангелов. Ангелов и Кети Кюхова се запознали на спирка в Нови Искър. Любовта им продължила до ноември, но след това се скарали. „Стана особен, съвсем различен човек”, казва Драгомир. По думите му Ангелов е бил лудо влюбен в жертвата си Кети Кюхова. Той се заканвал на мъжа ѝ Неделчо, с което живеели на семейни начала. „Говореше, че мъжът ѝ я тормозел, напивал се всеки ден. Заканваше се, че ще се разправя с него”, спомня си Драгомир. Ангелов бил изключително добре подготвен физически – всеки ден изминавал 20 км пеша от вилата си в Луково до мястото, на което работел. Ходел с голяма раница и малка чанта и винаги въоръжен. Често стрелял във въздуха. Според Драгомир бил добър, подготвен стрелец. Според Драгомир е възможно Росен Ангелов да е убил шестима души.", "date": "2018.01.08", "title": "Росен Ангелов се заканвал на мъжа на Кети Кюхова"}
{"url": "http://www.bulgaria.utre.bg/2018/01/08/471766-g_dimov_ne_tryabva_da_zabravyame_koy_upravlyava_v_turtsia", "text": "В изказването си в Истанбул вчера турският президент Реджеп Тайип Ердоган реално се самопокани в София да дойде за откриването на централната джамия в София „Баня башъ”. Това каза в ефира на БиТВ Георги Димов, бивш генерален консул в Одрин. \"Бъдете сигурни, че това ще се случи по време на европредседателството\", убеден е той. Във връзка с думите на Ердоган бившият консул коментира също, че голяма част от джамиите у нас са реставрирани. Бившият ни консул в Одрин попита и защо църквата „Св. Стефан” не е открита на 27 декември, Стефановден. „Символът беше 5 януари - срещата на Ердоган с Макрон, и 6 януари – срещата на турския външен министър с германския външен министър. Преди тези срещи у нас имаше силни туркофили, които говореха, че Турция непременно трябва да влезе в ЕС. След тези срещи нашият премиер какво каза? Нещо да сте чули за членство на Турция в ЕС? Той говори и ние ще продължим да говорим за диалога, но не за членство”, каза Георги Димов. „Брюксел, и въобще ние, категорично не можем да си затваряме очите пред пропуските пред върховенството на закона и неспазването на основни човешки права в Турция. Това няма как да го преглътнем”, категоричен беше той. „Не трябва да забравяме кой управлява в Турция – в момента на власт е ислямисткият национализъм”, каза още Георди Димов. Според Димов ремонтът на Желязната църква в Истанбул е заслуга на дългогодишната работа на поредица български дипломати. Той припомни, че това е третото подобно откриване и преосвещаване на наша църква в Турция – първите две са били през 2004 г. в Одрин на Гергьовден и през 2008 г. също в Одрин.", "date": "2018.01.08", "title": "Г. Димов: Не трябва да забравяме кой управлява в Турция"}
{"url": "http://www.bulgaria.utre.bg/2018/01/08/471750-dvama_bulgari_arestuvani_po_podozrenie_za_trafik_na_hora_v_gurtsia", "text": "Гръцката полиция арестува двама души по подозрение за трафик на хора и задържа 28 мигранти при два отделни случая през уикенда, предаде ДПА, цитира БНТ. Органите на реда заявиха, че са арестували близо до граничния град Комотини 29-годишна жена от България, която шофирала микробус с 20 бежанци и мигранти, движещ се към Западна Гърция. Полицията подозира, че мигрантите, повечето от Сирия, са прекосили граничната река Еврос между Гърция и Турция. Органите на реда са арестували и 31-годишен мъж от Пакистан близо до гръцко-турската граница, за когото се предполага, че се опитвал да докара с кола в Западна Гърция 8 мигранти от Пакистан и Мианма. Властите подозират, че двамата шофьори са част от по-голяма контрабандна група.", "date": "2018.01.08", "title": "Двама българи арестувани по подозрение за трафик на хора в Гърция"}
{"url": "http://www.bulgaria.utre.bg/2018/01/08/471752-iran_zabrani_prepodavaneto_na_angliyski_ezik_v_nachalnite_uchilishta", "text": "Иран забрани преподаването на английски в началните училища, след като иранският върховен водач аятолах Али Хаменей заяви, че ранното изучаване на този език създава условия за западно \"културно нашествие\", предаде Ройтерс, цитира БНТ. \"Преподаването на английски език в официалния курс на обучение на държавните и частните начални училища е против законите и правилниците\", заяви по иранската държавна телевизия ръководителят на държавния Висш съвет за образованието Мехди Навид-Адхам.", "date": "2018.01.08", "title": "Иран забрани преподаването на английски език в началните училища"}
{"url": "http://www.bulgaria.utre.bg/2018/01/08/471739-kuba_shte_provede_parlamentarnite_izbori_na_11_mart", "text": "Парламентарните избори в Куба ще се състоят на 11 март, а на 19 април ще бъде избран нов президент. На общите избори ще бъдат определени членовете на провинциалните органи за самоуправление, както и депутатите от Националното събрание на народната власт, предаде БНТ. По традиция изборите се провеждат през февруари на всеки пет години. Тази година те бяха отложени за март от Националното събрание заради щетите, причинени през септември при преминаването на урагана Ирма, който причини смъртта на 10 души.", "date": "2018.01.08", "title": "Куба ще проведе парламентарните избори на 11 март"}
{"url": "http://www.bulgaria.utre.bg/2018/01/08/471757-voennomorskite_ni_sili_otbelyazvat_novata_uchebna_godina", "text": "Започва новата учебна година в Българските Военноморски сили. Те са създадени преди 139 години. Чествания ще има във Варна и Бургас, предава Нова Телевизия. Жителите и гостите на морската столица ще станат свидетели на подготовка за бой и поход на военен кораб, борба с пожар на борда и спасителна операция с хеликоптер в морето. Демонстрации ще има и в Бургас. Там ще се проведат показни занятия по обезвреждане на невзривени боеприпаси и борба с пожар на военен кораб.", "date": "2018.01.08", "title": "Военноморските ни сили отбелязват новата учебна година"}
{"url": "http://www.bulgaria.utre.bg/2018/01/08/471756-netanyahu_prizova_za_razformirovane_na_agentsiata_na_oon_za_palestinskite_bezhantsi", "text": "Израелският министър-председател Бенямин Нетаняху призова за разформироване на агенцията на ООН за палестинските бежанци и подкрепи заплахата на американския президент Доналд Тръмп да спре помощта за палестинците, предадоха ДПА и Асошиейтед прес. Нетаняху каза, че агенцията на ООН за палестинските бежанци е „организация, която увековечава проблема за палестинските бежанци; тя също така увековечава идеята за право на завръщане с цел да бъде унищожена държавата Израел“. Той разкритикува съществуването на бежанска агенция конкретно за палестинците.", "date": "2018.01.08", "title": "Нетаняху призова за разформироване на агенцията на ООН за палестинските бежанци"}
{"url": "http://www.bulgaria.utre.bg/2018/01/08/471754-predstavyame_evropredsedatelstvoto_pred_chuzhdi_medii", "text": "Българското европредседателство ще бъде представено в Брюксел. Посланикът на страната ни в Белгия Димитър Цанчев, ще запознае чуждите медии и европейски наблюдатели с целите и приоритетите, които си е поставила страната ни за следващите 6 месеца, предаде Нова Телевизия. Официалната церемония по откриването ще бъде в Народния театър \"Иван Вазов\" на 11-и януари. По време на форума се предвиждат над 270 събития у нас и 1500 в Брюксел, а над 25 000 гости и делегати се очаква да пристигнат в страната ни през първата половина на годината. Всичко това ще струва около 150 млн. лева.", "date": "2018.01.08", "title": "Представяме европредседателството пред чужди медии"}
{"url": "http://www.bulgaria.utre.bg/2018/01/08/471755-12_obshtinski_bolnitsi_s_opasnost_da_falirat", "text": "Най-малко 12 общински болници са пред фалит, твърдят от националното сдружение на болниците. Част от тях са натрупали много дългове, предава БНТ. В най-тежко финансово състояние са здравните заведения в Омуртаг, Тутракан, Белоградчик, Димитровград, Гоце Делчев и Петрич. От сдружението на общинските болници обмислят национален протест в средата на януари. Финансови проблеми имат и областните болници във Враца, Ловеч, Видин, Буграс и Стара Загора. Здравното министерство готви план за оздравяването им.", "date": "2018.01.08", "title": "12 общински болници с опасност да фалират"}
{"url": "http://www.bulgaria.utre.bg/2018/01/08/471753-m_marinov_ne_mozhem_da_kazhem_koga_tochno_e_nastupila_smurtta_na_rosen_angelov", "text": "За момента не можем да кажем кога точно е настъпила смъртта на Росен Ангелов. Това каза главният секретар на МВР главен комисар Младен Маринов на брифинг във връзка с откритото тяло на издирвания Росен Ангелов. „Целта на операцията беше първо да гарантираме сигурността на гражданите, да бъде притиснат и да няма възможност да се придвижва свободно и междувременно да извършваме претърсване дом по дом. За провеждането на тази операция бяха включени сили на МВР и та Българската армия“, обясни той. \"Методичното претърсване продължава вече трети ден. Около 14.00 часа в една от стаите на изоставена къща е намерено тялото на мъж, който по възраст и описание отговаря на издирваното лице и държи в ръката си пистолет. Огледът тепърва започва, има огнестрелна рана в областта на слепоочието. Не можем да кажем кого точно е настъпила смъртта. По описание и по дрехите можем да твърдим, че това е лицето, което издирваме, но експертизите ще го докажат“, допълни още гл. комисар Младен Маринов.", "date": "2018.01.08", "title": "М. Маринов: Не можем да кажем кога точно е настъпила смъртта на Росен Ангелов"}
{"url": "http://www.bulgaria.utre.bg/2018/01/08/408775-8_yanuari_na_dneshnata_data", "text": "1198 г. – Инокентий III става римски папа. 1598 г. – Евреите са прогонени от Република Генуа. 1815 г. – Британско-американска война: Американските сили водени от генерал Андрю Джаксън побеждават британската армия близо до Ню Орлеанс, две седмици след като САЩ и Великобритания подписват мирен договор за край на войната. 1838 г. – Алфред Вейл демонстрира телеграфа, като използва точки и чертички (поставя се началото на т.нар. Морзов код). 1900 г. – Президентът на САЩ Уилям Маккинли обявява военно положение в Аляска. 1918 г. – Американският президент Удроу Уилсън излага своя мирен план за последиците от Първата световна война в 14 точки (включващи открита дипломация, право на народите на суверенитет, създаване на Общество на народите, либерализиране на търговията). 1931 г. – Папа Пий XI издава енциклика срещу разводите и срещу контролирането на раждаемостта. 1949 г. – В Москва социалистическите държави учредяват Съвет за икономическа взаимопомощ. 1958 г. – 14-годишният Боби Фишър печели Американския шампионат по шахмат. 1959 г. – Генерал Шарл дьо Гол е обявен за първи президент на Петата република на Франция. 1962 г. – Картината на Леонардо да Винчи Мона Лиза е показана за пръв път в САЩ. 1973 г. – Изстреляна е съветската космическа сонда Луна 21 с Луноход 2 на борда. 1992 г. – Президентът на САЩ Джордж Х. У. Буш заболява, докато е на визита в Япония и по време на официален обяд повръща върху японския министър-председател. 1996 г. – В България стартира масовата приватизация. 2004 г. – Кралица Елизабет II кръщава най-големия пътнически лайнер, строен някога – Кралица Мери II.", "date": "2018.01.08", "title": "8 януари: На днешната дата..."}
{"url": "http://www.bulgaria.utre.bg/2018/01/08/471749-botyo_botev_60_ot_izcheznalite_sled_1990_g_sa_bili_ubiti", "text": "Издирването винаги е било ахилесовата пета на криминалната работа. Това коментира бившият началник на отдел „Убийства” Ботьо Ботев в в ефира на БиТВ във връзка с разследването на шесторното убийство в Нови Искър и предполагаемото самоубийство на извършителя. „В сферата на издирвани лица, особено изчезнали след 1990 г. повече от 60% са убийства. Този момент се губи – по отношение на събирането на информацията и работата като за един тежък случай”, посочи екскриминалистът. Според него при издирването се допускат грешки, а често са ангажирани и по-слабо квалифицирани кадри. Затова и той призна, че даже когато говорим за бегълци от правосъдието като Ангелов вероятно става дума за „доста много” опасни за обществото хора. По отношение на конкретния случай Ботев посочи, че „трябва да бъде човек психопат или ненормален, за да извърши такова убийство”, но „подобни хора не вземат мерки по отношение на прикриване на това, което са направили, обикновено деянията се извършват нагло, брутално и жестоко”, докато в този случай са извършвани „действия от гледна точка да прикрие това, което е направил”. Той обаче подчерта, че е възможно в рамките на 48 часа ДНК профил да свърже Росен Ангелов с убийството. По думите му при денонощна работа на експертите това може да стане даже в рамките на ден. Ботьо Ботев коментира и смъртта на българка и германския й приятел в Гърция, която, според медиите в южната ни съседка е станала по време на сатанински ритуал. По думите му разследващите трябва да подходят много внимателно, защото може да става дума и за прикриването на престъпление с различни мотиви.", "date": "2018.01.08", "title": "Ботьо Ботев: 60% от изчезналите след 1990 г. са били убити"}
{"url": "http://www.bulgaria.utre.bg/2018/01/08/471666-zapochva_izplashtaneto_na_pensiite_za_mesetsa", "text": "Изплащането на пенсиите през месец януари 2018 г. от Националния осигурителен институт започва днес и ще приключи на 22 януари (понеделник), предава НОИ. Лицата, върху чиито пенсии са наложени запори по реда на чл. 446 от Гражданско-процесуалния кодекс, ще имат промяна в размера на удръжката, продиктувана от определения нов размер на минималната работна заплата за страната, който вече е 510 лв. Тези лица ще получат пенсиите си след 8 януари 2018 г. в зависимост от начина на изплащането им - с пенсионен запис, ако се изплащат чрез пощенска станция, или с превод по личната сметка, ако се изплащат чрез банка.", "date": "2018.01.08", "title": "Започва изплащането на пенсиите за месеца"}
{"url": "http://www.bulgaria.utre.bg/2018/01/08/471663-dnes_praznuvame_babinden", "text": "Днес - 8 януари, празнуваме Денят на родилната помощ, известен още като Бабинден. Бабинден е един от големите народни женски празници, посветен на \"бабите\" - жените, които помагали при раждане на младите булки и невести, които са раждали. Обредността през този ден е подчинена главно на желанието да се засвидетелстват почит и уважение към възрастните жени, които са \"бабували\" на родилките. Този празник е езически и идва от далечните праславянски времена, но се е запазил и по време на Възраждането е бил изключително почитан. Днес Бабинден губи доста от обредните си обичаи, но пък се празнува от по-възрастните и е свързан с много смях и веселие. В някои райони обичаят е майките да водят на Бабинден децата си при бабата, докато навършат три годинки, за да ги благослови. От 1951 г. Бабинден е обявен за ден на родилната помощ и на акушерките и гинеколозите.", "date": "2018.01.08", "title": "Днес празнуваме Бабинден"}
{"url": "http://www.bulgaria.utre.bg/2018/01/08/471706-slunchevo_i_tiho_vreme_dnes", "text": "Днес ще преобладава слънчево и почти тихо време, предава синоптичната прогноза на БиТВ. По-късно от запад ще се появи висока и средна облачност. Почти тихо. На места в низините и котловините мъглите и ниската облачност ще са трайни и там ще е по-хладно, с максимални температури 7° – 9°. В останалата част от страната температурите ще достигат 10° – 15°. През следващите дни температурите бавно ще се понижават. Ще преобладава облачно време. Във вторник и сряда само на отделни места ще превали слаб дъжд.", "date": "2018.01.08", "title": "Слънчево и тихо време днес"}
{"url": "http://www.bulgaria.utre.bg/2018/01/08/471802-ivelin_popov_e_futbolist_nomer_1_za_2017_godina", "text": "Ивелин Попов стана \"Футболист на годината\" на България за трети пореден път. Играчът на Спартак (Москва) се изравни с легендата Христо Бонев, който също три пъти е бил номер 1 на страната. Топ 3 допълниха Мартин Камбуров и Тодор Неделев.  Попов отвя конкуренцията тази година, събирайки 228 точки - почти двойно повече от голмайстора на Берое. Камбуров е със 124, а Неделев с 48.  В 57-ото издание на \"Футболист на годината\" гласуваха 104-има спортни журналисти от 48 медии. 61 от тях са посочили Попов на първо място. За Камбуров първите места са 24. Сред получилите точки в анкетата са Димитър Бербатов, Емил Гъргоров и Георги Христов.  ПЪЛНИТЕ РЕЗУЛТАТИ: Призьори от 57-ата анкета „Футболист на годината“ Футболист на годината 2017     Ивелин Попов - „Спартак“ (Москва) - 228 точки     Мартин Камбуров - „Берое“, „Локомотив“ (Пд)  - 124     Тодор Неделев – „Ботев“ (Пд) – 48 точки Треньор на годината 2017     Станимир Стоилов – „Астана“ – 272 точки     Николай Киров – „Ботев“ (Пд) – 118 точки     Стамен Белчев – ЦСКА – 71 точки Най-добрите в Първа професионална лига за 2017 г. Най-добър вратар     Божидар Митрев - „Левски“  - 44 гласа     Благой Макенджиев - „Пирин“ - 26 гласа     Ренан дос Сантос - „Лудогорец“ - 18 гласа   Най-добър защитник     Давид Яблонски - „Левски“ - 60 гласа     Николай Бодуров - ЦСКА - 24 гласа     Антон Недялков – ЦСКА - 13 гласа Най-добър полузащитник     Марселиньо - „Лудогорец“ - 37 гласа     Тодор Неделев – „Ботев“ (Пд) – 27 точки     Лъчезар Балтанов – „Ботев“ (Пд) – 12 точки Най-добър нападател     Фернандо Каранга - ЦСКА - 73 гласа     Мартин Камбуров - „Локомотив“ (Пд) - 24 гласа     Джоди Лукоки – „Лудогорец“ – 2 гласа     Кирил Десподов – ЦСКА – 2 гласа     Клаудиу Кешеру - „Лудогорец“ – 2 гласа", "date": "2018.01.08", "title": "Ивелин Попов е футболист номер 1 за 2017 година"}
