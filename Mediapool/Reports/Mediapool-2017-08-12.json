{"url": "http://www.mediapool.bg/bebeto-v-zapadniya-park-bilo-izostaveno-ot-maikata-bashtata-go-iska-news267843.html", "text": "След като бе разпитан в полицията в събота, бащата на откритото изоставено в столичния Западен парк бебе заяви, че майката първо зарязала него, после детето и сега била в неизвестност. 32-годишният мъж обяви пред журналисти, че иска да се грижи за дъщеря си, но засега момиченцето остава под грижите на социалните служби.\r\n\tДетето, които по думите на баща му е на осем месеца, бе намерено от разхождащи се в Западния парк привечер в петък. Детето бе откарано с линейка в столична болница, където е установено, че то е в добро физическо състояние. МВР разпространи снимката на бебето, за да открие негови роднини.\r\n\tВ събота бе съобщено, че е установено кои са родителите на детето и бащата е на разпит н Трето районно управление на полицията в София. След като разпитът приключи бащата обяви, че отива да търси майката на дъщеря си, която го била напуснала преди пет дни. Той обяви още, че иска да си вземе детето като в отглеждането можел да помага баща му, който не работел.\r\n\t\"Ще изчакам да ми се обадят от социалните и да се разберем\", каза бащата, цитиран от БНР.\r\n\tСъбрали се пред полицейското управление негови роднини разказаха, че майката Юлия е 18-годишна и не живее с бащата на детето си. Пред роднините жената твърдяла, че детето има увреждания и ще го предаде на социалните служби.  \r\n\t\"Тя настояваше да го дава на \"Закрила на детето\" и вчера ни е излъгала, че отива да го дава , че са намерили родители на детенцето, че ще се отглежда детенцето в по-добри условия, че тя няма как да се грижи за него\", заяви роднина на бащата.\r\n\tОт социалните служби твърдят, че детето е добре и е започвала процедура по неговата закрила.\r\n\t\"Още от първия миг, когато това изоставяне стана факт, Социалната служба за социално подпомагане \"Възраждане\" беше в непрекъснат контакт с полицията, след което посетиха детето в педиатрията и вече са убедени в доброто му здравословно състояние за момента\", заяви Георги Терзийски от Агенцията за социално подпомагане. По думите му дори майката да се появи или да бъде открита, след изписването на бебето от столичната педиатрия, то ще бъде настанено в Дом за медико-социални грижи.  \r\n\t\"Ще предстои разследване за това, защо е стигнала до подобно решение. Да се търсят начини за подпомагане, ако това е проблемът, като неин капацитет и възможности за грижа, което, разбира се, не снема поне според мен, отговорността от такава постъпка\", каза Терзийски.\r\n\tТой припомни, че при скорошния случай на изоставено дете от неговата майка в столичния квартал \"Младост\" на жената е повдигнато обвинение.", "date": "2017.08.12", "title": "Бебето в Западния парк било изоставено от майката, бащата го иска"}
{"url": "http://www.mediapool.bg/tramp-bil-sarkastichen-s-blagodarnostta-si-kam-putin-za-izgonenite-diplomati-news267844.html", "text": "Президентът Доналд Тръмп потвърди, че не е бил сериозен, когато благодари на руския президент Владимир Путин за драстичното съкращаване на броя на американските дипломатически служители в Русия, което щяло да спести на САЩ много пари, предаде Асошиейтед прес.\r\n\tОще в петък, когато стана ясно изявлението на американския президент, прессекретарят на Белия дом Сара Хъкаби Сандърс поясни, че Тръмп е бил саркастичен.\r\n\t\"Абсолютно! Мисля, че знаете това\", отговори той часове по-късно на репортерите, които го запитаха дали наистина е говорил със сарказъм, казвайки, че високо оценява помощта на Путин за съкращаването на разходите на Държавния департамент.\r\n\tВ онзи момент не беше ясно дали се шегува, припомня АП.\r\n\tВ присъствието на държавния секретар Рекс Тилърсън в петък вечерта в своя голф клуб в Бедминстър президентът потвърди, че САЩ ще са готови с отговора на решението на Путин до 1 септември - срока, поставен от руския президент за съкращаването на американския дипломатически персонал.", "date": "2017.08.12", "title": "Тръмп бил саркастичен с благодарността си към Путин за изгонените дипломати"}
{"url": "http://www.mediapool.bg/kitai-predupredi-tramp-i-phenyan-da-vnimavat-s-dumite-si-news267842.html", "text": "Китайският президент Си Цзинпин е предупредил американския президент Доналд Тръмп и властите на Северна Корея да се въздържат от \"думи и действия\", които могат да засилят напрежението между двете държави. Това е станало в телефонен разговор между Си Цзинпин и Тръмп, в който китайският президент е подчертал, че е необходим мирно решение на ситуацията със Северна Корея. В интересите на Китай и Съединените щати е да поддържат мира на Корейския полуостров и да постигнат ядрено разоръжаване, посочил Си, цитиран от Ройтерс в събота.\r\n\tМеждувременно върховният представител на ЕС за външната политика и сигурността Федерика Могерини съобщи, че Европейският съюз свика за понеделник - 14 август, извънредна среща на комитета по отбранителна политика за обсъждане на ситуацията със Северна Корея и въпроса за нови санкции срещу нея.\r\n\tСпоред съобщението на Белия дом двамата държавни глави са стигнали до съгласие, че Северна Корея трябва да прекрати своето \"провокативно и агресивно поведение\".\r\n\tРазговорът между Тръмп и Си се състоя, след като в петък Тръмп отправи поредно предупреждение срещу Северна Корея и заяви, че американските ядрени оръжия са заредени. Той също така упрекна Пекин, че не заеме достатъчно активна позиция по проблема със Северна Корея. В същото време Пхенян обвини американския президент, че е докарал Корейския полуостров до ръба на ядрена война.\r\n\tТръмп заяви, че се надява севернокорейският лидер Ким Чен-ун \"напълно\" да разбере сериозността на предупреждението му срещу Пхенян да не предприема военни действия срещу САЩ или съюзниците им.\r\n\t\"Надявам се, че така ще бъде. Никой не обича мирните решения повече от президента Тръмп, уверявам ви\", заяви американският държавен глава.\r\n\t\"Надявам се те напълно да разберат сериозността на това, което казах\", заяви Тръмп пред репортери в частния си голф клуб в Ню Джърси. \"Тези думи са лесни за разбиране\", добави той. \"Ако той направи каквото и да е срещу Гуам или друга американска територия, или някой съюзник на САЩ, истински ще съжалява и бързо ще го съжалява\", увери американският президент.\r\n\tПо-рано тази седмица Пхенян обяви, че разработва план за нанасяне на ракетни удари по американската тихоокеанска територия остров Гуам до 15 август. Планът ще бъде представена на държавния ръководител Ким Чен-ун, който ще вземе решение дали да го приложи.\r\n\tТръмп омаловажи критиките на германския канцлер Ангела Меркел срещу реториката му за Северна Корея. Меркел се обяви против ескалацията на войната на думи между Вашингтон и Пхенян и заяви, че не вижда военно решение за конфликта около Северна Корея. \"Меркел е мой много добър приятел. Може би тя говори за Германия, със сигурност не говори за Съединените щати\", каза Тръмп в отговор на журналистически въпрос за позицията на германския канцлер.\r\n\tВ събота Тръмп заяви, че Северна Корея я очакват \"големи неприятности\", ако реши да нападне американската тихоокеанска територия остров Гуам. Той посочи, че още не е говорил с губернатора на Гуам, но чувства, че жителите на острова ще бъдат в безопасност.\r\n\tПрезидентът добави, че САЩ обмислят допълнителни икономически санкции срещу Пхенян, които ще бъдат \"много силни\" и \"на много високо равнище\".\r\n\tТръмп обеща да даде \"голяма пресконференция\" в понеделник във Вашингтон, съобщи Франс прес. От края на миналата седмица той е на 17-дневна ваканция в Ню Джърси. В началото на следващата седмица той ще отиде в Ню Йорк и е планирал да отскочи за един ден до Вашингтон в понеделник.\r\n\t\"Предвидили сме една конференция, една много важна среща, и ще имаме също голяма пресконференция\", заяви вчера той, без повече подробности.", "date": "2017.08.12", "title": "Китай предупреди Тръмп и Пхенян да внимават с думите си"}
{"url": "http://www.mediapool.bg/zaginaliyat-balgarin-na-vrah-han-tengri-e-inzhener-ot-bnt-news267850.html", "text": "Българинът, загинал на връх Хан Тенгри в планината Тяншан на границата между Киргизстан и Казахстан, е техникът от  БНТ Иван Тодоров, събощиха от националната телевизия в събота.\r\n\tИнцидентът с него е станал на 8 август след полунощ, когато на височина 6200 метра при спускане от върха е паднал в 600-метрова пропаст върху скали и загинал на място.\r\n\t\"Иван Тодоров беше един от най-добрите инженери в БНТ. Той участваше в от екипите, изградили новинарския комплекс на телевизията. Беше основна фигура и в изграждането на всички студиа на БНТ на последните пет олимпийски игри\", посочват от БНТ.\r\n\t\"Планинарството беше в кръвта му. Голямата му мечта беше да изкачи Еверест и вярваше, че това може да стане, като покори първо седемхилядник\", допълват колегите му.", "date": "2017.08.12", "title": "Загиналият българин на връх Хан Тенгри е инженер от БНТ"}
{"url": "http://www.mediapool.bg/borisov-gotov-ot-ponedelnik-da-pravi-darzhavna-tol-sistema-news267845.html", "text": "Ако в понеделник не стартира изграждането на тол системата - след 2-годишни кански усилия, които водим, имаме готовност, ще я направи държавата. Това заяви премиерът Бойко Борисов пред журналисти в събота, давайки старт на ремонта на бул. \"Васил Левски“ във Варна.\r\n\tОт думите му не става ясно защо точно понеделник е преломната дата за тол системата, за която Агенцията \"Пътна инфраструктура\" (АПИ) през април 2016 г. Нейният изпълнител трябваше да инвестира лични 200 млн. лв., за да внедри системата за платено преминаване по пътищата от тежкотоварните камиони, а след това да си избие средствата от таксите. След многократни обжалвания от фирми фантоми, възобновяване и събиране на шест оферти, в момента поръчката отново е във фаза на претенции пред Комисията за защита на конкуренцията. Възможно е в понеделник да се очаква някакво решение от антимопонолния орган потрите жарби срещу поръчката.\r\n\t\"Това е безумие, при този трафик, заради умишлено обжалване, губим по 1.5 млн. лв. на ден. Представете си - която отива пряко само в пътната инфраструктура, директно в АПИ за преасфалтиране, мостове, за \"Хемус“, за тунела под Шипка. Просто, ако и този път не успеем, правим я държавна и почваме да изграждаме. Тогава над 3.5 тона, тези, които всъщност най-рушат пътищата, те ще плащат най-много. Няма никакъв проблем за обикновения човек\", коментира Борисов.\r\n\tИдеята за създаване на държавно предприятие, които да изгради, а след това и да управлява тол системата, изплува още по време на заседанието на кабинета от преди две седмици, на което бе одобрена управленската правителствена програма. Тогава Борисов също се възмути от блокирането на тол системата.\r\n\t\"Обжалване, обжалване, обжалване, обжалване от \"Суходолска“ №3, обжалване от \"Суходолска“ №3. Проверихме жалбоподателя, той мете пред \"Пирогов“, нали разбирате? Това е блокаж и ако не можем да преодолеем точно този проблем, за да направим тол системата, съм възложил на регионалното министерство – държавно предприятие по специалния Закон за обществените поръчки. И ще го направим. Просто не можем да допускаме повече такива пари да се губят“, заяви тогава Борисов.\r\n\tПреди ден и регионалният министър Николай Нанков заяви, че държавата ще направи всичко, но в края на 2018 г. ще има работеща тол система. Не е ясно как ще успее, при положение, че тепърва ще се прави държавно предприятия, а в сега обявената поръчка срокът за изграждането на платеното минаване по пътищата е 19 месеца. Освен това трябва да се осигурят и средствата за инсталирането на съоръжениетя за платеното преминаване на камиони.\r\n\tБорисов се възползва в събота от възможността да коментира и изграждането на участъка от магистрала \"Струма\" през Кресненското дефиле\", за който проектанти са избрали оспорвано от природозащитници и местните жители трасе. Общественото обсъждане е насрочено за 11 септември, а сега премиерът също като Нанков преди два дни коментира, че ако не се построи отсечката, България ще загуби всички европейски пари, предоставени за \"Струма\" и други пътни проекти.\r\n\t\"Европейските проекти са така, 1 километър да не си направил, връщаш парите за всичко, което си взел по тази програма. Тук не е шега Кресненското дефиле. Аз разбирам всичко, но там, ако допуснем провал, ще изяде парите и за \"Хемус“ и всичко останало, защото трябва да се върнат накуп\", заяви премиерът..\r\n\tПо време на първата копка на разширението на варненския бул. \"Васил Левски“ Борисов каза, че \" проектът може да бъде завършен за празника на града следващата година, ако общината процедира бързо с отчуждителните процедури\".\r\n\t\"Не искаме да допускаме това, което се случи в Бургас – магистрала \"Тракия“ влезе в самото сърце на града и след това няколко години правим обходи, за да можем да оправим трафика в града”, обясни премиерът Борисов.\r\n\tТой посочи, че във Варна ще бъде направен и нов път, който да изведе тежкия трафик от и до пристанището, започва рехабилитация на три булеварда в кв. \"Аспарухово“, а изграждането на кампус към Математическата гимназия в града е друг общ приоритет на общината и правителството.\r\n\t\"Не искаме да допускаме това, което навремето се случи за Бургас – магистрала \"Тракия\" влезе в самото сърце на града и след това няколко години правим обходи, за да може да спасим града и го спасихме\", заяви Борисов пред журналисти.\r\n\t\"Варна вече далеч изпреварва Бургас. С \"Хемус“ и всичко това, което правим, сега ще почнат да мърморят другите. Аспаруховият мост, откакто беше построен, не беше пипан. Тука такива като мен са минали поне 20, може и повече. Хубаво е, че на нас ни задавате въпроси, но после не само получавате отговори, но и инфраструктура\", продължи премиерът.\r\n\tТой добави, че пътят до Бургас е важен и за Варна. \"Паднат ли обжалванията - още една остана, до догодина ще се справим с двата обхода - на Поморие и Ахелой. Това са уверенията на строителните фирми и на министъра. Затова решихме тук \"Хемус\", влизайки при аерогарата, където текат отчуждителни процедури, сме заделили пари да се изведе тежкия трафик към пристанището. Зависи от кмета, от общинския съвет, от администрацията колко бързо ще си отчуждят там, за да стартира веднага изпълнението\", каза още Борисов.", "date": "2017.08.12", "title": "Борисов готов от понеделник да прави държавна тол система"}
{"url": "http://www.mediapool.bg/chetiri-zhertvi-na-uraganni-buri-v-polsha-news267846.html", "text": "Четирима души, включително двама тинейджъри, станаха жертви на ураганни бури с проливни дъждове и градушки, бушували в петъчната нощ в различни райони на Полша, съобщи говорителят на полската противопожарна охрана Павел Фронтчак на пресконференция за \"драматичната нощ\" в пострадалите територии.\r\n\tНай-тежко било положението в местността Сушек, в летен лагер на харцери - полските скаути. Там загинали двама юноши, затиснати от паднали дървета. Пострадали още 20 души. Тъй като достъпът до мястото на инцидента бил затруднен, спасителите стигнали до лагера чак на сутринта, за да евакуират ранените.\r\n\tДругите две жертви – мъж и жена, също са станали жертви на паднали дървета в различни райони на страната. Мъжът е загинал, след като дърво затиснало палатката му.\r\n\tСилните ветрове са отвели покривите на различни сгради, счупени дървета са препречили ред пътища и са прекъснали далекопроводи. Половин милион жители на Полша все още нямат ток, допълва агенцията.\r\n\tВъзникнали са и множество пожари, предаде руската агенция РИА Новости. Общо ранените са 28.", "date": "2017.08.12", "title": "Четири жертви на ураганни бури в Полша"}
{"url": "http://www.mediapool.bg/snyag-prekasna-zhezhkoto-lyato-v-shveitsariya-news267847.html", "text": "След седмици на изгаряща жега, Швейцария бе запратена в зимата, след като в петък сутринта сняг покри планините на височина над 1900 метра, предаде.\r\n\tСтуденият фронт завзе южната и източната част на страната и дъждът бързо се превърна в сняг и много от ски курортите осъмнаха под сняг. В социалните мрежи бяха .\r\n\tЗа радост на местните, на които бързо им се наложи да сменят летните дрехи с якета, неочакваната зима ще трае кратко. Още през уикенда температурите започват да се покачват и през идната седмица отново ще стигнат 30 градуса.", "date": "2017.08.12", "title": "Сняг прекъсна жежкото лято в Швейцария"}
{"url": "http://www.mediapool.bg/premierat-tsankov-kamak-e-pluven-basein-za-1-mlrd-lv-news267849.html", "text": "АЕЦ \"Белене\", хидровъзелът \"Цанков камък\" и фалитът на КТБ отново влязоха в словесния арсенал, използван от премиера Бойко Борисов срещу БСП. След като в петък депутати от БСП подновиха атаките срещу социалистите за старите енергийни проекти, в събота канонадата бе продължена от министър-председателят.\r\n\tПред журналисти във Варна, където даде началото на реконструкция на централен булевард, той обяви \"Цанков камък\" за плувен басейн за 1 млрд. лв. и далавера, която не можело да се сравни със Суджукгейт.  АЕЦ \"Белене\", който още през 2009 г. Борисов определи като \"гьол\",  не го бил поръчвал ГЕРБ, но сега трябвало да решава какво да прави, защото \"това да не е плод и зеленчук\". По времето на Орешарски падна КТБ, а те викат страшна работа, направили някаква огромна далавера с НДК, продължи Борисов да отвръща на ударите на БСП. \"Който е виновен, ще отиде в затвора\", закани се още премиерът.\r\n\tТирадата му започва по повод обявеното преди ден от Десислава Атанасова и Александър Ненков намерение на парламентарната група на ГЕРБ да даде идната седмица на прокуратурата материали за проекта \"Цанков камък\", които да разследват проектираните и изграждането му, заради налагащ се сега ремонт на коритото на река Гашна, чиято изолационна мембрана била напукана и водите се губят в кастровите скали. В отговор от БСП обявиха, че ГЕРБ подновяват темата с хидровъзела, за да заглушат Суджукгейт, в който депутатът на управляващите Живко Мартинов изнудвал производител за суджук и филета от името на Борисов.\r\n\tМилиардите загуби от \"Цанков камък\" били равни на Суджукгейт, но при втория случай виновникът има 6 обвинения и септември-октомври влиза в съда, коментира Борисов пред журналисти, цитиран от агенция \"Фокус\" в събота.\r\n\t\"Хората виждат, че им се случват нещата и все повече искат, а видяхте \"Цанков камък\" - 1 млрд. лв. 120 млн. евро е само пътят от 10 км - \"златният път\". Я, си представете 120 по 2 - 240 млн. лв. във Варна какво биха направили в инфраструктурата. Понеже ви се виждат малко пари. Плюс още 1 млрд. лв. за плувен басейн, защото всъщност \"Цанков камък\" е плувен басейн. Те са направили отдолу едно корито с цел инвестицията да се върне след около 1500-2000 години, ако работи. Но понеже не работи, сигурно ще отиде на след 3000 години да се върне тази инвестиция. Нека финансовият министър каже 1 млрд. лв. какво може да доведе като приходи и да го сложат само на борсата\", продължи министър-председателят, който неведнъж пред годините остро е критикувал проекта с подобни думи, но въпреки това той бе въведен в експлоатация.\r\n\tСпоред него подадения през 2010 г. сигнал за \"Цанков камък\" до тогавашния главен прокурор Борис Велчев бил потулен: \"Потули се, всичко се потули“.\r\n\tСпоред него БСП смята зо много по-модерно да говори за скандал в НДК, където от поне 30 години нищо не е пипано и е бил в окаяно състояние, а случай като \"Цанков камък“ да се сравнява със Суджукгейт.\r\n\t\"Цанков камък\", дето са го изпразнили, измряла е рибата, всъщност спукал се е плувният басейн, милиарди загуби - някак си било равно на Суджукгей\". Но при \"Суджукгейт\" виновникът има 6 обвинения и сега септември-октомври влиза в съда. Ако е виновен - вече нито е в партия, нито е депутат, нито нищо“, заяви министър-председателят.\r\n\t\"Добрият резултат на БСП дойде от купуване на гласове и това е доказано. Има депутатин, който е в дело сега, и ще видим как ще завърши делото - да не обвиняваме предварително, но факт е, че е повдигнато обвинение за най-чудовищното престъпление в демокрацията - купуване на гласове…Разликата е, че нашият за един ден излетя от всякъде – от парламент, от партия, разформировах партийната организация, а БСП казват: \"аАми той може да е купил гласове, ама не пък решаващите“. Купил, ама не много. Нека си седи депутат и да гласува закони“, каза още Бойко Борисов.\r\n\tТой не подмина и проекта за АЕЦ \"Белене\", където са загробени 3 млрд. лв.  \"Да не ги е поръчвал ГЕРБ, да не е правил ГЕРБ тези неща? 3 млрд. и стоят там. Трябва да намерим решение. Това не е плод и зеленчук – да местиш една касетка в друга. Това знаете ли какви площадки са и стоят с години. 10 години се правят разрешения и какво ли не. Ами с американските централи - да не сме ги давали ние? Още 1.2 млрд. лв. заминаха миналата година. Ами в мандата на БСП с премиер Орешарски падна КТБ – 3,7 млрд. лв. И те си викат „страшна работа, направили някаква огромна далавера с НДК“. Който е виновен, ще отиде в затвора. Нашата роля е да осигурим финансиране, министъра, с АПИ, помощ. Персоналната отговорност никой на никого не може да му я отнеме“, заключи министър-председателят.\r\n\tТой посочи още, че България е готова за предстоящото председателство на Съвета на ЕС и всичко се движи в план., както и че смята да приеме във Варна френския президент Еманюел Макрон при посещението му в България. Това било защото Борисов иска Варна да стане перлата на Черноморието.\r\n\t\"Не ви се вярва, но аз съм оптимист, че и на Провадия ще има европейски газов хъб и то много добър. От разговорите с хората, от които зависи по света, сме на много прав път“, обяви Борисов.", "date": "2017.08.12", "title": "Премиерът: \"Цанков камък\" е плувен басейн за 1 млрд. лв."}
{"url": "http://www.mediapool.bg/zakopchan-didzhei-i-izzeti-uredbi-v-aktsiya-na-valeri-simeonov-sreshtu-shuma-po-moreto-news267851.html", "text": "С арестуван диджей и иззета озвучителна апаратура е приключила среднощна полицейска проверка в курорта Слънчев бряг,  в петъчната нощ, похвали се вицепремиерът Валери Симеонов във Фейсбук в събота.\r\n\tАкцията се случва часове, след като в петък сутринта къмпингуващи на дивия плаж \"Корал“се оплакаха от среднощно претърсване на личните им вещи от полицията. От министерството на туризма обявиха това за рутинна проверка, но почиващите в къмпинга обясниха, че това се случило за пореден път в последната седмица и заподозряха, че причината за проверките са подадени от тях сигнали за незаконни разрешителни строежи в района.\r\n\tВ резултат на проверката в Слънчев бряг е бил арестуван един от известните диджеи у нас – Станчо, който се извини на феновете си във Варна, за където е имал планирано участие в събота вечерта, че няма да може да го изпълни. \r\n\tСимеонов, който като вицепремиер отговаря за туризма и си постави за цел връщането на тишината в българските курорти, започва историята от първо лице с думите: \"Тази нощ Слънчев бряг се превърна в синоним на нормален и тих европейски курорт\".\r\n\tСлед което разказва как се случило това., завършва постът на Валери Симеонов. .\r\n\tАрестуваният диджей също реагира в социалната мрежа ,като написа, че е бил арестуван и унижен публично пред пълен клуб в Слънчев Бряг. , написа Станчо.\r\n\tПо-късно и от МВР съобщиха за акцията, като обясниха, че \"проверките са системни и целят спазване на законовите изисквания в търговските обекти\" и са били в увеселителните заведения разположени по главната алия на комплекса. От информацията стана ясно, че и от второто цитирано от Симеонов заведение е била иззета озвучителна апаратура.\r\n\tПървата дискотека била нееднократно глобявана заради вдигания шум, а сега заведението било проверено и дали спазва финансовата дисциплина, изискванията за нерегламентирани храни, за пожарната безопасност, както и дали персоналът има трудови договори и здравни книжки.  В случай,  че се констатират нарушения на законовите изисквания, ще бъдат съставени и актове.\r\n\tОт МВР обясниха, че този тип проверки се извършват от началото на летния сезон и \"стремежът им е дисциплиниране на търговските обекти към спазване на законовите изисквания\". О", "date": "2017.08.12", "title": "\"Закопчан\" диджей и иззети уредби в акция на Валери Симеонов срещу шума по морето"}
{"url": "http://www.mediapool.bg/saprugata-na-tsvetan-vasilev-razyasnyava-na-tsatsarov-sluchaya-magnitski-news267852.html", "text": "Българските прокурори да се запознаят със случая и закона \"Магнитски\", препоръча съпругата на бившия собственик на фалиралата КТБ Цветан Василев, който се укрива от българското правосъдие в Белград и поиска закрилата на САЩ по силата на закона \"Магнитски\", защитаващ репресирани заради разкрита от тях корупция.  на Антоанета Василева, която е обвинена в пране на пари и също е в Сърбия със заповед за орест от българската прокуратура\", бе публикувано в събота на официалния сайт на съпруга й. Това стана ден, след като в петък, по време на отпуска си, главният прокурор Сотир Цацаров заяви, че Цветан Василев не е и никога няма да бъде Сергей Магнитски\".\r\n\tВасилева се съгласява в Цацаров, че Василев наистина не е Магнитски, тъй като Магнитски и бил адвокат на Бил Браудър, който е загинал мъчително в резултат на изтезанията в ареста. Затова по-скоро според нея сравняването на съпруга й трябва да е с Браудър, чийто инвестиционен фонд е изкуствено фалиран в Русия и той изгубва активите си заради корупционните практики там. \"С помощта на държавната машина са изфабрикувани фалшиви обвинения с цел да го унищожат. Магнитски е жертвата, която не е предала Браудър въпреки униженията и физическите мъчения, на които е подложен. Съдбата му е вдъхновила защитниците на човешките права по цял свят\", разяснява Антоанета Василева на магистратите у нас.\r\n\t\"КТБ беше унищожена от българските държавни институции, и най-вече с помощта на прокуратурата, а нейните активи се разграбват от българската мафия. Всички си спомняме лятото на 2014 година, когато Главният прокурор каза, че в случая на КТБ, трябва да се отиде \"отвъд закона“. Не само, че България отиде отвъд закона, но непрекъснато приема нови закони ад хок и ги прилага ретроактивно. Фабрикуват се обвинения на база на лъжливи свидетелски показания и фалшиви документи. Трудно можем да говорим за правова държава\", пише в изявлението й.\r\n\t\"Законът \"Магнитски“ не е изграден на база на правилата на Василев. Базиран е на международни правни норми като защитата на човешките права. С други думи, Главният прокурор не е \"нарушителят според правилата на Василев“, а според установени международни норми. Така поне смятат американски юристи и експерти по човешките права\", посочва тя.\r\n\t\"Прокуратурата коментира какъв адрес Василев да сложи в договора с адвокатите си? Странно е, че прокуратурата казва на частни страни какво да пишат в договора си. Дали прокуратурата е чувала за принципа на свобода при договарянето?\", пита бившата университетска преподавателка\r\n\tПо думите й, Василев не разчита на закона \"Магнитски“, за да избяга от правосъдие, както твърди прокуратурата, а \"просто отказва да бъде съден от българската мафия\". Според нея българската прокуратура проявявала неуважение към сръбските закона в твърденията си, че тамошните съдилища нарочно бавят екстрадицията на Цветан Василев. \"Нали разбирате, че няма как българската мафия да контролира всичко\", посочва по този повод жената на бившия банкер.\r\n\t\"Според българската прокуратура, Василев използва закона \"Магнитски“ \"единствено и само за вдигане на шум“. Целта на закона \"Магнитски“ е да санкционира корумпирани държавни чиновници, които не зачитат човешките права. Това не е средство за пропаганда!\", допълва в изявлението си Антоанета Василева.\r\n\tВ заключение тя припомня думите на президента на Венецианската комисия, която консултира Съвета на Европа по въпроси на конституционното право,изречени относно модела на българската прокуратура през 2016 година: \"Съветският модел на българската прокуратура трябва категорично да се разруши. Той е източник на корупция и изнудване и създава възможности да се използва за политически цели“.", "date": "2017.08.12", "title": "Съпругата на Цветан Василев разяснява на Цацаров случая \"Магнитски\""}
