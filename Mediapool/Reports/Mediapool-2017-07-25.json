{"url": "http://www.mediapool.bg/sled-23-godishno-prekasvane-balgarski-pluvets-na-final-na-svetovno-parvenstvo-news267108.html", "text": "След 23-годишно прекъсване България отново има финалист на световно първенство по плуване.\r\n\tТова е 18-годишният Антъни Иванов, който във вторник вечер се класира четвърти в първия полуфинал на 200 метра бътерфлай на първенството в Будапеща и се класира за финала в дисциплината утре вечер с осмо време.\r\n\tЗа последен път български плувец беше финалист на световно първенство през 1994 година в Рим – тогава Денислав Калчев завърши осми на 100 метра бътерфлай.\r\n\tАнтъни Ивановзапочна блестящото си представяне сутринта във вторник, когато завърши втори в четвърта серия с нов национален рекорд - 1.55.55 мин. Иванов подобри собственото си най-добро постижение с повече от секунда.\r\n\tВремето му се оказа четвърто сред всички участници в сериите, като изпревари и един от фаворитите - южноафриканеца Чад льо Клос, олимпийският шампион всъщата дисциплина отигрите в Лондон през 2012-та и втори на игрите в Риопрез 2016-та.\n\n\r\n\tВ полуфинала тази вечер 18-годишният талант даде четвърто време в първия полуфинал - 1:55.58 минути, само на 3 стотни от сутрешния си резултат.\r\n\tНай-доброто време от двата полуфиналададе японецът Даия Сато - 1:54.03, следван от унгарците Ласло Чех и Тамаш Кендереши с 1.54.22 и 1.54.98 мин.\r\n\tФиналът е в сряда вечер в 19 часа и 1 минута българско време.", "date": "21:02 | 25 юли 2017 | ", "title": "След 23-годишно прекъсване български плувец на финал на световно първенство"}
{"url": "http://www.mediapool.bg/nato-predlozhi-da-posrednichi-za-urezhdane-na-tursko-germanskiya-spor-news267076.html", "text": "Генералният секретар на НАТО Йенс Столтенберг предложи посредничество за уговаряне на посещение на германски депутати при германските войски, служещи в турска военна база, за да се намери решение на спора между съюзниците Германия и Турция, който пречи на операциите срещу Ислямска държава, предаде Ройтерс.\r\n\tСтолтенберг направи предложението в момент, когато Анкара се опитва да ограничи икономическите последици от спора с Берлин. Турция се отказа от искането Германия да съдейства за разследване на стотици германски компании, които според Анкара може да са имали връзки с тероризма, посочва Ройтерс.\r\n\tТурция отказа на германски депутати да посетят германските войници, разположени в турската военна база Инджирлик, в резултат на което Германия премести войските си в Йордания. Това предизвика тревога в НАТО и стана причина за предложението за посредничество, отбелязва Ройтерс.\r\n\t\"Генералният секретар предложи да съдейства за уреждане на посещение на парламентаристи на летището в Коня в рамките на НАТО. Това летище е жизненоважно за операциите на НАТО в подкрепа на Турция и на коалицията срещу Ислямска държава\", заяви говорителят на НАТО Пиърс Казалет.", "date": "13:49 | 25 юли 2017 | ", "title": "НАТО предложи да посредничи за уреждане на турско-германския спор"}
{"url": "http://www.mediapool.bg/tsatsarov-prati-prokurori-v-dobrich-zaradi-natisk-nad-svideteli-po-sudzhuk-geit-news267078.html", "text": "\"Помолихме главния прокурор и той разпореди Бюрото по защита да дойде тук заедно с прокурорите, тъй като имаше индикации за упражняване на натиск върху лицата, които подадоха сигнал, които разказаха пред наблюдаващия прокурор, че могат да им се случат неблагоприятни неща\", заяви Арнаудова пред журналисти в Добрич.\r\n\tПо думите й става въпрос за заплахи за лична саморазправа, както и за атака срещу бизнеса на някои свидетели, включително и чрез масирани проверки. Като пример, Арнаудова посочи заповед на директора на областната дирекция по храните за затваряне на местна пицария, която е била отменена от Административния съд в Добрич.\r\n\t\"Извън това, което стана най-публично известно, е изнудването на едно от разпитаните вече лица. Ние разследваме престъпления против правосъдието, против реда на държавното управление, против личността. В момента се събират доказателства за общо пет престъпления с помощта на Бюрото по защита на свидетелите\", добави говорителят ан главния прокурор.\r\n\tПопитана дали депутатът Мартинов вече е разпитан по делото, Арнаудова заяви, че той ще получи призовка, за да се яви в качеството на обвиняем в момента, в който бъдат събрани достатъчно доказателства.\r\n\tКакто е известно, миналия петък Сотир Цацаров поиска имунитета на народния избраник от ГЕРБ, след което даде специална пресконференция по случая. На нея главния прокурор съобщи, че Мартинов е разследван за няколко случая на принуда, опит за лично укривателство, изнудване и принуда на орган на власт. Сред потърпевшите от действията на депутата от 2012 г. досега са били бизнесмени от Добрич, висши полицейски служители и дори окръжният прокурор в града Пламен Николов.", "date": "13:51 | 25 юли 2017 | ", "title": "Цацаров прати прокурори в Добрич заради натиск над свидетели по Суджук-гейт"}
{"url": "http://www.mediapool.bg/tramp-zasili-kritikite-sreshtu-ministara-na-pravosadieto-dzhef-seshans-news267077.html", "text": "Президентът на САЩ Доналд Тръмп отново отправи остри нападки срещу министъра на правосъдието и главен прокурор Джеф Сешънс, предаде Асошиейтед прес. Тръмп написа в Туитър, че Сешънс е \"притиснат\".\r\n\tСпоред някои източници той обмисля дали да уволни дългогодишния си поддръжник, посочва АП. Пред хора от близкото си обкръжение през последните дни президентът заговорил за евентуалните последици от уволнение на Сешънс.\r\n\tАП цитира три източника, които разговаряли с Тръмп по въпроса. Те обаче посочват, че той често говори за промени в екипа си, но след това не предприема нищо и е възможно и този път да не последват промени, добавя АП.\r\n\tРойтерс цитира говорителката на Белия дом Сара Сандърс, че Сешънс е бил вчера в Белия дом, но не се е срещнал с президента. Тя повтори, че Тръмп недоволства срещу решението на Сешънс да се оттегли от разследването на министерството на правосъдието за руска намеса в изборния процес в САЩ през 2016 г.\r\n\tСешънс каза миналата седмица, че харесва работата си и ще продължи да служи в правителството, напомня Ройтерс.", "date": "13:50 | 25 юли 2017 | ", "title": "Тръмп засили критиките срещу министъра на правосъдието Джеф Сешънс"}
{"url": "http://www.mediapool.bg/dneven-tsentar-svetove-praznuva-chetvarta-godishnina-s-frenski-kontsert-v-borisovata-gradina-news267080.html", "text": "Дневен към фондация \"Светът на Мария\" отбелязва на 25 юли своята четвърта годишнина с концерт-среща с френската музика в Лятната естрада на Борисовата градина в София.\r\n\tВ центъра, създаден през юли 2013 г., се обучават 30 млади хора с интелектуални затруднения, които придобиват ежедневни и трудови умения с цел повишаване на качеството на техния живот и лична независимост.\r\n\tПопадайки в центъра, хората, които до този момент са отхвърляни като интелектуално увредени, се учат да общуват пълноценно, да се справят самостоятелно в бита и да се грижат за себе си. Тук те се чувстват полезни, подобряват значително уменията си да се ориентират сред хората, в пространството и времето и придобиват трудови умения.\r\n\tЗатова и годишнината от отварянето на Дневен център \"Светове\" е голям празник, който ще бъде отбелязан с музикална програма Jazz boudoir с неповторимата Вера Шандел от известното трио Sentimental Swingers и виртуозният композитор-пианист Ангел Заберски.\r\n\tАртистите обединяват таланта и любовта си към музикалното изкуство в този концерт – подарък за любителите на френската музикална култура.\r\n\t\"В тази вълнуваща за нас вечер ще споделим нашите постижения през последната година, изпълнена с разнообразни дейности и събития, които дадоха възможност на повече хора с интелектуални затруднения да се включат в програмите на Фондацията, да се популяризират нови модели и добри практики, да се повиши социалната интелигентност и чувствителност към различията\", съобщават от фондация \"Светът на Мария\".\n\n\r\n\t\"Нека заедно поздравим младите хора, клиенти на дневния център, за постиженията им през изминалата година и да подкрепим каузата за осигуряване на по-добро качество на живот на хората с интелектуални затруднения! Събитието е прекрасен повод да изразим своята благодарност към нашите доброволци, партньори, дарители и приятели, които повярваха заедно с нас и продължават да ни помагат и подкрепят\", се казва в поканата.\r\n\tПовече информация за дейностите и събитията на младите хора от Дневен център \"Светове\" може да намерите .", "date": "14:36 | 25 юли 2017 | ", "title": "Дневен център \"Светове\" празнува четвърта годишнина с френски концерт в Борисовата градина"}
{"url": "http://www.mediapool.bg/shumentsi-krastiha-razbita-ulitsa-na-imeto-na-kmeta-news267079.html", "text": "Шуменски граждани, недоволни от лошото състояние на улица \"Индустриална\" в града, я \"прекръстиха\" на местния кмет Любомир Христов и партията му ГЕРБ. В късния следобед в петък на улицата се появиха две табели – \"булевард Любо Христов\" и \"булевард ГЕРБ\", предаде Дарик. Табелите с името на кмета и партията, на която той е и местен лидер, не се поставят за първи път на тази улица, но, както стана и в петък, общинските власти реагират буквално за няколко часа и ги премахват.\r\n\tПавлин Павлов, който ежедневно преминава с автомобила си по улицата, разказа, че дупките по асфалта вече са толкова много и големи, че опитите да се избегнат са сериозно предизвикателство. \"Освен автомобила си, аз троша и здравето си, не е разумно и не е правилно толкова години вече тази улица да е в това състояние. Искам да кажа, че аз гласувах за ГЕРБ, за г-н Любомир Христов, имам фирма, половината от моите служители също са гласували за ГЕРБ на 100% и за г-н Христов и като граждани на този град ние имаме право да искаме от него много неща, като това улицата да се ремонтира\", каза още той.\r\n\tОт общинската администрация заявиха, че са запознати със случая и добре знаят какво е състоянието на улицата, която не е ремонтирана повече от 20 години. Кметът Любомир Христов поясни, че улица \"Индустриална\" е включена в списъка за ремонтни дейности през тази година. Процедурата по избор на изпълнител се обжалва и това бавело началото на рехабилитацията.", "date": "14:16 | 25 юли 2017 | ", "title": "Шуменци \"кръстиха\" разбита улица на името на кмета"}
{"url": "http://www.mediapool.bg/zelena-svetlina-za-yaz-yadenitsa-vapreki-ribarski-protesti-news267081.html", "text": "Строежът на язовир \"Яденица\" като част от Помпено-акумулиращата водноелектрическа централа (ПАВЕЦ) \"Чаира“ и ускоряване на ремонта на язовир \"Цанков камък\" бяха одобрени във вторник от Министерството на околната среда и водите (МОСВ).\r\n\tНа свое заседание Висшият експертен екологичен съвет (ВЕЕС) на екоминистерството одобри инвестиционното предложение на \"Националната електрическа компания\" (НЕК) за построяване на яз. \"Яденица\", за да се увеличи обемът на долния изравнител на ПАВЕЦ \"Чаира\". По проекта се работи от около 20 години като целта е да се повиши ефективността на \"Чаира\" като маневрена мощност за покриване на пикове и спадове на потреблението на електроенергия. Проектът, която се оценява на общо 188 млн. евро, получи съфинансиране от механизма \"Свързана Европа на ЕК и получената сега зелена светлина от ВЕЕС за реализацията му означава, че екоминистърът трябва да одобри оценката за въздействие на проекта върху околната среда и да се отпуши строежът \r\n\tОдобрението на изграждането на язовир \"Яденица\" стана в условията на протест под прозорците на екоминистерството от страна на  сдружението на риболовците \"Балканка“, според което този проект ще се превърне във втори \"Цанков камък\". Хидровъзелът, станал печално известен с изключително скъпия си път и дадените близо 1 млн. лв. хонорар на лидера на ДПС Ахмед Доган за консултантски хидроложки услуги, се сочи напоследък като пример за неефективен както енергийно, така и екологично проект, в който бяха инвестирани близо 1 млрд. лв.\r\n\tОт МОСВ посочват, че на обществените обсъждания на оценката за въздействие на околната среда на яз. \"Яденица\" е имало възражения относно определянето на минимално допустимия отток в река Яденица след построяването на язовирната стена. Имало е питания за сеизмичната осигуреност на новото строителство, несъгласие по отношение на допустимостта с Плана за управление на речните басейни на \"Източнобеломорски район”. Направени са възражения, касаещи защитена зона \"Яденица“, нейният предмет на опазване и очакваната степен на увреждане, като са поставени въпроси за други алтернативи по р. Въча или р. Арда.\r\n\tСлед допълнителни консултации със съответните компетентни ведомства по повдигнатите въпроси, от ВЕЕС са изискали от инвеститора НЕК да изпълнява мерки за предотвратяване, намаляване или възможно най-пълно отстраняване на предполагаемите неблагоприятни въздействия върху околната среда за етапите на проектиране, строителство и експлоатация на инвестиционното предложение. Те са задължителни за изпълнение от страна на възложителя и подлежат на контрол, уверяват от ековедомството.\r\n\tСлед новината за одобрения яз. \"Яденица\" стана ясно още, че на работна среща на зам.-министъра на околната среда и водите Атанаска Николова и ръководството на НЕК е решено да се ускори полагането на облицовка на река Гашня. Реката е част от водосбора на язовир \"Цанков камък\", който заради облицоването се държи на понижено ниво и ефектът от това е засушаване.\r\n\tОт екоминистерството уточняват още, че става въпрос за ремонт в рамките на планирана техническата поддръжка на язовир \"Цанков камък\", който е част от хидровъзела \"Цанков камък\". Миналата седмица от НЕК съобщиха, че сегашното облицоване на част от коритото на река Гашня се налага, защото е разположено в карстов район, което води до загуба на вода.  Паралелно ще се прави текущ ремонт и на хидрогенератори във ВЕЦ \"Цанков камък\" като плановете на НЕК бяха завиряването на река Гашня бе обещано за 1 септември 2017 г. Сега пускането на водата ще стане по-скоро, но от екоминистерството не посочват кога ще стане това.\r\n\tМОСВ уверява, че ремонтът на язовир \"Цанков камък\" нарушава водния поток само на малък участък от 50 метра след язовирната стена.\r\n\tСпоред сдружение \"Балканка\" обаче заради пониженото ниво на водоема вече на два пъти е била пресушена река Въча и така била унищожена популация на пъстърви, които са зарибени с пари от Българската федерация по риболовни спортове, тъй като участъкът се ползва да провеждане на състезания по риболов..\r\n\tСпоред риболовците при първото източване на язовира тонове риба са останали на сухо, а после са били отнесени от силното повторно източване на водоема.\r\n\tТе твърдят още, че теренът, върху който ще се построи язовир \"Яденица\" с общо обем над 13 млн. куб. м, е по-лош и от карста на Въча и яз. \"Цанков камък\". \" Множеството разломи, тектонски нарушения и пукнатини в ложето на язовир \"Яденица\" в Рила гарантират, че и новият язовир ще глътне стотици милиони за бетонирането на цялото му корито, а бездънната далавера ще продължава с подобно наливане и доливане на бетон в \"ремонти\" с години\", посочва се в позиция на \"Балканка\" . \r\n\tСпоред тях освен това яз. \"Яденица\" и прилежащият му реверсивния напорен тунел до ПАВЕЦ \"Чаира\" ще са разположени в сеизмична зона, а предвиденият мъртъв обем от 4.3 млн. куб. м, което е близо половината от полезния обем на водоема, говори за \"чудовищна неефективност на язовир \"Яденица\" и по тези показатели той ще е най-глупавия язовир в света!\"", "date": "15:15 | 25 юли 2017 | ", "title": "Зелена светлина за яз. \"Яденица\" въпреки рибарски протести"}
{"url": "http://www.mediapool.bg/myusyulmanskite-dnevni-tsentrove-sa-novoto-politichesko-boino-pole-v-avstriya-news267082.html", "text": "Мигрантите съставляват около половината население на Виена, като над 10 процента от жителите на австрийската столица са мюсюлмани и броят им расте. На фона на усилията на градските власти за интегрирането на тези хора в столицата избухна конфронтация около заведенията за деца в предучилищна възраст.\r\n\tПредполага се, че те наброяват 10 000 души, като повечето от тях са мюсюлмани с чужд майчин език. Тези хора се оказаха в центъра на една от най-разгорещените полемики в кампанията за парламентарните избори в Австрия през октомври.\r\n\t \r\n\tСтава дума за малки деца и деца в предучилищна възраст, посещаващи мюсюлмански дневни центрове във Виена, които консерваторите искат да се затворят, твърдейки, че децата в тях са подложени на религиозно индоктриниране и социална изолация и имат проблеми с езика.\r\n\t \r\n\t\"Те не са необходими. Ислямски дневни центрове не бива да съществуват\", каза австрийският министър за интеграцията и външните работи Себастиан Курц в дискусия наскоро.\r\n\t \r\n\tМладият водач на десноцентристката Народна партия, който в последно време е начело в социологическите проучвания, е разработил план за закриването им.\r\n\t \r\n\tПланът беше посрещнат с критики от мюсюлмански представители, социалдемократи и Зелени, а крайнодясната Австрийска партия на свободата отбеляза, че Курц е копирал отдавнашна тяхна позиция.\r\n\t \n\n\r\n\tТемата буни духовете от миналата година, когато висшият ислямски научен капацитет във Виенския университет Еднан Аслан огласи междинен доклад от свое изследване за ислямските дневни центрове във Виена.\r\n\t \r\n\tВ породилия спорове документ от изследването, финансирано от министерството на Курц, Аслан посочи, че около 10 000 деца са обхванати в повече от 120 центъра, ръководени от мюсюлмани - физически лица или организации, включително консервативни салафити или групи с политически цели.\r\n\t \r\n\tАслан призна, че още не е проучил как се отразяват възгледите на управляващите подобни центрове върху децата, поверени на грижите им.\r\n\t \r\n\tПри все това той заключи: \"Идеологията на тези организации и лица, описани накратко от мен в това изследване, несъмнено се прехвърля и в обучението, което те предоставят\".\r\n\t \r\n\tОрганизаторите на мюсюлмански дневни центрове във Виена продължават да си работят, като много от тях в последните месеци премахват всякаква препратка към исляма на уебсайтовете си.\r\n\t \r\n\tЕдна сутрин наскоро в работническия квартал Бригитенау забрадени майки бързат с децата си към дневния център \"Джуа\", който се намира на приземния етаж в голям и невзрачен жилищен блок.\r\n\t \r\n\tСтената отвън е изрисувана с детски рисунки, но няма видими обозначения, че дневният център е основан от Ислямската федерация във Виена. Организацията е свързана с турското консервативно религиозно и политическо движение \"Милли гьорюш\", което има много последователи сред турските преселници.\r\n\t \r\n\tАли Кая управлява шест дневни центъра \"Джуа\", които се грижат за 300 деца във Виена. Макар \"Джуа\" да са цитирани в доклада на Аслан, 30-годишният управител подчерта, че в ръководените от него центрове няма никакво религиозно обучение.\r\n\t \r\n\tТой обаче призна, че ценностите на \"Джуа\" съответстват на исляма.\r\n\t \r\n\t\"Най-важното за съвсем малките деца е човечността: За мен е важно децата да знаят какво е морал, какво е етика, какво означава достойнство, как да се отнасят с родителите си\", каза той за ДПА.\r\n\t \r\n\tПрез 2010 г. търсенето в областта на дневните центрове се засили, след като Австрия въведе задължителна година на предучилищно обучение преди началния образователен курс.\r\n\t \r\n\tМюсюлмански организации и отделни личности запълниха празнината, предлагайки дневни центрове, които обслужват специално мигранти и мюсюлмански деца.\r\n\t \r\n\tХелена Стокингер - изследователка, проучвала католически и мюсюлмански дневни центрове, казва, че преди висшите училища за учители в дневни центрове не са давали адекватна подготовка по отношение на културното многообразие, въпреки че има толкова много имигрантски деца.\r\n\t \r\n\t\"Гледайки назад, можем да кажем, че отношенията с другите религии не бяха важна тема\", отбеляза тя пред ДПА.\r\n\t \r\n\tМного родители мюсюлмани имат усещането, че утвърдените заведения за предучилищно обучение не задоволяват нуждите им, особено когато става въпрос за религиозните правила за храната, казва Кая.\r\n\t \r\n\tГоворителка на две от най-големите частни организации за дневни грижи във Виена каза за ДПА, че на всички деца се осигурява храна според специфичните им нужди. Коментарът й обаче беше общ, тя избегна да спомене конкретните нужди на мюсюлманските деца.\r\n\t \r\n\tТяхното колебание може да е съвсем основателно, предвид нажежената политическа обстановка.\r\n\t \r\n\tТелевизия \"Сервус Ти Ви\" съобщи в началото на юли, че държавните дневни центрове в Залцбург са престанали да сервират свинско месо, за да не се налага да готвят отделно за мигрантските деца. В репортажа се цитираше допитване, според което 92 процента от австрийците отхвърлят подобна политика.\r\n\t \r\n\tНародната партия се подигра със залцбугския \"указ за шницела\", докато крайнодясната Партия на свободата го разкритикува като опит \"да се угажда на имигрантите\".\r\n\t \r\n\tСоциалдемократическата партия на канцлера Кристиан Керн, която управлява в столицата от десетилетия, се сблъска с обвинения, че градът не успява да въведе строги норми за качество за заведенията за предучилищно обучение.\r\n\t \r\n\tЮрген Чернохорски, градски съветник, отговарящ за образователните и интеграционни дейности във Виена, каза за ДПА, че контролът върху качеството е засилен, особено по отношение на учителите, които не знаят добре немски и учебните заведения с финансови проблеми.\r\n\t \r\n\tМиналата година градът затвори 31 частни дневни центъра, главно по тези две причини. Инспекторите не откриха нито една институция, която да насажда ислямски разбирания на децата.\r\n\t \r\n\tЧернохорски каза, че дебатите за интеграцията не бива да се фокусират само върху децата, а и върху жилищната и социалната политика, за да се гарантира, че имигрантите и австрийците не живея в два напълно отделни свята.\r\n\t \r\n\t\"Това със сигурност е огромно предизвикателство. Всеки, който каже, че няма какво да се върши, ще е абсолютно наивен и сляп\", каза той.", "date": " | 15:23 | 25 юли 2017 | ", "title": "Мюсюлманските дневни центрове са новото политическо бойно поле в Австрия"}
{"url": "http://www.mediapool.bg/uchiteli-ot-neraboteshta-chastna-gimnaziya-ne-sa-poluchili-zaplati-za-4-mesetsa-news267084.html", "text": "Учители от частната езикова гимназия в град Глоджево, област Русе, която вече не функционира, не са получили заплати за четири месеца. Това коментира директорът на Инспекцията по труда в крайдунавския град Ирена Николаева.\r\n\tСтава дума за 19 служители на учебното заведение, които имат да получават общо 17 500 лева.\r\n\tНиколаева заяви, че директорът на училището, който се води и управител, обяснил, че не са постъпвали финансови средства от фондацията, която се грижи за гимназията.\r\n\tТя каза още, че през март тази година всички служители в учебното заведение са напуснали. По случая са предприети мерки. За неизплатените заплати са издадени четири наказателни постановления за сумата от 6000 лева, съставени са и актове за неизпълнените предписания.\r\n\tНачалникът на Регионалното управление на образованието в Русе Димитър Райнов обясни, че гимназията не функционира от началото на втория учебен срок. Учениците са били пренасочени да продължат образованието си в средното училище в Глоджево, което е общинско. По думите на Райнов не е имало сътресения заради преместването.", "date": "15:40 | 25 юли 2017 | ", "title": "Учители от неработеща частна гимназия не са получили заплати за 4 месеца"}
{"url": "http://www.mediapool.bg/obvineniyat-za-sudzhutsite-deputat-ot-gerb-napuska-parlamenta-news267086.html", "text": "ГЕРБ започна партийна операция по разчистване на щетите от \"Суджук-гейт\", като главното действащо лице в аферата – депутатът Живко Мартинов, ще напусне парламента, а ръководството на цялата партийна структура в Добрич е освободено. За негов временен шеф е сложен вицеадмирал Пламен Манушев.\r\n\tСъобщението за рокадата направи заместник-председателят на ГЕРБ и председател на парламентарната група на партията Цветан Цветанов във вторник, четири дни след разкритията на прокуратурата, които успяха ефектно да замъглят новината около внасянето на мегаделото \"КТБ\" в съда.\r\n\t\"Народният представител Живко Мартинов напуска парламента по собствено желание\", съобщи Цветан Цветанов пред журналисти в Добрич.\r\n\t\"Благодаря му за тази постъпка, защото по този начин се пресичат опитите да бъде хвърлено петно както върху ГЕРБ, така и върху името на премиера”, каза още Цветанов и заяви, че в сряда в парламента ще бъде гласувано освобождаването на Живко Мартинов.\r\n\t\"Силата на ГЕРБ е в нейната откритост и прозрачност. Ние никога не сме допускали поведение, което влиза в разрез със закона и морала. ГЕРБ никога не е толерирал поведение, което да хвърля петно върху партията, както се опитват някои хора”, заяви той.\n\n\r\n\tОт Добрич Цветанов направи анализ на състоянието на организацията в областта и града, като припомни, че именно тук е бил най-слабият резултат на партията на местните, а след това и на президентските избори.\r\n\t\"Нашето желание е в следващите месеци да се работи за възраждането на организацията, за нейното заздравяване и стабилизиране, да се върне доверието на хората, за да започнем да се готвим за предстоящите местни избори”, подчерта заместник-председателят на ГЕРБ, цитиран от партийния пресцентър.\r\n\tТой представи новото, временно ръководство на структурите на ГЕРБ в област Добрич, които в следващите няколко месеца трябва да направят анализ на състоянието на структурите и да подготвят избора на ново редовно ръководство през есента.\r\n\tОсвобождаването на цялото ръководство става по изрично искане на премиера и лидер на ГЕРБ Бойко Борисов. Както обясни главният прокурор Сотир Цацаров миналия петък, депутатът Мартинов е изнудвал местен търговец за общо 4 тона суджук, 60 кг телешка пастърма и филе \"Елена\" за общо 45 000 лева. Според разследващите народният представител многократно заявил, че деликатесите са за премиера Бойко Борисов. \"Проверката е показала, че дори един суджук не е достигнал до министър-председателя\", подчерта главният прокурор.", "date": "15:57 | 25 юли 2017 | ", "title": "Обвиненият за суджуците депутат от ГЕРБ напуска парламента"}
{"url": "http://www.mediapool.bg/izcheznal-e-bankov-kasier-osaden-za-krazhbata-na-21-miliona-leva-news267088.html", "text": "На 19 юли за общодържавно издирване е обявен бившият главен касиер на \"Алфабанк Петко Митевски, който бе осъден на 15 г. затвор за кражбата на 21 млн. лв. от касата на банката, съобщи прокуратурата, цитирана от \"24 часа\".\r\n\tВ средата на май Митевски получи 15 г. затвор на първа инстанция заради кражбата, но Софийският градски съд го остави на свобода срещу подписка. После прокуратурата протестирала решението на съдия Николай Младенов пред апелативния съд, който промени мярката в задържане под стража. Когато полицаите отишли да арестуват Митевски, за да го отведат в ареста, те не го открили в дома му.\r\n\tАдвокатът му Георги Варамезов смята, че клиентът му не е избягал. Миналия понеделник Митевски заедно със защитника си отишъл да се предаде в 6-о РПУ, но там още не били получили разпореждането на съда, че Митевски трябва да бъде отведен в затвора. Адвокатът оставил телефона си на полицаите да го търсят при необходимост.\r\n\tКражбата нашумя през 2011 година , когато стана ясно, че от главната каса на банката, от която ключ имал само Митевски, се изчезнали 21 милиона лева. Прокуратурата смята, че той ги е изнесъл с пътни чанти на три курса.", "date": "16:11 | 25 юли 2017 | ", "title": "Изчезнал е банков касиер, осъден за кражбата на 21 милиона лева"}
{"url": "http://www.mediapool.bg/spored-tramp-programata-v-pomosht-na-siriyski-buntovnitsi-e-opasno-razhishtenie-news267089.html", "text": "Американският президент Доналд Тръмп обясни решението си да сложи край на програмата на САЩ за подпомагане на сирийски бунтовнически групировки, като я нарече \"опасна и неефикасна\", предаде Франс прес.\r\n\tТръмп направи този коментар броени дни след съобщението на командира на американските специални сили генерал Тони Томас, че САЩ слагат край на програмата, която функционира от четири години. \"Вашингтон пост\" тогава разкри, че президентът Тръмп е взел решението месец преди това.\r\n\tОбявявайки края на програмата, ген.Томас увери, че решението не е било взето, за да се угоди на Русия, основния съюзник на сирийския президент Башар ал Асад, с цел да се намери заедно с нея уреждане на конфликта в Сирия.\r\n\tВъпреки това \"Вашингтон пост\" вчера публикува, цитирайки анонимни американски официални лица, статия със заглавие: \"Сътрудничеството с Русия става център на стратегията на Тръмп в Сирия\".\r\n\tПрезидентът репликира днес в \"Туитър\", че вестникът е написал измислици за решението му да спре \"масираните, опасни и прахоснически парични преводи към бунтовниците, биещи се срещу Асад\".\n\n\r\n\tПрограмата бе одобрена през 2013 г. от предшественика на Тръмп, Барак Обама, в момент, когато различните бунтовнически групировки търсеха международна подкрепа в борбата срещу сирийския режим. По нея бяха обучени и въоръжени хиляди бойци. Ангажиментът на Вашингтон обаче оставаше колеблив поради неговите съмнения в способността на бунтовниците да свалят и приоритета, който даваше на борбата срещу \"Ислямска държава\", отбеляза АФП. Интересът към програмата ерозира още повече през 2016 г. след загубите, понесени от бунтовниците в Алепо след мощната офанзива на сирийската армия, подкрепяна от Русия.", "date": "16:11 | 25 юли 2017 | ", "title": "Според Тръмп програмата в помощ на сирийски бунтовници е \"опасно разхищение\""}
{"url": "http://www.mediapool.bg/liderkata-na-nfsb-v-kostinbrod-e-v-aresta-za-trafik-na-migranti-news267090.html", "text": "Председателката на оглавявания от вицепремиера Валери Симеонов Национален фронт за освобождение на България (НФСБ) в Костинброд – Анелия Велева, е била задържана по подозрения за трафик на мигранти по време на акция на магистрала \"Тракия\" в неделя.\r\n\tИнформацията бе потвърдена от партията, след като от МВР съобщиха единствено, че сред задържаните е Анелия В. на 30 г. от Костинброд.\r\n\tВелева бе кандидат-депутат през 2014 г., както и кандидат-кмет на Костинброд през 2015 г., но така и не получи достатъчно гласове, за да бъде избрана.\r\n\t\"НФСБ осъжда остро каквато и да е съпричастност към криминално деяние, каквото е трафика на хора. Припомняме, че ние сме вносители през 2015 г. на промяна в закона, с която драстично са увеличени санкциите за трафиканти на хора\", посочиха от фронта в кратко становище по случая, добавяйки единствено, че ще излязат с нова позиция след приключването на разследването.\r\n\tПо информация на полицията акцията, при която в неделя е била задържана Велева, е реализирана в района на 132-рия километър на магистрала \"Тракия\" в посока към София. Униформените първо са спрели три автомобила – \"Ауди А8\", \"Ауди А3\" и \"Мерцедес\", а по-късно и \"Пежо\".\r\n\tВ тях е имало общо деветима българи и петима чужденци – от сирийски и иракски произход, които трябвало да бъдат транспортирани до София. Мигрантите били транспортирани с първите две коли, като водещият бил оборудван със светлинна и звукова сигнализация.\r\n\tОт МВР уточниха още, че работят от около два месеца по разкриването на въпросния канал за незаконен трафик на мигранти. Неофициално от вътрешното ведомство съобщиха, че сред членовете на групата са засечени и бивши полицаи.", "date": "16:13 | 25 юли 2017 | ", "title": "Лидерката на НФСБ в Костинброд е в ареста за трафик на мигранти"}
{"url": "http://www.mediapool.bg/ochertava-se-sporazumenie-za-spirane-na-oganya-i-za-organizirane-na-izbori-v-libiya-news267091.html", "text": "Премиерът на правителството на националното съгласие на Либия Файез Сарадж и източнолибийският военен лидер Халифа Хафтар поемат ангажимент за установяване на режим на прекратяване на огъня и за произвеждане на избори при първа възможност, става ясно от проектодекларация, разпространена във вторник от Елисейския дворец, предаде Франс прес.\r\n\tТози работен документ бе разпространен преди днешната среща между двамата в района на Париж под егидата на френския президент Еманюел Макрон.\r\n\tСпоред дипломатически източници Сарадж и Хафтар са се споразумели за такава декларация, но публикуваният текст още не е окончателен. Той съдържа десет точки и заявява, че от либийската криза може да се излезе само с политически средства. Потвърждава валидността на подписаните през 2015 г. в мароканския град Схират споразумения под егидата на ООН.\r\n\tСпирането на огъня няма да се прилага, когато става дума за борба срещу тероризма, се уточнява в текста, който призовава за демобилизация на бойците от милициите и за съставянето на редовна либийска армия.\r\n\tВ него се настоява за изграждане на правова държава в Либия и за защита на правата на човека.\n\n\r\n\tЛибия е в хаос от падането от власт на Муамар Кадафи в края на 2011 година. Няколко властови центъра и милиции си оспорват контрола върху територията на страната.", "date": "16:24 | 25 юли 2017 | ", "title": "Очертава се споразумение за спиране на огъня и за организиране на избори в Либия"}
{"url": "http://www.mediapool.bg/vsichki-9-kandidati-za-shef-na-bnt-sa-dopusnati-do-konkursa-news267083.html", "text": "Всички деветима кандидати за директор на Българската национална телевизия отговарят на изискванията в Закона за радиото и телевизията и са допуснати до втория кръг на процедурата, съобщи Съветът за електронни медии (СЕМ).\r\n\tЗа мястото на Вяра Анкова, която е начело на БНТ два мандата и няма право на трети, се борят първоначално сочените за фаворити Константин Каменаров и Емил Кошлуков.\r\n\tКонстантин Каменаров е бивш журналист и бивш оперативен директор на БНТ, който се пробва неуспешно и в предишния конкурс, когато отново бе избрана Анкова.\r\n\tГолямата интрига се върти около бившия депутат от НДСВ Емил Кошлуков, сочен неофициално като фаворит в състезанието още преди то да беше обявено. Любопитна подробност е, че спекулациите около кандидатурата му се обсъждат и в парламентарните кулоари, и в медийните среди, но няма желаещи да говорят официално за изненадващия порив на управляващите да сложат за директор на обществената телевизия политик, известен с близките си отношения с лидера на ДПС Ахмед Доган още от дисидентските години.\r\n\tДопускането му до конкурса означава, че медийният регулатор е преценил, че декларираните от Кошлуков години журналистически стаж и други формални критерии отговарят на изискванията. Както е известно, бившият депутат от НДСВ е работил като журналист, за кратко бе изпълнителен директор на финансираната от Корпоративна банка телевизия ТВ 7, която фалира след срива на КТБ.\n\n\r\n\tКандидат за шеф на БНТ е и бившият директор на БНР Валери Тодоров. Той изкара два мандата на поста в радиото, след което за кратко бе зам.-директор на Националната опера и балет. Бил е кореспондент на националното радио и на БНТ в Москва. Тодоров също не за пръв път се явява в конкурс за директор на обществената телевизия.\r\n\tЖурналист Сашо Йовков – друг кандидат за поста - от години е в спортната дирекция на националната телевизия и за номинацията му се говори отдавна.\r\n\tДокументи подаде и дългогодишният водещ на \"Панорама\" Иван Гарелов, който единствен от всички кандидати  концепцията си за развитие на обществената телевизия. В негова подкрепа бе събрана и внушителна подписка от общественици, политици, журналисти.\r\n\tБившият главен счетоводител, финансов, изпълнителен и за кратко и.д. генерален директор на БНТ Тома Иванов е следващият мераклия да оглави телевизията. В периода 2001-2006 г. Иванов е член и изпълнителен секретар на СЕМ.\r\n\tДруг желаещ да оглави БНТ е журналистът Стоил Рошкев от парламентарния новинарски екип на медията. Рошкев е най-младият след кандидатите до момента - роден е през 1976 г. Той бе конкурент на Вяра Анкова и когато тя се кандидатира за втори мандат.\r\n\tКандидат за директор на БНТ е и кадърът на ТВ \"Скат\" Теодор Ангелов, който бе \"острието\" на Валери Симеонов в телевизията.\r\n\tТрадиционно за поста на генерален директор на БНТ се явява и гражданинът Радостлав Главчев\r\n\tСъгласно процедурата кандидатите да оглавят БНТ трябва да имат поне петгодишен стаж в телевизия и \"авторитет и професионално признание\".\r\n\tПредстои СЕМ да разгледа по същество внесените концепции на кандидатите. Деветимата ще бъдат изслушани на 21 и 22 август, а новият директор на националната телевизия ще бъде избран ден по-късно - на 23 август.\r\n\tВяра Анкова оглави БНТ през 2010 г., наследявайки Уляна Пръмова. През юли 2013 г. Анкова беше преизбрана за още един тригодишен мандат, но управлява телевизията още близо година, тъй като СЕМ не стартира процедура за неин заместник.\r\n\tС промени в Закона за радиото и телевизията през 2016 г. се даде право на генералните директори на националните медии да управляват и след изтичане на мандатите им, ако няма определен заместник. Според бившия председател на СЕМ доц. Георги Лозанов обаче процедурата по \"удължаването\" на мандата на Анкова  от Съвета за електронни медии и затова настоящия конкурс и евентуалния негов победител могат да бъдат атакувани в съда, а процедурата да бъде обявена за нищожна.", "date": "15:39 | 25 юли 2017 | ", "title": "Всички 9 кандидати за шеф на БНТ са допуснати до конкурса"}
{"url": "http://www.mediapool.bg/okolo-40-ot-rusnatsite-smyatat-globalnoto-zatoplyane-za-izmislitsa-news267060.html", "text": "Почти 40 на сто от руснаците смятат, че глобалното затопляне е измислица и предмет на спекулации. Това показва анкета на държавната социологическа агенция ВЦИОМ, цитирана от БТА.\r\n\tСпоред 39 процента от анкетираните, което е с 5 пункта повече, отколкото преди 10 години, \"затоплянето на климата е измислен проблем и обект на спекулации за онези, които искат да се възползват от естествения страх на хората от природни катастрофи\".\r\n\t51% обаче са на мнение, че глобалното затопляне е сериозен проблем, който изисква незабавно решение, а мнозинството запитани - 55 на сто, смятат, че това явление има вредни последици за Русия.\r\n\tВ началото на юли руският президент Владимир Путин увери, че Русия ще зачита Парижкото споразумение за климата, което има за цел намаляване на емисиите на газове с парников ефект и беше отхвърлено от американския му колега Доналд Тръмп.\r\n\tПо данни на Световната метеорологична организация през 2016 г. планетата ни е счупила за трети пореден път годишния рекорд за високи температури, регистрирайки повишение с около 1.1 градуса по Целзий в сравнение с прединдустриалната епоха. В някои части на Русия температурите миналата година са превишавали с 6-7 градуса обичайните стойности.", "date": "08:47 | 25 юли 2017 | ", "title": "Около 40% от руснаците смятат глобалното затопляне за измислица"}
{"url": "http://www.mediapool.bg/otnovo-e-vazobnoven-demontazhat-na-pametnika-pred-ndk-news267062.html", "text": "След поредното временно замразяване на демонтажа на паметника “1300 години България“ заради проблеми с хидравликата на стрелата на багера, събарянето на монумента е възстановено. Нова и по-мощна стрела отново захапва бетонните структори.\r\n\tЕдна от трите бетонни структури на монумента вече е премахната, продължава рушенето на основата й.\r\n\tСлед като събарянето на паметника приключи и се разчисти теренът, на мястото на пластиките на проф. Валентин Старчев ще бъде възстановен Войнишкият мемориал на Първи и Шести пехотен полк, известен като “Паметника на загиналите във войните през 1885, 1912-1913 и 1915-1918 г.“.", "date": "08:55 | 25 юли 2017 | ", "title": "Отново е възобновен демонтажът на паметника пред НДК"}
{"url": "http://www.mediapool.bg/mozheshe-li-bulgaria-da-ne-plati-12-mlrd-lv-za-aets-belene-news267057.html", "text": "Безспорно най-значимото събитие за България за изминалата 2016 г. в сферата на международния арбитраж е постановяването на решение по делото на руската ЗАО \"Атомстройекспорт\" (АСЕ) срещу \"Национална електрическа компания\" ЕАД (НЕК) за поръчката на оборудване за изграждане на атомната централа в Белене. С решението НЕК бе осъдена да заплати на АСЕ сума в порядъка на 600 млн. евро. Впоследствие Народното събрание прие Закон за предоставяне на помощ за изплащане на задължения на \"Национална електрическа компания\" – ЕАД (Обн. ДВ, бр. 76 от 30.09.2016 г.) с цел осигуряване на парични средства, с които НЕК да плати доброволно задълженията си към АСЕ. Общият размер на държавния заем към НЕК за уреждане на отношенията с АСЕ бе 1.2 млрд. лв.\r\n\tКъм настоящия момент сроковете за защита отдавна са изтекли, а доброволното плащане е вече факт. Все пак логично някои си задаваха въпроса какви бяха опциите пред НЕК след арбитражното решение и неизбежно ли бе доброволното плащане. Тук ще отговорим на този въпрос, като представим опциите за защита срещу арбитражни решения, постановени по международни търговски арбитражни дела. За външни наблюдатели не е възможно да \"предпишат\" какво е трябвало и да се направи по конкретното дело и какво не. Такава преценка могат да дадат само адвокатите, ангажирани по казуса и запознати с всички детайли по него (включително и с конфиденциалната информация, до която няма достъп широката общественост). Важно е обаче да се систематизират възможностите за защита по арбитражни дела в светлината на делото на АСЕ срещу НЕК, за да може в бъдеще всяка една опция да бъде внимателно претегляна с оглед особеностите на конкретния казус.\r\n\t\r\n\tОще в началото трябва да подчертаем, че арбитражното решение (в повечето юрисдикции по света) е . То разрешава съответния правен спор и повече не може да бъде преразглеждано по пътя на обжалването пред друг орган (друг арбитраж, съд и пр.). Познатата схема на обжалване пред няколко инстанции, характерна за съдебните решения, е неприложима към арбитражните решения.\r\n\t\n\n\r\n\tТова обаче далеч не означава, че НЕК като загубила арбитражното дело страна, бе лишена от всякаква възможност за защита. Първата опция, с която НЕК разполагаше, бе да поиска  След като арбитражното решение разрешава окончателно даден правен спор, необходимо е загубилата делото страна да разполага с някаква възможност за защита в случай на съществени пороци (дефекти) при постановяване на арбитражното решение. Тези дефекти най-общо казано могат да засягат сключването, обхвата и валидността на арбитражното споразумение, процедурата по образуване на арбитражния състав и по разглеждане на спора и т.н. Именно това е производството по отмяна на арбитражно решение. Отмяна може да се поиска единствено от съдилищата по мястото, където е било седалището на арбитража, и на основанията и в сроковете, уредени в националните закони на съответната държава по седалище на арбитража.\r\n\tВ случая между АСЕ и НЕК бяха инициирани две паралелни производства с различни насрещни претенции между страните. Едното производство бе със седалище на арбитража в Париж, а другото – в Женева. Впоследствие страните се съгласиха делата да бъдат обединени, а мястото на арбитража по обединеното дело да бъде в Женева. Ето защо, отмяната на решението следваше да се потърси пред швейцарски съд на основанията и в сроковете, предвидени в швейцарското право.\r\n\tШвейцарският закон, който е важен в случая, се нарича Федерален закон за международното частно право (ФЗМЧП). Съгласно приложимата редакция на чл. 190 (2), б. \"а – д\" ФЗМЧП, арбитражно решение може да бъде отменено, ако:\r\n\tИскането за отмяна се разглежда от Федералния върховен съд на Швейцария. Срокът, в който може да се поиска отмяна, е 30 дни от съобщаването на решението. Обикновено делото се решава относително бързо, като средно това отнема 4 месецаi. Поради сложността на делото между НЕК и АСЕ напълно възможно бе произнасянето по искане за отмяна да отнеме повече време. Следва да се отбележи, че в практиката си швейцарските съдилища са про-арбитражно настроени. Въпреки това обаче процентът на отменените арбитражни решения в Швейцария не е пренебрежим (в литературата се посочват стойности от порядъка на 6.5 – 7% отменени решенияii).\r\n\tВажното в случая е, че . Например при производство с цена на иска 1 млн. швейцарски франка обичайният общ размер на съдебните и адвокатски разноски за загубилата страна са в размер до 3% от цената на иска или 30 000 швейцарски франка. С нарастването на цената на иска тази сума намалява – при цена на иска 10 млн. швейцарски франка размерът на разноските би бил 0.3% от тази стойност или около 30 000 швейцарски франка (Вж. ). \r\n\t\r\n\tИзползването на възможността за отмяна на арбитражни решения е стандартната практика в световен мащаб, особено когато се касае за голям материален интерес. Така например, Руската Федерация атакува шест арбитражни решения по най-нашумялото дело в областта на международния арбитраж – делото, заведено от мажоритарните акционери на ЮКОС (някога най-голямата петролна компания в Русия) – Hulley Enterprises, Yukos Universal и Veteran Petroleum. Акционерите на ЮКОС претендираха, че Руската Федерация незаконно е отчуждила тяхно имущество. По въпросното дело Русия бе осъдена да заплати безпрецедентната в международния арбитраж сума в размер на 50 млрд. щатски долара и 60 млн. щатски долара адвокатски разноски. Логично Русия поиска отмяна на шестте решения по делото (3 привременни решения от 30 ноември 2009 г. и 3 окончателни решения от 18 юли 2014 г.) пред съда по седалище на арбитража – Окръжния съд на Хага. С решение от 20 април 2016 г. Хагският съд отмени шестте арбитражни решения, приемайки, че арбитражният състав не е бил компетентен да разгледа въпросния спор. В момента делото се обжалва пред горна инстанция.\r\n\tПо подобен начин Мексико поиска отмяна на арбитражното решение, с което националната петролна компания на Мексико PEMEX бе осъдена да плати близо 300 млн. щатски долара на COMISSA, дъщерно дружество на американската строителна компания KBR Inc. Седалището на арбитража бе в Мексико, а компетентен да разгледа спора бе мексикански съд. Не е изненада, че искането на мексиканската компания бе уважено и решението бе отменено. Впоследствие въпреки отмяната американски съд призна и допусна до изпълнение отмененото решение (това е едва второто отменено решение, което се признава и допуска до изпълнение в САЩ в последните десетилетия). Въпреки това обаче този пример показва как Мексико не се поколеба да използва отмяната като средство за защита срещу арбитражно решение, което осъжда държавна компания.\r\n\tОтмяна потърси и Египет по арбитражното дело срещу английската компания Malicorp Ltd. По въпросното дело Malicorp предяви искове за пропуснати ползи в размер на 500 млн. щатски долара и разноски за над 12 млн. щатски долара срещу правителството на Египет и две държавни компании (Египетската холдингова компания за авиация и Египетската компания за летища). Делото бе заведено заради прекратяването на договор за концесия за проектиране, строителство и експлоатация на летище в Рас Судр на Червено море. Арбитражът постанови, че няма компетентност спрямо държавните компании, но осъди Египет да плати обезщетение на Malicorp в размер на 14,773,497 щатски долара. Седалището на арбитража бе в Кайро. Никак не е учудващо, че Египет потърси защита на правата си пред държавните съдилища в Кайро. С решение на апелативния съд от 2012 г. арбитражното решение бе отменено. Делото все още се обжалва пред Египетския касационен съд, но това е поредният пример как държавите защитават своите интереси чрез всички възможни средства за защита.\r\n\t\r\n\tПример в това отношение е делото, заведено от немско дружество срещу Министерството на околната среда и водите (МОСВ) с претенции по договор за изграждането на 6 регионални депа за битови отпадъци, съфинансирани от българското правителство и Европейския съюз по линия на предприсъединителните фондове. Делото е спечелено от немското дружество пред арбитража към Българската търговско промишлена палата. Впоследствие МОСВ подава молба за отмяна пред Върховния касационен съд, която бива уважена с аргумента, че арбитражът бил разгледал различни от действително предявените искове (Решение № 59 от 06.10.2015 г. по т. д. № 2/2015 г. на Върховен касационен съд, 1-во ТО). \r\n\t\r\n\tВтората опция, с която НЕК разполагаше, бе  Ако едно чуждестранно арбитражно решение не бъде изпълнено доброволно, спечелилата делото страна (в случая АСЕ) има възможност да потърси съдействие за реализацията му по принудителен ред от органите на държавата, в която длъжникът (в случая НЕК) разполага с имущество. Идеята е срещу това имущество да бъде насочено т.нар. \"принудително изпълнение\". За да се осъществи принудително изпълнение е необходимо съдействие на компетентните органи в държавата по местонахождение на имуществото на длъжника. Такова съдействие може да се получи едва след като тази държава зачете съществуването на арбитражното решение. Именно това е целта на производството по признаване и допускане до изпълнение на арбитражното решение.\r\n\t – т.е. това е спор между две търговски дружества, а не между инвеститор и държава, макар и едното от дружествата да е с краен собственик българската държава (видно от обявения в Търговския регистър годишен финансов отчет (ГФО) на НЕК за 2015 г. едноличен собственик на НЕК е \"Български Енергиен Холдинг\" АД, а крайният собственик е българската държава чрез Министъра на енергетиката – с. 61 от ГФО), а другото – Руската федерация. В този смисъл, ако НЕК беше отказало да плати доброволно своето задължение, признаване и допускане до изпълнение на арбитражното решение би било необходимо независимо в коя държава АСЕ потърсеше принудително изпълнение.\r\n\tНезависимо от това дали НЕК разполага с имущество в чужбина (съгласно ГФО на НЕК за 2015 г,, дружеството разполага с 4 105 114 000 лева нетекущи активи, от които 4 029 768 имоти, машини и съоръжения, като няма данни дали някои от тях се намират в чужбина – с. 2 и с. 31-35 от ГФО), житейски обосновано е предположението, че най-големите активи на НЕК са в България. Ето защо, за получаване на сума в размер на 600 млн. евро логично бе да се очаква АСЕ да потърси признаване и допускане до изпълнение на арбитражното решение именно в България (а при наличие на имущество в чужбина – и в съответната чужда държава/държави). Това би поставило АСЕ в \r\n\t\r\n\tРазбира се, възможността за защита в производството по признаване и допускане на арбитражното решение не е неограничена. Подобно на отмяната на арбитражното решение, и тук  и са регламентирани в международна конвенция, по която България е страна – Конвенцията за признаване и изпълнение на чуждестранни арбитражни решения (по-известна като Нюйоркската конвенция от 1958 г.). Основанията са уредени в чл. 5 от Конвенцията и отново, подобно на отмяната на арбитражното решение, са свързани с пороци при сключването, обхвата и валидността на арбитражното споразумение, процедурата по образуване на арбитражния състав и по разглеждане на спора. Също така, основание за отказ за признаване и допускане до изпълнение на едно арбитражно решение са неговата последваща отмяна и противоречието му с обществения ред на държавата, където се търси изпълнение. У нас компетентен да признае и допусне до изпълнение чуждестранно арбитражно решение е Софийски градски съд, като решението му подлежи на обжалване пред Апелативен съд – София и пред Върховния касационен съд. Иначе казано, НЕК можеше да разчита на три инстанции, в които да докаже наличието на някое от основанията по чл. 5 от Нюйоркската конвенция и така да осуети признаването и допускането на арбитражното решение у нас.\r\n\tВ международен план търсенето на защита срещу признаването и допускането до изпълнение на арбитражно решение е често използвано средство от загубилата делото страна. Така например, през 2011 г., в едно от знаковите арбитражни дела, Пакистан успя да осуети признаването и допускането до изпълнение във Великобритания на осъдително решение за 20 млн. щатски долара в полза на туристическата компания от Саудитска Арабия Дала (Dallah Real Estate and Tourism Holding Company). Пакистан оспори наличието на валидно арбитражно споразумение с Дала и в крайна сметка върховният съд отказа признаването и допускането до изпълнение с аргумента, че правителството на Пакистан не е изразявало съгласие за арбитраж.\r\n\tПример за осуетяване на признаването и допускането до изпълнение е и цитираното по-горе дело Malicorp Ltd. срещу Египет. Независимо че делото за отмяна на арбитражното решение бе висящо пред Египетския касационен съд, Египет през 2015 г. успя да осуети изпълнението на решението във Великобритания. Един от аргументите на Египет бе, че решението е отменено от египетския апелативен съд и поради това не трябва да се допуска до изпълнение.\r\n\tПримери за осуетено признаване и допускане до изпълнение на чуждестранни решения има и у нас. Така . Аргументите на българския съд се основават на просрочване на уговорен между страните срок за предявяване на иск от кувейтското дружество и на противоречие с обществения ред на Република България поради непредоставяне на възможност на българското дружество да изложи всички свои защитни аргументи пред арбитража.\r\n\tРазбира се, възможна е и обратната ситуация, в която български съд признава и допуска до изпълнение чуждестранно решение срещу българско дружество с едноличен собственик българската държава. Такъв е казусът с летище \"София\", което бе осъдено от дружество със седалище в Обединените арабски емирства пред международен арбитраж в Париж. Предмет на делото са претенции за извършени строителни дейности и обезщетения за вреди, чиито общ размер надхвърля 20 млн. щатски долара. На две инстанции арбитражното решение бе признато и допуснато до изпълнение. Летище \"София\" обжалва пред Върховния касационен съд, който не допусна до разглеждане жалбата и с това осъдителното арбитражно решение бе окончателно допуснато до изпълнение в България (Определение № 59 от 03.02.2017 г. по т. д. 788/2016 г., ТК, I отделение на ВКС).\r\n\tВъпрос на стратегическа преценка за всеки отделен случай е коя от посочените опции да бъде избрана. Не съществува пречка двете опции да бъдат комбинирани, като това се случва често на практика, доколкото е логично длъжникът да упражни всички възможни средства за защита. Казусът с НЕК срещу АСЕ вече е в историята. Важно е обаче да се знае, че съществуват защитни средства, с които би могло да се опита предотвратяване на нови големи плащания по арбитражни дела.", "date": " | 08:00 | 25 юли 2017 | ", "title": "Можеше ли България да не плати 1.2 млрд. лв. за АЕЦ \"Белене\"?"}
{"url": "http://www.mediapool.bg/italiantsi-obirali-bankomati-maskirani-kato-donald-tramp-news267063.html", "text": "Италианската полиция е арестувала двама братя, обирали банкомати, маскирани като Доналд Тръмп.\r\n\tЗадържаните са заподозрени в десетки обири в района на Торино.\r\n\tТе разбивали машините с експлозиви, а за камуфлажа си били вдъхновени от два филма – за крадци, които използват маски на бивши американски президенти, и обирджии, които пребоядисват колата си, за да не ги хванат.\r\n\tВластите съобщават, че братята от Торино също са сменяли цвета на автомобила си.", "date": "08:59 | 25 юли 2017 | ", "title": "Италианци обирали банкомати, маскирани като Доналд Тръмп"}
{"url": "http://www.mediapool.bg/izrael-premahva-detektori-na-vhodovete-kam-ploshtada-na-dzhamiite-news267061.html", "text": "Израел започна да демонтира металните детектори, които бяха поставени на входовете към Площада на джамиите.\r\n\tПравителството гласува загражденията да бъдат премахнати, но ще бъда заменени от други средства за наблюдение на Храмовия хълм.\r\n\tЩе се засили и присъствието на силите за сигурност.\r\n\tНапрежението в Йерусалим се покачи, след като властите монтираха металните детектори на входовете към комплекса на джамията Ал Акса. Мярката беше предприета след като въоръжени мъже нападнаха и убиха двама израелски полицаи.", "date": "08:51 | 25 юли 2017 | ", "title": "Израел премахва детектори на входовете към Площада на джамиите"}
{"url": "http://www.mediapool.bg/napadnatite-notariusi-v-sofiya-sa-v-dobro-obshto-sastoyanie-news267065.html", "text": "Двете жени нотариуси, които бяха пребити пред кантората си в центъра на София в понеделник, са в добро общо състояние, контактни, адекватни, но уплашени и в стрес, заяви пред БНТ началникът на Клиниката по лицево-челюстна хирургия, УМБАЛ \"Св. Ана\" д-р Желю Димов.\r\n\tНанесен им е побой предимно по главата, най-вероятно са влачени и по земята. По-възрастната жена има масивни охлузвания по цялото лице. Ще се направи всичко необходимо, за да бъдат премахнати белезите, уточни д-р Димов. По-младата жена има разкъсно-контузна рана в областта на дясната инфраорбитална област и голям отток. Направени са всички обстойни изследвания. Нямат фрактури на черепа, не е увреден паренхима на мозъка.\r\n\tСлед 2-3 дни ще бъдат изписани. Ще бъде направена и среща с психолог. Следствените органи вече си свършат работата, каза още д-р Димов.\r\n\tПредседателят на Съвета на нотариусите Димитър Танев пък е убеден, че побоят над колегите му не е свързан с работата им. По думите му, нотариус Веселина Механджийска е лъчезарна, праволинейна в работата си и уважавана от гражданите.\r\n\t\"Не мога да си обясня агресия към нея. Смятам, че не е свързано с работата й като нотариус\", заяви пак по БНТ Димитър Танев. Той си обяснява нападението над нотариус Веселина Механджийска и дъщеря й с типична агресия.\r\n\t\"Нотариусът е един вид държавен служител, всяко посегателство срещу него е един вид неуважение към държавността. Обект на престъплението е не само нотариусът, но и държавността. Убеден съм, че това не е свързано с тяхната работа, защото познавам колегата Механджийска, никога срещу нея не е имало жалба. Не виждам как нейната работа би могла да засегне нечии интереси. Един нотариус може да направи отказ, да развали дадена сделка, но това не може да бъде причина за обект на престъпление. Има късмет, че се е отървала с тези физически рани”, обяви Танев.", "date": "09:55 | 25 юли 2017 | ", "title": "Нападнатите нотариуси в София са в добро общо състояние"}
{"url": "http://www.mediapool.bg/vtori-leten-festival-opera-na-varhovete-v-belogradchishkite-skali-news267058.html", "text": "Вечер - опера под звездното небе в един от най-величествените природни феномени Белоградчишките скали, а през деня пещерната импресия с \"Богове, Великани, Джуджета, Валкюри\" на Вагнер в \"Магурата\".\r\n\tТова предлага летният фестивал на , който се организира за втора поредна година по идея на директора на Софийската опера и балет академик Пламен Карталов, заедно с община Белоградчик, Министерството на културата и с подкрепата на \"Геотехмин\".\r\n\tТази година началото беше дадено на 21 юли с операта \"Набуко\" от Верди, която не е избрана случайно. По думите на академик Карталов прелестите на върховете на Белоградчишките скали се преплитат по един вълнуващ начин с върховете на шедьоврите на оперното и балетното изкуство.\r\n\tОсвен с магичната си звездна сцена, първото представление се отличи с първокласни певци, поканени специално за събитието. Мексиканският баритон Карлос Алмагер пя за първи път пред българска публика партията на Набуко. Световноизвестният италиански бас Роберто Скандюци изпълни изключително сложната партия на еврейският жрец Захария. А ученичката на Гена Димитрова Габриела Георгиева показа своето блестящо превъплъщение в една от най-сложните сопранови партии - тази на Абигаиле.\r\n\tНа 22 и 23 юли бяха представени оперите \"Лакме\" на Делиб и \"Тоска\" на Пучини. В ролята на красивото индийско момиче Лакме се превъплати Диана Василева, а в ролята на Тоска – Радостина Николаева. Диригент на оркестъра е Франческо Роза.\n\n\r\n\tПървите три спектакъла събраха не само родна публика, но и почитатели на оперното изкуство от Германия, Австрия, Великобритания и Сърбия, дошли специално заради него.\r\n\tНаред със спектакъла под Белоградчишките скали тази година се предлага и специално събитие – посещение на пещерата \"Магура\" за необикновения пърфоманс \"ВАГНЕР МАГУРА: Богове, Великани, Джуджета и Валкюри\". Импресията се разпростира на три сцени, като първата част се разиграва на входа на пещерата, втората е в концертната зала на пещерата, а третата завършва с \"Ездата на валкюрите\" на изхода на пещерата и с дегустация на регионални вина от изба \"Магура\".\r\n\tЛюбопитна подробност е, че публиката на пещерната импресия е приканена да носи ниски (спортни) обувки с равна подметка, както и връхни дрехи.\r\n\tВ пърфоманса \"Вагнер Магура\" участват Николай Петров, Николай Павлов, Илия Илиев, Красимир Динев, Стефан Владимиров, Петър Бучков, Силвана Пръвчева, Милена Гюрова, Ирина Жекова, Любов Методиева, Ина Петрова, Мариела Александрова, Цвета Сарамбелиева, Маргарита Дамянова, Благовеста Мекки-Цветкова, Мариана Цветкова, Даниел Дамянов\r\n\tПубликата след това има достатъчно време да се придвижи към крепостта за спектаклите в Белоградчишките скали.\r\n\tЛетният оперен фестивал продължава до 5 август. Спектаклите се провеждат в първия двор на крепостта от 20 часа под звездното небе, а преживяването определено си струва.\r\n\tПропусналите първото представление на \"Набуко\" имат втори шанс да го видят в четвъртък (27 юли). В петък – 28 юли е операта \"Пепеляшка\" от Росини, \"Мадам Бътерфлай\" от Пучини в събота – 29 юли и отново \"Лакме\" от Делиб в неделя – 30 юли.\r\n\tПървите дни на август са за почитателите на балета. Представленията започват със \"Зорба гъркът\" по музика на Микис Теодоракис на 3 август (четвъртък), който отново ще бъде игран и на 6 август (неделя).\r\n\tВ петък – 4 август, е премиерата на \"Кармен\" по музика на Бизе-Шчедрин и \"Рапсодия в синьо\" от Джордж Гершуин, а на 5 август – балета \"Дон Кихот\" по музика на Лудвиг Минкус.", "date": "08:15 | 25 юли 2017 | ", "title": "Втори летен фестивал \"Опера на върховете\" в Белоградчишките скали"}
{"url": "http://www.mediapool.bg/smartfoni-za-500-lv-sa-nai-tarsena-stoka-na-izplashtane-news267066.html", "text": "Смартфоните вече са най-търсената стока, купувана на изплащане. През първата половина на 2017 година те заемат първо място в класацията \"Топ 10 на изплащане\" на компанията за потребителски заеми БНП Париба Лични Финанси. Телевизорите, които бяха безспорен лидер дълго време, отстъпиха до №2.\r\n\tРейтингът класира най-търсените модели сред 10-те най-търсени типа стоки според данните от постъпилите молби за потребителски кредит от БНП Париба Лични Финанси. Новото издание на класацията е базирано на над 150 000 стоки, за които са подадени заявки през първата половина на 2017 г.\r\n\t\"Очевидно, смартфонът е най-важното устройство за хората, което се използва за работа, комуникация, забавление и т.н. Най-търсеният модел е среден клас на цена 450-500 лева\", твърдят от компанията.\r\n\tНовото издание на \"Топ 10 на изплащане\" показва още, че хората купуват на изплащане по-скъпи стоки. Според рейтинга шест от десетте топ стоки са с по-висока средна цена в сравнение с първата половина на 2016 г. Например, най-търсеният телевизор в периода януари - юни 2017 г. е на цена 1000 - 1050 лева, а година по-рано хората са се спирали на телевизори за средно 500-550 лева. Друга стока, която отбелязва значителен ръст, са лаптопите, при които увеличението е от 500-550 лева до 1050 - 1100 лева.\r\n\tДруга интересна тенденция е нарастващото търсене на обзавеждане и климатици. Според експертите на БНП Париба Лични Финанси то е в резултат на ръста на строителството и раздвижването в сектора на недвижимите имоти.\r\n\t\n\n\r\n\tПрез първата половина на 2017 година хората най-често са кандидатствали за покупка на смартфони с голям екран и мощен процесор на разумна цена. Най-търсеният модел е среден клас на цена 440-490 лева. Той е с 5.5“ HD дисплей и операционна система Android.\r\n\tПотребителите все повече предпочитат нови смартфони. Едно от обясненията на тази тенденция е бързото развитие на мобилните телефони. От друга страна, смартфоните са устройства, които са изложени на по-голям риск в сравнение с телевизорите и таблетите и се чупят по-често.\r\n\tСпоред БНП Париба българите не са склонни да харчат много пари за устройства, които ще бъдат морално и технически остарели след 2 години или има сериозен риск да се счупят. Затова средната стойност на молбите за финансиране на покупката на смартфони на изплащане е много близка до нивата от първата половина на 2016 година. Противоположна е тенденцията за повечето от останалите стоки в класацията – техните цени са по-високи.\r\n\t\r\n\tНай-значителен ръст през 2017 г. в сравнение с 2016 г. отбелязват средните стойности на молбите за финансиране на телевизори и лаптопи, показва още класацията на БНП Париба.\r\n\tНай-търсеният модел телевизор през първата половина на 2017 година е на средна цена 1000-1050 лева, докато през 2016 година тя е била 500-550 лева. В периода януари - юни 2017 г. хората най-често са купували на изплащане 43“ Ultra HD телевизори с мощни четири ядрени процесори и връзка с интернет. Това им позволява да се възползват от всички предимства на съвременните технологии – директно гледане от YouTube или платформи за видео стрийминг, разглеждане на интернет страници, онлайн игри и така нататък.\r\n\tЦената на най-търсения лаптоп също отбеляза значителен ръст. Новият лидер е на средна стойност 1050 - 1100 лева, а през първата половина на 2016 година тя беше 500-550 лева. \"През 2017 г. хората кандидатстваха за покупката на лаптопи с последно поколение процесор, мощни видео карти и SSD дискове, които осигуряват бърза работа на системата. Това доказва, че лаптопът се превръща в нишово устройство за професионалисти като архитекти и дизайнери или за гейминг ентусиасти\", посочват още от БНП Париба.\r\n\tНа по-висока средна цена са и готварските печки. Най-търсеният модел в новото издание на класацията е на средна цена 740 - 790 лева, което е ръст от около 350 лева в сравнение с първата половина на 2016 година. \"Победителят\" е енергийно ефективно устройство с голяма фурна и много на брой функции.\r\n\tРъстът на средните цени на най-търсените дивани е около 150 лева, като стойността на молбите достига 850-900 лева.\r\n\t\r\n\tРъстът на новото строителство и цялостното раздвижване в сектора на недвижимите имоти, което се потвърждава от данните на НСИ и на брокерски агенции, доведе до повишено търсене на потребителски кредити за покупка на изплащане на обзавеждане, техника и климатици, посочват още от БНП Париба. В \"Топ 10 на изплащане\" осем от най-търсените стоки са за домакинството. Това са телевизори, перални, хладилници, готварски печки, дивани, обзавеждане за спалня, матраци и климатици. Единствените стоки, които не са пряко свързани с дома, са смартфоните и лаптопите.\r\n\tПрез първата половина на 2017 година в класацията като свързана с дома стока се появиха климатиците, които са на 10-та позиция. Най-търсеният модел е на средна цена 1050 - 1100 лева, което го позиционира в горния сегмент на средния клас климатици. Хората най-често кандидатстваха за устройство, което осигурява домашен комфорт както през лятото, така и през зимата.\r\n\t\"Фактът, че смартфоните са най-търсената стока, купувана на изплащане показва, че българите са в крак с развитието на технологиите и желаят да се възползват от всички предимства, които те предоставят. Друга положителна тенденция е повишаващият се стандарт на живот, което се доказва от по-високите средни цени на повечето от най-търсените стоки. Това показва, че икономиката расте и все повече хора се чувстват уверени по отношение на личните си финанси и са готови да инвестират в по-висок клас продукти. Ние подкрепяме техните планове като им предлагаме удобни финансови продукти, които са съобразени с проекта на всеки клиент\", коментира зам.-изпълнителният директор на БНП Париба Лични Финанси Нели Недялкова.", "date": "11:42 | 25 юли 2017 | ", "title": "Смартфони за 500 лв. са най-търсена стока на изплащане"}
{"url": "http://www.mediapool.bg/vss-poslusha-sadiite-i-izbra-aleksandar-angelov-za-shef-na-nai-golemiya-sad-news267059.html", "text": "С рядко срещано единодушие Съдийската колегия на Висшия съдебен съвет избра във вторник Александър Ангелов за председател на Софийския районен съд. Той получи 14 гласа в своя полза от 14 възможни. Негов конкурент бе съдия Петър Савчев.\r\n\tПреди това съдия Александър Ангелов спечели доверието и на своите колеги в Софийския районен съд. Той бе подкрепен от 74 съдии, а само шестима предпочетоха Савчев.\r\n\tАлександър Ангелов е възпитаник на Академията на МВР и на Югозападния университет в Благоевград.\r\n\tВ съдебната система е от 2009 г., преди това е бил инспектор в Криминална полиция и Главна дирекция “Борба с организираната престъпност“ (ГДБОП).\r\n\tВ периода 2009-2012 г. е бил младши съдия в Монтана, а после преминава в СРС - първо като командирован, а от миналата година вече и за постоянно.\n\n\r\n\tСега той ще заеме позицията на председател на най-големия и най-натоварен съд в страната.\r\n\tПредседателският пост се оваканти, след като в края на миналата година Методи Лалов и заместниците му подадоха оставка в знак на несъгласие с политиката на ВСС по отношение на свръхнатовареността на съдиите и ниското заплащане на съдебните служители. За временно изпълняващ шефската длъжност мнозинството във ВСС наложи съдия Стефан Милев, въпреки че съдиите от СРС не гласуваха за него.\r\n\tПред ВСС Александър Ангелов говори за големия брой дисциплинарни производства срещу съдии от районния съд заради забавянето на делата. Той призна, че така се създава негативен имидж за съда пред обществото, въпреки че голям брой от съдиите работят добре.\r\n\tАнгелов посочи, че забавянето се дължи на няколко основни причини. Първата е, че постоянната свръхнатовареност с дела уморява съдиите и понижава тяхната мотивация. Той напомни, че забавянията са именно при съдии с голям стаж. Според него втората причина е, че някои магистрати просто имат проблем с организацията на работата при подобно натоварване.\r\n\tТой обяви, че винаги ще предпочете първо да се опита да помогне на съдиите с висящи дела, отколкото да търси възможност за наказание. Ангелов обеща, че ще въведе и система за мониторинг на съдебните състави.", "date": " | 12:23 | 25 юли 2017 | ", "title": "ВСС послуша съдиите и избра Александър Ангелов за шеф на най-големия съд"}
{"url": "http://www.mediapool.bg/pravosadie-za-vseki-iska-ot-deputatite-pravosadie-a-ne-sudzhutsi-news267067.html", "text": "Символично гражданско присъствие организира инициативата \"Правосъдие за всеки\" между 8.30 и 11.00 часа в сряда под надслов \r\n\tПовод за проявата е най-вече спешно приетите на първо четене промени в Закона за съдебната власт (ЗСВ), ограничаващи външното финансиране на съсловните организации в магистратурата и предвиждащи бонуси за членовете на следващия ВСС.\r\n\tСъбитието е озаглавено по този начин във връзка с поискания от главния прокурор Сотир Цацаров имунитет на депутата от ГЕРБ Живко Мартинов заради няколко случая на изнудване и принуда, сред които и за 4 тона суджук, взети от името на премиера Бойко Борисов от добрички месопроизводител.Предлагат ни суджуци, докато ни отнемат Правосъдието. Готвят на тъмно и на спринт промени в основните закони, които трябва да гарантират правото ни на защита в процеса, готвят ни специален трибунал вместо съд, който да оправдава когото трябва и да осъжда неудобните, готвят ни фарс по процеса за \"Обира на Века\", където основните грабители дори не са споменати в обвинителния акт, готвят разправа с неудобните магистрати чрез промените в Съдебния закон\", аргументират се още организаторите в страницата на събитието във Фейсбук.\r\n\tОт \"Правосъдие за всеки\" призовават гражданите да реагират, за да попречат на \"институционализирането мафията в ролята на Държавата\". \"Продължават другата седмица в сряда в Народното събрание. Длъжни сме, макар и символично и предупредително, да бъдем там, за да не позволим гаврата с Правото и да го опазим от своеволието със Закона, така, както ни го каза Кристиан Таков!\"", "date": "12:39 | 25 юли 2017 | ", "title": "\"Правосъдие за всеки\" иска от депутатите \"Правосъдие, а не суджуци!\""}
{"url": "http://www.mediapool.bg/zhalt-kod-za-visoki-temperaturi-v-15-oblasti-news267064.html", "text": "Жълт код за високи температури е обявен за 15 области на страната във вторник, съобщават от Националния институт по метеорология и хидрология при БАН. Очакванията са в централните райони на България температурите да достигнат до 37 градуса.\r\n\t \r\n\t\r\n\tПо Черноморието ще бъде предимно слънчево, но в следобедните часове от запад на изток ще се развива купесто-дъждовна облачност, а валежите ще са придружени от гръмотевици. Възможни са и градушки.\r\n\tДо вечерта в цялата страна със северозападния вятър ще нахлува по-хладен въздух. Атмосферното налягане е по-ниско от средното за месеца и през деня още ще се понижи, предупреждават от НИМХ.", "date": "09:50 | 25 юли 2017 | ", "title": "Жълт код за високи температури в 15 области"}
{"url": "http://www.mediapool.bg/za-globalnite-ambitsii-na-kitai-iran-e-v-tsentara-na-vsichko-news267069.html", "text": "Нишапур - Когато Цзуао Жу Лин, предприемач от Пекин, чул за първи път за бизнес възможности в Източен Иран, бил скептичен. Но след това купил карта и започнал да си представя региона без граници, като един огромен пазар.\r\n\t\"Много страни са наблизо, дори Европа. Иран е в центъра на всичко\", казва 49-годишният Лин, докато кара бялото си БМВ по магистралата, свързваща Техеран с източния ирански град Машхад.\r\n\tВ продължения на хилядолетия Иран е просперирал като търговски център, свързващи Изтока и Запада. Сега се очаква тази роля да се разшири през идните години. Китай разкрива своя проект \"Един пояс, един път\", който обещава над 1 милиард долара инфраструктурни инвестиции - в мостове, железопътни линии, пристанище и енергетика - в над 60 страни от Европа, Азия и Африка. Иран, който в исторически план е бил кръстопът, е в центъра на тези планове.\r\n\tКато парчета от разпростиращ се геополитически пъзел, компонентите на китайската инфраструктурна мрежа се появяват на места. Китайски работници в Източен Иран са заети да модернизират една от големите железопътни линии, да стандартизират размера на габаритите, да подобряват размера на габаритите, да подобряват основата, на която са разположени коловозите и да възстановяват мостове, с крайната цел да свържат Техеран с Туркменистан и с Афганистан.\r\n\tПочти същото се случва в Западен Иран, където железопътните екипи работят за свързване на столицата с Турция и евентуално с Европа. Други железопътни проекти ще свържат Техеран и Машхад с дълбоководните пристанища в южната част на страната.\n\n\r\n\tНякога зависим от Пекин по време на международната изолация, наложена му от западните страни заради ядрената му програма, Иран вече се отнася по-критично към способността на Китай да реализира грандиозните си амбиции. Другите пътища към западните пазари са по-дълги и минават през Русия, потенциален конкурент на Китай.\r\n\t\"Не е като да им се налага да отменят проекта си, ако не участваме.Но ако иранците искат да спестят време и пари, ще изберат най-краткия път\", заяви Асгар Факрие Кашан, ирански заместник-министър на пътищата и градското развитие.Той добави с усмивка: \"Иран има и политически предимства в сравнение с Русия. Те са силно заинтересовани да работят с нас\".\r\n\tДруги се притесняват, че предвид мащабните китайски инвестиции и засилващото се присъствие на Китай в иранската икономика, Техеран ще става по-зависим от всякога от Китай, който вече е най-големият му търговски партньор.\r\n\tКитай е важен пазар за иранския петрол и поради все още неотменените едностранни американски санкции, които плашат глобалните банки, е единственият източник на значителните капитали, от които Иран се нуждае, за да финансира важни инфраструктурни проекти. Но това очевидно е риск, който ръководството е готово да поеме.\r\n\t\"Китай доминира вИран\", заяви Мехди Тагхави, професор по икономика в университета Аламе Табатабаи в Техеран и добави, че \"иранските власти не виждат никакви отрицателни страни на това да са зависими от Китай\". \"Заедно се движим напред\", каза той.\r\n\tИран получава от Китай не само пътища и железопътни линии. Иран става и все по-популярна дестинация за китайски предприемачи като Лин. С няколко думи на персийски, плюс заеми с ниска лихва и данъчни облекчения от китайското и иранското правителство, той е изградил малка империя след преместването си в Иран през 2002 година. Осемте му завода произвеждат широк асортимент от стоки, които намират пазари в Иран и в съседни страни.\r\n\t\"Можете да кажете, че бях дори по-голям визионер от някои наши политици\", казва Лин през смях. От 2013 г., когато започна планът \"Един пояс, един път\", той е приел десетки посетители от Китай и се е срещал многократно с китайския посланик в Техеран. \"Бях един от първите и те искат да чуят за моя опит\", заяви той.\r\n\tЛин създава фабриките си по протежение на това, което ще бъде ключова част от търговския път - 925-километрова електрифицирана жп линия, свързваща Техеран и Машхад, финансирана със заем от 1,6 милиарда долара от Китай. Когато бъде завършена и включена към общата мрежа, новата линия ще позволи на Лин да изнася стоките си до Северна Европа, Полша и Русия, на много по-ниски цени от днес.\r\n\t\"Очаквам 50-процентен ръст на приходите\", заяви Лин. Той запали нова цигара. \"Разбира се, иранската икономика също ще нарасне. Китай ще постигне растеж. Влиянието му ще нарасне.\"\r\n\tТой слуша китайска поп-музика в колата си и си тактува с пръсти по волана. \"Животът в Иран е добър. Бъдещето е добро\" каза той.\r\n\tИранци, които виждат Лин да шофира между фабриките си, махат за поздрав и се усмихват. Овладял през годините няколко основни фрази на персийски, той казва \"здравейте\" и \"довиждане\" на някои от 2000-те си служители. Иранците са трудолюбиви, споделя той, но не харесва храната им. \"Отглеждаме собствени зеленуци и ядем китайска храна. Също като у дома\", шегува се той.\r\n\tДори когато шефът не можеше да ги чува, работниците в заводите му казаха, че са много доволни от китайците. \"Те плащат всеки месец и само наемат хора, без да уволняват\", казва Амир Далилян, охранител. \"Ако дойдат повече от тях, икономиката ни ще процъфти\", смята той.\r\n\tКогато бъде завършена, предложената жп линия ще се простира на близо 3200 км от Урумчи, столицата на китайския западен Синцзян-Уйгурски автономен район, до Техеран. Ако всичко върви според плановете, тя ще свърже Казахстан, Киргизстан, Узбекистан и Туркменистан, пише китайският официоз \"Чайна дейли\". Необходимо е да се коригира големината на коловозите и да се направят много междинни връзки, както и да се премине към използването на най-новите влакове.\r\n\tПри тест през 2016 г. Китай и Иран придвижиха влак от пристанището Шанхай в Източен Китай до Техеран, което отне само 12 дни за пътуване, което отнема 30 дни по море. В Иран те използваха съществуващата линия между Техеран и Машхад и влакът беше теглен от по-бавен локомотив с дизелов двигател. След откриването на новата линия през 2021 г. се очаква да бъде възможно използването на електрически влакове, развиващи скорост до 200 км/ч.\r\n\tФакрие Кашан, който надзирава преговорите по повечето големи международни бизнес сделки между държави, заяви, че китайската инициатива ще направи много повече, отколкото просто осигуряването на канал за транспорт на стоки. \"Мислете за инфраструктура, градско планиране, културен обмен, търговски споразумения, инвестиции и туризъм. Можете да изберете какъвто и да е проект, това обхваща всичко\", казва той.\r\n\tБизнес връзките между Иран и Китай се разрастват, откакто САЩ и европейските им съюзници започнаха да оказват натиск над Техеран заради ядрената му програма - около 2007 година. Китай остава най-големият купувач на ирански суров петрол, дори след отмяната на западните санкции през 2016 г., което позволява на Иран отново да продава петрол на европейските пазари.\r\n\tКитайски държавни компании действат в цялата страна, като строят магистрали, копаят мини и произвеждат стомана. Магазините в Техеран са наводнени с китайски продукти, а улиците са задръстени с китайски автомобили.\r\n\tИранските лидери се надяват, че участието на страната в плана ще им позволи да се възползват от големите икономически амбиции на Китай за собствения си напредък.\r\n\t\"Китайският план е изграден така, че ще установи китайска хегемония в половината свят\", каза Факрие Кашан. \"Макар че Иран ще постави собствените си интереси на първо място, създаваме коридори по искане на китайците. Това ще ни даде голям достъп до нови пазари\".", "date": " | 13:14 | 25 юли 2017 | ", "title": "За глобалните амбиции на Китай Иран е в центъра на всичко"}
{"url": "http://www.mediapool.bg/polskiyat-prezident-podpisa-edin-ot-trite-sporni-sadebni-zakona-news267068.html", "text": "Президентът на Полша Анджей Дуда подписа приетия от управляващата партия \"Право и справедливост\" закон, който дава на министъра на правосъдието правомощия да назначава и уволнява председателите на общите съдилища в страната, съобщи Ройтерс.\r\n\tЗаместник-началникът на президентската канцелария Анджей Муха съобщи, че законът засяга дейността на обикновените местни съдилища.\r\n\tВчера протестиращите от опозицията настояха президентът да не подписва закона, след като наложи вето върху другите два от трите законопроекта за реформиране на съдебната система, приети от парламента.\r\n\tСлед бурни осемдневни протести с обвинението, че управляващите в Полша посягат на самите устои на демокрацията, Дуда отказа да подпише законите за Върховния съд и за Националния съвет на магистратурата (полския висш съдебен съвет), които дават право на парламента да назначава висшите магистрати.\r\n\tСпоред опозицията така управляващата партия \"Право и справедливост\" на Ярослав Качински на практика ще може да овладее съдебната система.\n\n\r\n\t\"Право и справедливост\" защитава законите за реформи в съдебната система с аргумента, че те ще подобрят работата й и че ще са необходими на борбата с корупцията.\r\n\t\r\n\tВ понеделник вечерта Дуда заяви, че е трябвало да наложи вето на два от трите закона за реформа на съдебната система, за да се увери, че те отговарят на Конституцията.\r\n\t\"Подготвените от парламента реформи на съдебната система като цяло отговаряха на обществените очаквания\", заяви Дуда в обръщение към нацията, излъчено по обществената телевизия.\r\n\t\"Като президент обаче, аз не можех да ги приема и използвам правото на вето, защото те изискват промени, които да гарантират съответствието им на Конституцията\", подчерта той.\r\n\tПрезидентът добави, че скоро ще представи свое собствено предложение за съдебна реформа.\r\n\tПолският премиер Беата Шидло заяви, че неочакваното президентско вето на законите за промяна на съдебната система е забавило въвеждането на необходимите реформи.\r\n\t\"Всички искаме да живеем в справедлива Полша, затова е необходима реформа на съдилищата. Днешното вето на президента забави работата по реформата\", подчерта тя също в обръщение към нацията, излъчено по обществената телевизия.\r\n\tПравителството не трябва да се поддава на натиск от улицата и от чужбина, добави Шидло, визирайки продължаващите протести срещу планираните реформи и критиките от ЕС.\r\n\t\r\n\tИзненадващото изявление на президента беше прието като един на редките случаи на порицание от негова страна на управляващата партия \"Право и справедливост\", с която той обикновено поддържа близки отношения, отбелязва британският вестник \"Гардиън\" и посочва, че политическите коментатори са смаяни от решението му, което е тежък удар за \"Право и справедливост\".\r\n\tОт идването си на власт през 2015 г. партията полага големи усилия да контролира независимите институции в Полша, особено съдебната власт, пише \"Гардиън\" и припомня, че реформите доведоха и до конфликт с Европейската комисия и критики от Държавния департамент на САЩ.\r\n\tРешението на Анджей Дуда бележи първия му публичен разрив с лидера на \"Право и справедливост\" Ярослав Качински. След встъпването си в длъжност президентът беше смятан донякъде за марионетка на Качински, който на практика го командва, подчертава британският вестник. Някои коментатори изразяват скептицизъм доколко той наистина е решил да наложи властта си, и доколко това е просто опит да се намали интензивността на протестите.\r\n\t\r\n\tНякога Полша беше начело на демократичните промени, обхванали региона след рухването на комунизма. Но страната се движи към мек авторитаризъм и твърд национализъм под ръководството на партията \"Право и справедливост\", която систематично разруши голяма част от постигнатия напредък, пише в. \"Ню Йорк таймс\", цитиран от БТА.\r\n\tПолската демокрация получи частичен, моментен отдих с ветото на Дуда. Частичен, защото президентът Дуда подписа закон, даващ на министерството на правосъдието контрол над местните съдилища. И моментен, защото той заяви, че ще внесе собствени версии на тези закони, подчертава в. \"Ню Йорк таймс\" в друга статия.\r\n\tНе е тайна, че \"Право и справедливост\" и нейният лидер Качински се опитват да премахнат независимостта на съдилищата, една от последните пречки пред техния контрол над Полша, пише изданието. По-малко известна, но не по-малко ясна, е ролята на САЩ в насърчаването им да предприемат тази последна стъпка.\r\n\tТази година опитите на Качински и неговата партия да завземат властта бяха особено дръзки - те се опитаха да спрат избирането на бившия полски премиер Доналд Туск начело на Европейския съвет. Провалът доведе до загуба на популярност, което ги насърчи да се целят още по-високо. Така бяха предложени новите закони за съдебната система.\r\n\t\r\n\tВ цялата тази каша се намеси и Доналд Тръмп, който също като полските управляващи се стремеше към позитивно отразяване в медиите. Той обяви, че ще посети Полша на път за Г-20 и Белият дом диктуваше условията: Тръмп е трябвало да бъде посрещнат от ликуващи тълпи, които да създадат пред света впечатлението за силен американски лидер, обожаван от хората в чужбина и от техните лидери.\r\n\tТъй като инициативата \"Три морета\" имаше среща във Варшава, Тръмп получи възможност да се срещне с лидери на 11 други страни от региона. Това беше добре и за Качински - неговото правителство имаше нужда да покаже, че Полша се ползва с уважението на един от най-влиятелните политици в света.\r\n\tТака Тръмп посети Варшава, потвърди ангажимента си към чл. 5 от Договора на НАТО и обеща договори за продажба на ракети \"Пейтриът\" и природен газ. Партията на Качински докара ликуващи тълпи с автобуси и двете страни заключиха, не без основания, че посещението е преминало успешно, пише в. \"Ню Йорк таймс\" и добавя, че \"Право и справедливост\" е повишило популярността си.\r\n\tПредложените закони за съдебна реформа бяха оттеглени преди посещението на Тръмп, след като популярността на партията започна да расте, проектозаконите бяха върнати и беше добавен трети, предвиждащ освобождаване на съдиите от Върховния съд и избиране на новите членове от парламента.\r\n\tКато се има предвид, че полският Върховен съд потвърждава резултатите от парламентарни и президентски избори, законът щеше да даде на \"Право и справедливост\" контрол и над резултатите от изборите. Накратко, на цената на известни аплодисменти, Тръмп даде на Качински прикритие да извърши преврат, отбелязва американското издание.\r\n\tМалко вероятно е Тръмп да е имал намерение да подкрепи стремежа към власт на Качински.\r\n\tНо като не използва посещението си, за да призове лидера на \"Право и справедливост\" да уважава демокрацията, Тръмп даде мълчаливото си одобрение на новата кампания за приемането на законите. Макар че Дуда прояви политическа независимост, досега той беше верен съюзник на Качински. Предстои да видим дали новите законопроекти наистина ще са различни от досегашните, или само ще увеличат влиянието на Дуда за сметка на това на \"Право и справедливост\", отбелязва в. \"Ню Йорк таймс\".", "date": "12:48 | 25 юли 2017 | ", "title": "Полският президент подписа един от трите спорни съдебни закона"}
{"url": "http://www.mediapool.bg/liderite-ot-normandskata-grupa-sas-saglasie-za-nezabavni-merki-v-ukrainskiya-konflikt-news267072.html", "text": "Германия, Франция, Русия и Украйна постигнаха съгласие за незабавни мерки в украинския конфликт, съобщи късно снощи германското правителство след телефонния разговор между лидерите на четирите страни.\r\n\tТелефонният разговор е продължил около два часа, предаде ДПА. В него са се включили ръководителят на мисията на ОССЕ в Украйна и неговият заместник.\r\n\tТ. нар. група в нормандски формат поиска незабавно да бъдат прекратени нарушенията на прекратяването на огъня.\r\n\tПриоритет трябва да се даде на раздалечаването на украинските военни и подкрепяните от Русия бунтовници в източна Украйна, както и на изтеглянето на тежките оръжия, се казва в обща декларация на четирите страни.\r\n\tГерманската канцлерка Ангела Меркел и френският президент Еманюел Макрон са приканили страните в конфликта да подновят размяната на пленници до края на годината на принципа \"всички за всички\".\n\n\r\n\tСъветници от четирите страни ще се срещнат идния месец преди четиримата лидери отново да разговарят по телефона.\r\n\tУкраинският президент Петро Порошенко е настоял вчера за разполагане на мироопазващи сили на ООН в районите на конфликта до руската граница, гласи декларация, публикувана на неговия уебсайт.\r\n\tТой е казал, че боевете, които водят през последните дни украинските военни и проруските бунтовници, са едни от най-кръвопролитните през тази година.\r\n\tНад 20 украински военни бяха убити през последния месец в източна Украйна, посочва ДПА.\r\n\tПорошенко заяви, че Макрон и Меркел са осъдили обявяването миналата седмица от бунтовнически групи на независима държава \"Малорусия\".", "date": "13:41 | 25 юли 2017 | ", "title": "Лидерите от Нормандската група със съгласие за незабавни мерки в украинския конфликт"}
{"url": "http://www.mediapool.bg/mazh-napadna-politsai-v-ispanskiya-anklav-melilya-s-nozh-i-vikove-allah-e-velik-news267071.html", "text": "Мъж е преминал границата на испанския анклав Мелиля в Мароко и е ранил полицай с нож, крещейки \"Аллах е велик\", съобщи говорител на полицията, цитиран от Франс прес.\r\n\t\"Полицията е арестувала мъж, който е нападнал с нож нейни служители на граничния пункт Бени Ензар\", заяви министърът на вътрешните работи Хуан Игнасио Соидо.\r\n\t\"Мъжът е влязъл с тичане и викове \"Аллах е велик\", заяви пред АФП говорителят на полицията и допълни, че атаката е станала към 7,35 часа местно време.\r\n\tТой уточни, че нападнатият служител на реда е с порязан пръст на ръката.\r\n\tПо информация на префектурата в Мелиля извършителят на атаката е мароканец.\n\n\r\n\tВ Испания не е имало ислямистки нападения от 2004 г., когато бяха извършени най-смъртоносните атентати на европейска земя: около 10 бомби, заложени във влакове в Мадрид, отнеха живота на 191 души.\r\n\tИспания упражнява суверенитета си върху анклавите Сеута и Мелиля, намиращи се на територията на Мароко, съответно от 1580 и 1496 година. Много мароканци живеят там или отиват всеки ден, за да пазаруват безмитни стоки.\r\n\tОт 2005 г. Сеута и Мелиля са обект на силен миграционен натиск. Хиляди африканци опитват всяка година да прескочат оградите на двата анклава и да поискат убежище в тези преддверия на Европа, където нивата на безработица и бедност са много високи.", "date": "13:39 | 25 юли 2017 | ", "title": "Мъж нападна полицай в испанския анклав Мелиля с нож и викове \"Аллах е велик\""}
{"url": "http://www.mediapool.bg/horata-v-rusiya-vse-poveche-svarzvat-religiite-s-vlastta-news267075.html", "text": "Все повече жители на Русия се смятат за религиозни, сочат поместени във \"Ведомости\" данни от проучване на центъра \"Левада\".\r\n\tПрез последните две години броят на хората в страната, определящи се като \"много религиозни\", е нараснал от 4 на 9 процента, а на \"донякъде религиозните\" - от 31 на 44 процента.\r\n\tТези цифри обаче не са много свързани с истинско приобщаване към вярата, отбелязва вестникът, цитиран от Би Би Си. Отношението към религията и църковните тайнства фактически не се мени, смята Наталия Зоркая от \"Левада\": дори хора, които твърдят, че са много религиозни, не постят, не ходят на църква и т. н.\r\n\tЖителите на Русия се идентифицират с религията като част от днешния обществен живот в страната, от нейното всекидневие. Което на свой ред идва от засиленото присъствие на църковните йерарси в публичното пространство, от повишеното им участие в решаването на политически, обществени и имуществени проблеми.\r\n\tХората в Русия все повече свързват традиционните вероизповедания с държавата и властта, изтъква Зоркая. Затова, виждайки растящото влияние на религията, предпочитат да мислят за себе си като за част от мнозинството.", "date": "13:48 | 25 юли 2017 | ", "title": "Хората в Русия все повече свързват религиите с властта"}
{"url": "http://www.mediapool.bg/energiyni-giganti-mozhe-da-badat-zasegnati-ot-novite-amerikanski-sanktsii-sreshtu-rusiya-news267092.html", "text": "Глобални енергийни гиганти като Shell, British Petroleum и италианската ENI може да бъдат засегнати от новите санкции на САЩ срещу Русия, предаде ДПА.\r\n\tЗаконодателните мерки, кото се очаква с лекота да бъдат одобрени във вторник в Камарата на представителите на САЩ, целят да накажат всяка компания, замесена в разработването, модернизирането или поддръжката на свързани с Русия проекти в целия свят.\r\n\tСпоред списък, видян от ДПА, мерките може да засегнат тръбопроводни проекти между Русия и Турция, както и тръбопроводи, свързващи Русия с Европа, като \"Северен поток 1\" и планираното му продължение \"Северен поток 2\".\r\n\tДруги европейски компании, които може да бъдат засегнати, са германските \"Винтерсхал\" (Wintershall) и \"Юнипер\" (Uniper), френската Engie, холандската Gasunie и австрийската OMV.\r\n\tВчера Европейският съюз предупреди, че новите американски санкции срещу Русия може негативно да се отразят на интересите на Европа в енергийната сигурност и на енергийната независимост на блока, припомня ДПА.\n\n\r\n\t\"Следим законопроекта за санкциите срещу Русия с известна загриженост\", каза негов говорител, според когото въпросът е бил повдигнат пред САЩ и партньорите \"чрез всички дипломатически канали\".", "date": "16:28 | 25 юли 2017 | ", "title": "Енергийни гиганти може да бъдат засегнати от новите американски санкции срещу Русия"}
{"url": "http://www.mediapool.bg/kandidat-za-kfn-obeshta-da-se-bori-za-adekvatni-pensii-news267093.html", "text": "Активна роля на Комисията за финансов надзор (КФН) в реформата на втория стълб на пенсионната система, чрез която да се осигурят \"адекватни пенсии\" на народа, обеща кандидатът за зам.-председател с ресор \"Осигурителен надзор\" адв. Йордан Чомпалов.\r\n\tВъв вторник бюджетната комисия в парламента изслуша двамата претенденти за зам.-председатели на надзора, който има тежката задача да се реформира под ръководството на новата шефка Карина Караиванова. Към въпросната реформа има огромни очаквания, като това е и една от специфичните препоръки на Европейската комисия към България за 2017 г. В последните години Брюксел на няколко пъти акцентира, че заради свързаните лица и някои други проблеми България може да има сериозен проблем с пенсионните фондове в бъдеще.\r\n\tНадзорът върху небанковия сектор – капиталов пазар, пенсионни дружества и застрахователи, има нова шефка от около година – Карина Караиванова. Тя трябваше да предложи на Народното събрание свои заместници с ресорите \"Осигурителен надзор\" и \"Надзор на инвестиционната дейност\" още миналата есен, но процесът се отложи заради политическа криза и предсрочните избори.\r\n\tНяколко седмици преди лятната ваканция на новия парламент Караиванова внесе предложенията си двата поста да се заемат съответно от известния в борсовия сектор адвокат Йордан Чомпалов и бившия журналист и ПР на фондовата борса Румен Соколов, който да поеме инвестиционната дейност.\r\n\t\"Моя специфична цел ще е постигането на стабилни, сигурни и адекватни пенсии за българския народ. Съзнавам голямата социална значимост на сектора на пенсионното осигуряване. Пенсионните фондове не са просто финансови институции, а институции с много важна социална цел\", каза пред депутатите Йордан Чомпалов.\n\n\r\n\tТой подчерта, че за него е важна темата за повишаването на доходите от втория пенсионен стълб, като заяви, че трябва да се работи по въвеждането на т. нар. мултифондове, тоест да се даде право на гражданите да избират с какво ниво на риск да се управляват пенсионните им спестявания.\r\n\tЧомпалов се ангажира още КФН активно да се включи в разработването на законодателните промени за уреждане на фазата на изплащане на пенсиите от втория стълб.\r\n\tТой обеща \"здрав и стриктен\" финансов надзор, за да не се допуснат финансови колапси на пенсионни фондове. Чомпалов наблегна, че специално ще следи как фондовете разкриват информация на гражданите и дали тя е на ясен и достъпен език.\r\n\tАдвокатът се ангажира още да въвежда европейското законодателство по начин, адекватен на българските условия и специфики. Той обърна внимание и на констатациите на Европейската комисия, Международния валутен фонд и Световната банка, в които се настоява да се реши проблемът със свързаните лица и оценката на неликвидните активи.\r\n\tКараиванова заяви пред депутатите, че предлага \"безспорни професионалисти с безукорна репутация\", но впоследствие народни представители от БСП изразиха определени резерви, свързани главно с професионалния профил на Соколов.\r\n\tРумен Соколов е завършил \"Териториални системи\" в УНСС, а после дълги години е работил в медиите, включително в \"Капитал\", Ройтерс и е бил в управлението на медийната група \"Инвестор.БГ\". Впоследствие става главен експерт и де факто ПР във фондовата борса, а паралелно от 2007 г. е управител на дружеството на БФБ \"Сервиз Финансови Пазари\", което предоставя възможност на публичните компании да разкриват информация пред обществеността чрез платформата X3 News.\r\n\t\"Освен да сте добри професионалисти, трябва да имате и управленски опит. Колко души са на щат в дружеството, което управлявате и какъв е неговият оборот\", обърна се към Соколов Румен Гечев от левицата. Кандидатът му обясни, че освен УНСС е завършил и магистратура по бизнес администрация в чужбина, че от студентските си години се интересува от капиталовия пазар и ръководи 4-ма души, а дружеството е с годишен оборот 200 000 – 300 000 лв.\r\n\tРумен Соколов каза още, че ще следва стратегията на Караиванова за работата на КФН и че е доволен от приетата стратегия за развитие на капиталовия пазар. Той обеща да се бори за защита на интересите на инвеститорите срещу измами, включително срещу предлагането на инвестиции по телефона. Соколов обеща още да ускори обработката на документи на публичните компании от страна на КФН. Негов фокус ще бъдат също т. нар. \"спящи акции\", книжата от масовата приватизация и насърчаването на българските компании да се листват на борсата.\r\n\tЗа разлика от Соколов, Чомпалов е експерт с по-висок профил, участвал е в подготовката на редица емисии корпоративни облигации на международните финансови пазари и е тесен специалист в областта на правото на ценните книжа и финансовите пазари. В миналото той е бил член на Държавната комисия по ценните книжа. Макар да няма богат опит специално в пенсионния сектор, Чомпалов се ангажира с няколко социални обещания.\r\n\tДвамата кандидати за надзора се очаква да бъдат гласувани в пленарна зала в четвъртък. За победител се смята кандидатът, получил повече от половината от гласовете на присъстващите народни представители. Ако той не получи необходимите гласове, ще бъде открита нова процедура за избор.", "date": " | 16:42 | 25 юли 2017 | ", "title": "Кандидат за КФН обеща да се бори за \"адекватни пенсии\""}
{"url": "http://www.mediapool.bg/ministarat-na-otbranata-na-sasht-poritsa-pentagona-za-raztochitelnost-news267074.html", "text": "Министърът на отбраната на САЩ Джеймс Матис порица бюрокрацията на Пентагона за небрежното използване на средствата на данъкоплатците, като се позова на епизод на случай с прахосничество при поръчка на униформи за афганистанската армия, които привлече вниманието на Конгреса, предаде Асошиейтед прес.\r\n\tВ паметна бележка от 21 юли, до която Асошиейтед прес вчера е получила достъп, Матис посочва доклад на главния инспектор на САЩ, в който се отбелязва, че в продължение на 10 години Пентагонът е похарчил до 28 милиона долара повече от необходимото за униформи за афганистански войници. При това униформите с \"горски\" камуфлажни шарки може да се окажат неподходящи за предимно пустинните бойни полета, се подчертава в написания през юни доклад.\r\n\tПроблемът с афганистанските униформи ще бъде разгледан на днешното заседание на Комисията по въоръжените сили на Камарата на представителите. Матис заяви, че случаят е емблематичен за отношение в Пентагона, което позволява лошите решения за разходите да бъдат извинявани, пренебрегвани или омаловажавани.\r\n\tВ паметната бележка на Матис, изпратена до трима от най-високопоставените представители на Пентагона, надзираващи разходите за войната в Афганистан, министърът на отбраната подчертава, че прахосничеството за униформите е пример за небрежно вземане на решения, които подкопават мисията в Афганистан и общественото доверие.\r\n\t\"От моя гледна точка най-важното разкритие в доклада е не просто, че изобличава прахосничество, или че показва как се отклоняват фондове от други приоритети на мисията, че служи за пример за самодоволен начин на мислене\", заявил е Матис. \"Очаквам всички отдели на министерството на отбраната да използват тази грешка като катализатор, за да изложат прахоснически практики и да предприемат агресивни стъпки за прекратяване на ненужните разходи в нашето министерство\", добави той.", "date": "13:47 | 25 юли 2017 | ", "title": "Министърът на отбраната на САЩ порица Пентагона за разточителност"}
{"url": "http://www.mediapool.bg/vseki-shte-ima-dostap-do-in-vitro-no-ne-vseki-shte-go-pravi-news267085.html", "text": "След премахването на лимита за финансирането на ин витро опити от държавата правилникът на Фонда за асистирана репродукция, както и медицинският стандарт ще бъдат променени, така че да се завишат критериите, на които трябва да отговарят клиниките по асистирана репродукция и контролът над тях. Това съобщи във вторник специалистът по ин витро д-р Георги Стаменов от столичната болница “Надежда“, който е част от групата, работеща по промените.\r\n\tПрез март правителството обяви, че  за ин витро процедури, което означава, че досегашният бюджет от около 12 млн. лева годишно няма да има таван, а фондът ще финансира по четири опита на двойка, вместо досегашните три. За всеки опит фондът плаща до 5000 лева.\r\n\tСтаменов обясни, че в момента фондът обслужва едва една трета от нуждаещите се от ин витро, като перспективата след всички промени е да бъдат обхванати 2/3, т.е. огромната част от хората, които имат нужда от финансиране, да го получат.\r\n\t“Разбира се, това голямо и безлимитно финансиране поражда емоции и когато говорих с премиера Бойко Борисов и здравния министър проф. Николай Петров, аз като представител на гилдията, която се занимава с ин витро, поех ангажимент ние да не допуснем безнравственото или по неправилни начини финансиране на процедури и фондът да започне да работи още по-добре“, каза Стаменов.\r\n\t\n\n\r\n\tОчаква се промените в правилника на фонда и медицинския стандарт да бъдат готови всеки момент и качени за обществено обсъждане. Промените предвиждат фондът да сключва договори само с центрове с налични двама лекари и двама биолози, които са на постоянни трудови договори. “Тоест няма да има лекар, който да прескача от един център в друг, в трети. Или обратното, един биолог да обслужва няколко центъра“, обясни Стаменов.\r\n\tПо предложение на директора на фонда Мария Георгиева ще се разшири и съставът на структурата, за да има по-всеобхватни проверки.\r\n\tСтаменов обясни, че е помислено и за това, че при увеличеното финансиране през фонда ще има и повече желаещи да работят с него.\r\n\t“Ще бъде заложено, че един център трябва да направи 100 пункции извън фонда, за които да покаже нужната успеваемост. Център, който годишно прави по-малко от 20 пункции, финансирани от фонда, договорът му ще бъде прекратен. Всеки център, направил 250 процедури по линия на фонда, моментално ще подлежи на проверка за тези 250 пункции“, каза Стаменов.\r\n\tТой обясни, че се разширява и кръгът на двойките, които ще имат достъп до финансирано от държавния фонд ин витро.\r\n\t“Ще могат да се включат хора с намален яйчников резерв, които произвеждат яйцеклетки, но по-малко. Те ще бъдат стимулирани на спонтанен цикъл, без да бъдат стимулирани с лекарства и по този начин фонът ще финансира и тяхната възможност да имат достъп до безплатни процедури“, обясни Стаменов. Фондът за асистирана репродукция ще може да реимбурсира замразяване на яйцеклетки и ембриони при хора с онкологични заболявания, дават се повече възможности и за хората с хромозомни аномалии.\r\n\t“Тоест всеки ще има достъп до ин витро, но не всеки ще може да го прави. Ще правят тези, които имат нужната експертиза“, увери той.\r\n\tЗа момента не е ясно колко от трийсетината клиники за асистирана репродукция, работещи с фонда, ще отпаднат от финансиране по новите правила.\r\n\t\r\n\tВъв вторник водещи лекари, пациентски организации и директорът на Фонда за асистирана репродукция д-р Мария Георгиева се разграничиха от изнесените през последните седмици данни за неетични практики и злоупотреби в сферата на ин витрото, като призоваха да се говори с конкретни примери, а не да се хвърлят недоказани обвинения, които рушат доверието в системата, градена с много усилия.\r\n\tВ началото на месеца одит на Сметната палата откри , липса на прозрачни данни за успеваемостта им и неефективен контрол от страна на държавния ин витро фонд. В последствие от организацията Диабет, преддиабет и метаболитен синдром изнесоха  и за свободния пазар на ин витро процедури, където според тяхно проучване се правят предварително обречени процедури на жени със съпътстващи заболявания, без основното заболяване да се лекува.\r\n\tПоследва изнасянето на бял и черен списък с клиники, където като лош пример бе посочена и клиниката на д-р Стаменов.\r\n\t“Аз като ин витро специалист ще бъда първият, който ще скочи, ако някой си позволи да прави безпрецедентни нарушения на процедурата\", заяви той.\r\n\tПо думите му “едни от най-големите противници на фонда и тези, които хвърлят кал по него, са тези, които искат да работят кеш“.\r\n\t\r\n\t“Питам се дали нечии други интереси не стоят зад това. Дали някой в България, когато разбра, че финансирането на процедурите ще стане на 90% поето от фонда, изведнъж се изплаши, че ще изгуби пациентите си? Дали някой не подпомогна предходната пресконференция и тези госпожи да говорят и то с такъв злъч и злостен език срещу ин витро клиниките“,посочи Стаменов, визирайки обявените данни на организацията Диабет, преддиабет и метаболитен синдром. По думите му Мариана Александрова и Даниела Христова от диабетната организация модерират затворена група за ин витро опити в Истанбул, в която дават съвети и насоки за процедурите там.\r\n\tСтаменов постави още въпроса финансирал ли е някой тази пресконференция, колко члена има организацията, откъде идват парите на тази организация. Той съобщи, че подава сигнал към НАП, Икономическа полиция и прокуратурата, за да получи отговор на въпросите. “Ако всичко е ОК, аз ще бъде човекът който ще го заяви пред вас. Но ако излязат интереси, напускащи нашата страна, то тогава ще търся отговорност в съда“, заяви той.\r\n\t“Много голям е напънът българската медицина да умре, да бъде срината със земята и да се покаже, че нашите доктори са нещо като помагачи на големите доктори извън граница“, коментира Стаменов.\r\n\tТой покани всички проверяващите институции на инспекция в клиниката му.\r\n\t\r\n\tДанните от одита на Сметната палата бяха омаловажени от пациентските организации и управителя на фонда Мария Георгиева и сведени до дребни забележки и препоръки, въпреки че вътре се говори за голяма разлика в успеваемостта на отделните клиники, варираща между 0 и 47%, неефективен контрол от страна на фонда над клиниките, липса на адекватен механизъм за проследяване на резултатите, “което поражда съмнение в достоверността на постъпилите данни и извършените анализи на успеваемостта“.\r\n\tУправителят на фонда Мария Георгиева така и не успя да изнесе актуални данни за успеваемостта на клиниките по брой раждания, а не по брой родени деца, за което фондът търпи упреци, че изкривява статистика, тъй като повечето от ин витро бременностите завършват с раждането на повече от едно дете.\r\n\tСтаменов призна, че хората се нуждаят от публична статистика за успеваемостта на клиниките, но заяви, че тя лесно може да се манипулира, за да изглежда по-добре и даде пример с американските центрове, където връщат пациенти с ниски прогнози за зачеване.\r\n\tСтаменов представи данни за успеваемостта на неговата клиника и посочи, че е пълна спекулация да се твърди, че България е на опашката по ин витро или нещо не се прави както трябва у нас.\r\n\t\r\n\tПредседателят на Националната пациентска организация (НПО) Станимир Хасърджиев каза, че до днес нито НПО, нито нейните членски организации, занимаващи се с репродуктивни проблеми е видял проучването за неетични практики в ин витро клиниките, какъв е въпросникът, колко души са обхванати от това проучване. “На негова база бяха хвърлени в общественото пространство изключително тежки обвинения, някои от които граничат с криминални деяния, ако има нещо вярно в тях. Смятаме, че подобно изнасяне в общественото пространство на данни, които не са доказани, хвърля тежко и сериозно петно върху една толкова деликатна тема, каквато е репродуктивното здраве в България и донорството“, коментира той.\r\n\tПациентските организации защитиха и управителя на фонда Мария Георгиева. Мария Жекова от Сдружение “Зачатие“ посочи, че получават съдействие от д-р Георгиева и обратната връзка с фонда е перфектна. “Всички заедно трябва да подобрим работата на фонда, вместо да се чудим как да съборим едно хубаво нещо, което извоювахме с толкова много борба“, заяви тя.", "date": " | 15:41 | 25 юли 2017 | ", "title": "Всеки ще има достъп до ин витро, но не всеки ще го прави"}
{"url": "http://www.mediapool.bg/es-udalzhi-mandata-na-operatsiyata-sreshtu-trafika-na-migranti-v-sredizemno-more-news267095.html", "text": "Европейският съюз удължи мандата на морската си операция срещу трафика на мигранти в Средиземно море и й възложи да следи нелегалния трафик на петрол от Либия, предаде Асошиейтед прес.\r\n\tОперация \"София\", която извършва наблюдения в Средиземно море с кораби и самолети, има за цел да разбие каналджийските мрежи и да обучи либийската брегова охрана да спира потока от отчаяни мигранти, опитващи се с риск за живота да се доберат от Либия до Италия с негодни за плаване съдове.\r\n\tЕвропейският съвет разшири мандата на операцията да извършва наблюдение и да събира разузнавателна информация за незаконния износ на петрол от Либия, да наблюдава служителите на либийската брегова охрана, които е обучила, и да осигури обмен на информация между страните от ЕС и правоприлагащите служби.\r\n\tМандатът на операцията трябваше да изтече в четвъртък, но е удължен до края на 2018 г.", "date": "17:11 | 25 юли 2017 | ", "title": "ЕС удължи мандата на операцията срещу трафика на мигранти в Средиземно море"}
{"url": "http://www.mediapool.bg/rusiya-i-kitai-zapochnaha-savmestno-voenno-uchenie-v-baltiysko-more-news267096.html", "text": "Кораби от военноморските флоти на Русия и Китай започнаха учение в Балтийско море. То е внимателно наблюдавано от съседните натовски страни, обезпокоени от нарастваща руска военна активност, предаде Асошиейтед прес.\r\n\tРусия и Китай провеждат съвместни военни учения от няколко години, но маневрите, започнали днес, са първите в Балтийско море, излаз на което имат Естония, Латвия, Литва и Полша - страни, изразили загриженост от намеренията на Русия, след като тя анексира Крим през 2014 г.\r\n\tВ балтийското учение участват разрушител, фрегата и снабдителен кораб от Китай. Те включват и учебни стрелби \"на живо\" по надводни и въздушни мишени, предаде ТАСС.\r\n\t\"Литва внимателно наблюдава ученията, провеждащи се близо до нас \", каза заместник-военният министър на страната Витаутас Умбраскас пред Балтийската информационна служба.", "date": "17:12 | 25 юли 2017 | ", "title": "Русия и Китай започнаха съвместно военно учение в Балтийско море"}
{"url": "http://www.mediapool.bg/chetvart-ot-firmite-sa-pritesneni-ot-falit-zaradi-neplateni-fakturi-news267073.html", "text": "Близо една четвърт от българските фирми се чувстват застрашени от фалит заради това, че техните контрагенти плащат с голяма забава, а почти половината работят с компании за събиране на вземанията като колекторските фирми успяват да възстановят близо 9 процента от годишния оборот на българския бизнес. Това сочи проведеното за десета година проучване \"Навици на плащане в Европа“ 2017 за навиците на плащане у нас и още 15 европейски държави. То е по поръчка на EOS Груп, съвместно с независимия институт за пазарни проучвания Kantar TNS.\r\n\t\r\n\tБългарските фирми, заедно с гръцките, руските и румънските са сред най-недисциплинираните при плащането на фактурите – 74 на сто от плащанията се правят в уговорения срок при 78 на сто навременни погасявания в Европа. Страната ни изостава и спрямо другите държави от Източна Европа, където 76 от фактурите се плащат в срок. Все пак има подобрение тъй като година по-рано редовните с плащанията фурми у нас са били 72%. Намалява и процентът на плащащите със закъснение – 22 процента, докато преди година са били 23. Не се отчита обаче промяна при отписаните заради невъзможно събиране вземания и те остават 4 на сто.\r\n\tЗакъснението, с което бизнесът у нас се разплаща, е средно 23 дни след падежа на фактурата (при 21 дни за Източна Европа). Гражданите са по-дисциплинирани от бизнеса в това отношение – средно 24% от фактурите се плащат със закъснение или остават неплатени (при 23% за Източна Европа), а средното закъснение е 15 дни след падежа. Спрямо 2016 г. обаче има влошаване и на плащанията на сметките от гражданите – тогава закъсняващите са били с 2 процента по-малко.\r\n\t\n\n\r\n\tСпоред изследването забавените плащания от клиенти засягат сериозно финансовото здраве на компаниите и водят до намаляване на печалбите (56%), по-високи разходи за лихви (46%) и липса на ликвидност (44%).\r\n\tПрез 2017 г. повече компании твърдят, че усещат тези последици в сравнение с година по-рано. Такав България 24 на сто от фирмите твърдят, че се чувстват застрашени от фалит поради просрочени вземания, докато същото важи за средно 17% от компаниите в Европа и Източна Европа.\r\n\tЗа да се справят с ефекта от забавените плащания 27% от фирмите твърдят, че ограничават инвестициите си, близо една четвърт от компаниите (23%) съкращават служители или не наемат нови, а 22% увеличават цените за произвежданите от тях стоки и услуги, за да компенсират негативните ефекти от неплащането на фактури.\r\n\tЗа да си приберат вземанията 42% от българските фирми наемат колекторска организация, докато средно в 41 процента от дружествата в Европа правят това. Така те успяват да си съберат обратно 9% от годишния оборот и използват възстановените суми за погасяване на собствени дългове (56%) и създаване на нови работни места (45%) или за различни видове инвестиции – в разрастване на пазарния дял (41%), научна и развойна дейност%) или инвестиране на финансовия пазар (30%).\r\n\tИзследването е проведено през пролетта на 2017 г. сред 3200 компании в Австрия, Белгия, България, Великобритания, Гърция, Германия, Испания, Полша, Румъния, Русия, Словакия, Украйна, Франция, Хърватия, Чехия и Швейцария.", "date": "13:45 | 25 юли 2017 | ", "title": "Четвърт от фирмите са притеснени от фалит заради неплатени фактури"}
{"url": "http://www.mediapool.bg/lovetsat-na-migranti-dinko-zaplashval-blogarka-zashtoto-go-osmivala-news267097.html", "text": "\"Ловецът на мигранти\" Динко Вълев, който освен, че \"брани\" границата на България, наби приятелката си, а след това и свой служител, се оказа, че е изпращал заплахи и на известната със своите видео шаржове блогърка Татяна Кристи. Това оповести тя самата във Фейсбук във вторник.\r\n\t\"Понеже става въпрос на Мутроландия нека и аз да добавя една заплаха отправена към мен на лични от Динко (известен още като \"национален герой\" по Бойково време.) Въпросното нещо ми обяснява, че ще ми направи живота черен в този мил звуков файл\", пише Кристи. И пита \"дали някой орган ще се самосезира\", след което добавя \"Хм, вземам пуканките и гледам\".\r\n\t\r\n\tДинко Вълев е използвал аудио функционалността на Фейсбук и е изпратил на Кристи , в който се обръща към нея с думите: \"Умряло куче, кък ши пускаш такия клипове?\", пита Динко Вълев. И продължава: \"Ненормална ли си, к'ва си? Ти луда ли си, ма? Аз да не съм няк'ъв травестит, да не съм пидираз, че да се занимавам с теб? Ще те намеря и ще ти направя живота черен (...) Боклук!\".\r\n\t\n\n\r\n\tНай-вероятната причина за заплахите е  на 20 април в социалната мрежа, в което силно гримирана като прясно пребита се представя за \"новата приятелка на Динко от Ямбол\". Тя публикува клипа малко след като стана известно, че  е подала жалба срещу него, заради нанесен побой.\r\n\tКристи до момента не е съобщавала за заплахите, но пред Mediapool уточни, че го прави, защото случаите на насилие у нас са зачестили твърде много.\r\n\t\"Предполагам, че това видео го е вбесило, но не само то\", обясни блогърката.\r\n\tПреди около две седмици стана известно, че ямболският бизнесмен Вълев е задържан за побой над свой служител в Ямбол. Тогава той бе задържан за 24 часа в ареста, но .", "date": "17:13 | 25 юли 2017 | ", "title": "\"Ловецът на мигранти\" Динко заплашвал блогърка, защото го осмивала"}
{"url": "http://www.mediapool.bg/radan-kanev-balgarskiyat-interes-obache-e-razlichen-ot-mechtite-na-boiko-news267100.html", "text": "\"Намирам \"топ-приоритета\" Западни Балкани и хиперактивната подкрепа за режима на Вучич (сръбският премиер – б.ред.) за доста опасни. Разбирам желанието на Борисов да се прави на топ дипломат и \"геополитик\", както и суетата да представи лишеното от всякакви идеи българско председателство като епохално събитие\", коментира бившият председател на ДСБ и сегашен зам. -председател на партията Радан Кънев\r\n\t\"Българският интерес обаче е различен от мечтите на Бойко. Той е просто Македония да бъде разделена от Сърбия и особено от съмнителното понятие \"Западни Балкани\" и да върви по собствен, ускорен път към НАТО и ЕС\", посочва Кънев в личния си Фейсбук профил.\r\n\t\r\n\tСпоред него причините за това са:\r\n\t\n\n\r\n\t\r\n\t\r\n\t\r\n\t\"Надявам се Борисов и Захариева (външният министър Екатерина Захариева) спешно да прочетат по няколко книги и да осъзнаят, че амбициите им са твърде далеч от реалността. И да се върнат към реалистичната, но много сложна национална свръхзадача - интеграция на Македония като независима, но приятелска държава. Което изисква преговори в Скопие, Тирана и Атина, а не в Белград, Сараево и Прищина\", завършва Кънев.", "date": "17:41 | 25 юли 2017 | ", "title": "Радан Кънев: Българският интерес обаче е различен от мечтите на Бойко"}
{"url": "http://www.mediapool.bg/zadarzhan-za-koruptsiya-shef-na-dai-v-sdelka-sas-stolichna-obshtina-za-135-mln-lv-news267094.html", "text": "Нови 60 автобуса на частния превозвач \"МТК Гроуп\" ще обслужват 16 линии на градския транспорт в столицата основно в северните и западните райони - Нови Искър, Кремиковци, Връбница, Надежда.\r\n\tВъв вторник първите 20 автобуса бяха тържествено строени на площад \"Александър Невски\" и от сряда започват работа. Останалите 40 автобуса поетапно ще пристигнат до 1 август, каза столичният кмет Йорданка Фандъкова по време на церемонията, на която присъстваха още председателят на СОС Елен Герджиков, транспортният министър Ивайло Московски, зам.-министърът на околната среда и водите Николай Кънчев, директорът на СДВР Иво Иванов и др.\r\n\tСъбитието беше анонсирано от ВМРО с акцент, че това са нови екоавтобуси, които подобряват качеството на въздуха в София – един от най-замърсените градове в Европа с фини прахови частици. \"Срамната сделка\", както я нарекоха съветници от БСП и ДСБ,  (СОС) от трети опит от общинския съветник от ВМРО Карлос Контрейра. Първоначално , но впоследствие подкрепи.\r\n\tТази сделка практически бележи завой в политиката на ГЕРБ по отношение на автотранспорта в София. Кметът Фандъкова многократно бе заявила, че обслужваните от частни оператори линии постепенно ще преминават на обслужване от общинското дружество \"Столичен автотранспорт\". След като ГЕРБ и \"Обединени патриоти\" поеха управлението на държавата, обаче, общинарите от ГЕРБ смениха курса и тихомълком започна удължаването на договорите с частните превозвачи. Обяснението е, че Столична община .\n\n\r\n\t\r\n\tДоговорът с \"МТК Гроуп\" има дълга история, още от времето на кметуването на настоящия премиер Бойко Борисов, когато през 2008 г. след скандал около разпределянето на линиите от градския транспорт между частни превозвачи на концесия  по транспорта Велизар Стоилов.\r\n\tСтранно е, че сегашният кмет Йорданка Фандъкова не присъства на заседанието на Общинския съвет, когато бе одобрена сделката с \"МТК Гроуп\".\r\n\tНа церемонията по посрещането на екоавтобусите тя припомни, че първоначално е отказала да подпише договора. Решението си е променила след \"дълги преговори\", в резултат на които са били подобрени параметрите по сделката. Така например частният оператор склонил да намали цената до тази на \"Столичен автотранспорт\"; договорени били допълнителни удобствата в автобусите – климатици и нисък под за възрастните и майките с деца. Най-важното, по думите на Фандъкова, е смяната на дизеловите автобуси с газови.\r\n\t\"С този проект с договор с частен оператор за въвеждане в експлоатация на 60 нови газови автобуса от най-висок екологичен стандарт ЕВРО VІ правим една нова стъпка в борбата срещу замърсяването на въздуха. Искам да благодаря на всички, които имат заслуги това да направим един изгоден за общината договор\", заяви Фандъкова. И допълни, че сега за нея е най-важното условията по договора да се изпълнят и хората да се возят удобно.\r\n\tЛюбопитен щрих е, че съветниците взимат решението за договор за над 135 млн. лв.  за ремонта 60 спирки от градския транспорт за 240 хил. лв., което коства поста на зам.-кмета по транспорта Любомир Христов. Той публично не е защитавал \"срамната сделка\" и не я е коментирал, най-вероятно защото не е пожелал да участва в нея.\r\n\t\r\n\tПрез последните години съдружниците в \"МТК Гроуп\" се менят, но обединяващата е фамилия Илиеви, които, според публикации в медиите, са братовчеди на разстреляните босове на някогашната застрахователна компания ВИС 2 Васил и Георги Илиеви.\r\n\tКъм настоящия момент равни дялове в \"МТК Гроуп\" имат Велизар Тодоров Илиев и \"Джей Ар Инвест\" АД.\r\n\t\"Джей Ар Инвест\" е собственост на Емилия Йорданова Илиева (28 дяла), Боян Георгиев Шопов (47 дяла) и Десислава Пейчинова Георгиева – Йорданова (25 дяла).\r\n\tВ съвета на директорите на \"Джей Ар Инвест\" е бившият шеф на изпълнителна агенция \"Автомобилна администрация\" Валентин Божков, който през 2013 г. беше .\r\n\tНяма публична информация как е приключило това разследване на прокуратурата. Mediapool не успя да се свърже по телефона с говорителя на главния прокурор Румяна Арнаудова, нито пък с Валентин Божков, който от 2014 г. работи като адвокат.\r\n\tПрез 2016 г. превозвачът почти не е развивал никаква дейност, показва финансовият му отчет, публикуван в Търговския регистър. \"МТК Гроуп\" отчита приходи от 1000 лв., толкова са били и разходите му. Заплати на служители и работници не са плащани. Година по-рано дружеството е имало оборот от 25 хил. лв.\r\n\t\r\n\t\"МТК Гроуп\" ще експлоатира през следващите осем години 16 автобусни линии с номера - 18, 20, 21/22, 23, 24, 24А, 25, 26, 28, 29, 31, 81, 86, 117, 118 и 119. Те обслужват крайните северни квартали на София - Орландовци, Чепинци, Локорско, Войняговци, гара Курило, Бенковски, Иваняне, Свобода, Бухово, Желява и Ботунец.\r\n\tГодишната транспортна задача на фирмата е 5.5 милиона километра. Столичната община ще плаща по 3 лв. без ДДС за 1 километър пробег на \"МТК Гроуп\". Това прави близо 17 млн. лв. годишно или над 135.5 млн. лв. за 8 години.\r\n\tЦената от 3 лв./км може да бъде променена при инфлация или дефлация от над 5% годишно, както и при поскъпване или поевтиняване на горивото от над 20% годишно, по данни на Националния статистически институт, беше заложено в проектодоговора.\r\n\tКарлос Контрейра твърди, че от всички частни превозвачи \"МТК Гроуп\" ще возят на най-ниската цена. Съветници обаче твърдят, че има фирми, чиято цена е 2.60 – 2.80 лв./км. Не е ясно кой казва истината, защото на сайта на Центъра за градска мобилност липсва информация за цените на частните и общински превозвачи.\r\n\tИзрично в решението на Общинския съвет беше записано, че фирмата ще купи 60 нови екологични автобуса, за да обслужва 16-те линии. След приключването на договора, т.е. след осем години, Столична община може да влезе в преговори с \"МТК Гроуп\" и да изкупи автобусите, според решението на СОС.\r\n\t\"МТК Гроуп\" има задължение да преназначи шофьорите от \"Столичен автотранспорт\", след като поеме обслужването на линиите.\r\n\tВ проектодоговора беше посочено, че шофьорите на автобусите нямат право да участват в гражданско неподчинение, стачки и протести.\r\n\tНовите 60 автобуси, които бяха представени във вторник, са изцяло климатизирани, с платформи за достъпност за хора с увреждания и майки с колички, с камери за по-голяма безопасност на водачите, монитори за информация на пътниците, каза Фандъкова. От сряда 20 от тях ще се движат основно по линии в район Кремиковци, така че хората от Долни Богров, Бухово, Желява и Ботунец, ще могат да усетят разликата между старите дизелови и новите по-удобни автобуси, допълни тя.\r\n\tОбщинският съветник от ВМРО Карлос Контрера изтъкна, че за година вредните емисии от въглеводороди ще се намалеят с минимум с 1120 тона.\r\n\t\"Това е една много сериозна стъпка към подобряване на екологията на града и изпълняне на програмата за качеството на атмосферния въздух, която беше приета от СОС преди месец. Това е една от най-сериозните инвестиции в северните райони на София през последните години. Цената е за сметка на превозвача, това е частна инвестиция, за да може да си върши работата\", каза още Контрера.\r\n\tНовите 60 газови автобуса заменят досегашните 20-30-годишни дизелови превозни средства, които обслужваха линиите и бяха сред замърсителите на въздуха в града. За това оценяваме приноса на Столичната община в постигането на националната цел – по-чист въздух и здравословни условия на живот, каза зам.-министърът на екологията Николай Кънчев.", "date": " | 16:52 | 25 юли 2017 | ", "title": "Задържан за корупция шеф на ДАИ в сделка със Столична община за 135 млн. лв."}
{"url": "http://www.mediapool.bg/senzatsiyata-dominira-v-balgarskiya-novinarski-potok-news267101.html", "text": "Престъпленията, бедствията и инцидентите често оглавяват йерархията на новините в най-популярните телевизионни и онлайн медии в България, създавайки \"катастрофичен дневен ред\".\r\n\tСензационните заглавия и негативните новини доминират новинарския поток, докато скандалното и извънредното реално отсъстват в съдържанието на новините.\r\n\tПубликуването на материали без авторство и заимстването на информация от други медии, без те да бъдат цитирани, е широко разпространено в онлайн пространството.\r\n\tТова са основните изводи от проучването \"Новини... отблизо\", представено от Асоциацията на европейските журналисти в България на 25 юли в София. Изследването е част от проекта \"Медиатор 2: Мост между етичната журналистика и обществото\", подкрепен от фондация \"Америка за България\".\r\n\tПроучването обхваща 3556 журналистически публикации през периода февруари - април 2017 г., а негови автори са изследователите от Софийския университет \"Св. Климент Охридски“ проф. Мария Нейкова, доц. д-р Жана Попова и доц. д-р Вяра Ангелова.\n\n\r\n\t\r\n\tИзследвани са новини, репортажи и информационни съобщения в трите най-гледани национални телевизии – бТВ, БНТ и НОВА, и петте най-посещавани новинарски сайта според световния брояч Alexa към 15 януари 2017 г. – Блиц, Брадва, Вести, Днес и Пловдив24.\r\n\tПроучването се фокусира върху драматизацията на медийното съдържание, тематичното разнообразие и използването на източници, анализирани и сравнени според професионалните стандарти в Етичният кодекс на българските медии.\r\n\t\r\n\tЗаради изследвания период не е изненада, че предсрочните парламентарни избори оглавяват подреждането с 498 от всички регистрирани текстове - малко над 14% от изследвания масив. След тях с 435 текста се нарежда \"вътрешна политика\". Третата позиция се заема от показателя \"престъпления\" – 411 текста, следват \"бедствия и инциденти\" – 404 текста, \"икономика\" – 254, \"социални проблеми и конфликти\" – 161.\r\n\tЗа разлика от телевизиите, където изборите са най-отразяваната тема с общо 204 материала, при сайтовете те се нареждат на трето място, след водещите бедствия и инциденти (248 текста) и вътрешна политика (232 текста).\r\n\t\"Медиите налагат своеобразен катастрофичен дневен ред, който предизвиква висок емоционален отклик у аудиторията и упражнява силен психологически ефект върху нея\", посочват авторките на изследването.\r\n\tМедиите драматизират допълнително отразяването на извънредни събития чрез т.нар. \"живи връзки\" и излъчване и повторение на едни и същи кадри, съдържащи насилие и показващи суров материал от мястото на събитието. Това показва анализ на някои от ключовите събития през изследвания период – смъртта на жена в тунела \"Ечемишка\", терористичните атаки в Лондон, Стокхолм и Санкт Петербург, и др.\r\n\t\r\n\tДостоверността на информацията, която е свързвана и с доверието на аудиторията към медиите, може да бъде проследена през авторството. С посочен автор – репортер или кореспондент – са 1205 от всички регистрирани текстове. В показателя \"авторство на медията\" попадат 1191 текста. Висок и сравним с тези стойности обаче е резултатът \"няма автор\" – 1112 текста.\r\n\t\r\n\tЧрез различни техники (сред тях компилация и необозначени заемки от други медии) изследваните сайтове често мултиплицират един и същи текст. Така на практика се развенчава успешно работещият мит, че разнообразието на медиите в интернет е голямо, а авторството – многобройно.\r\n\t\r\n\tС висока сензационност са характеризирани 1675 от регистрираните текстове, с ниска – 1077, а с умерена сензационност – 762.\r\n\tУтвърдена практика в сайтовете, а и в телевизиите, е опаковането на материалите чрез сензационни заглавия. Като цяло заглавията, особено на част от сайтовете, подсилват \"липсващото\" в текста – скандалното, извънредното, шокиращото.\r\n\t\r\n\tПо критерия \"негативно/позитивно\" води \"очевидно отрицателна/неблагоприятна лоша новина\" – 1427 текста. Неутралните материали, в които не може да се идентифицира позитивно или негативно, са 607. На трето място са текстовете, в които информацията е по-скоро отрицателна и неблагоприятна, отколкото обратното – 534.\r\n\tСледват текстовете, в които има балансирана смесица от отрицателно и положително – 477. По подпоказателят \"очевидно положителна/благоприятна добра новина\" са 220 текста и \"по-скоро положително и благоприятно, отколкото обратното\" са 149 текста.\r\n\tКогато се прави опит да се измери конфликтността в публикациите, преобладава позицията \"отсъствие на конфликт\" – в 1588 от регистрираните единици.\r\n\t\"Значително равнище на конфликт\" е маркирано в 1313 публикации, а някаква степен на конфликт \"до известна степен\" – в 635.\r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "17:43 | 25 юли 2017 | ", "title": "Сензацията доминира в българския новинарски поток"}
{"url": "http://www.mediapool.bg/gerb-stakmi-parviya-antiamerikanski-zakon-v-istoriyata-na-prehoda-news267070.html", "text": "Парламентарната група на ГЕРБ внесе корекции в проектозакона за забрана на външното финансиране на магистратски организации, свеждайки го до откровен антиамерикански закон. В първоначалния вариант, гласуван от парламента на първо четене, забраната важеше за всички външни донори, включително европейските, но по препоръка на премиера Бойко Борисов и главния прокурор Сотир Цацаров депутатите от ГЕРБ извадиха от \"черния списък\" ЕС и Европейската икономическа общност. Като се има предвид, че другото външно финансиране идва основно по американски програми, забраната остава единствено за САЩ. Така ГЕРБ стана първата партия в историята на прехода, която стъкми специален закон срещу стратегически съюзник на страната ни.\r\n\t\r\n\t\"Изглежда, че единствената страна, която ще пострада от такъв закон, е Америка. Единствените неправителствени организации, които ще бъдат засегнати, ще бъдат от Америка. Така че е трудно да се избяга от извода, че това е антиамерикански закон, че целта му е по някакъв начин да се навреди на отношенията между България и Америка. Надявам се това да не е вярно, надявам се, че вероятно е недоглеждане, което може да бъде поправено в хода на законодателния процес\", коментира Хойт Брайън Ий, зам. помощник държавен секретар по европейските и евразийските въпроси, отговарящ за отношенията на САЩ със страните от Централна и Южна Европа, в , публикувано във вторник.\r\n\t\"Безспорно уважаваме суверенитета\" на парламента и правителството в България, заявява той, но допълва, че е обезпокоен от закона: \"Защото излиза, че той пречи на \"Америка за България\" или която и да е организация в САЩ да предоставя подкрепа на съдиите, прокурорите и служителите на Министерството на правосъдието. Ние смятаме, че такава подкрепа е от голяма полза не само за юристите, но и за българския народ. Вече 27 години, откакто САЩ, а също и независимата фондация \"Америка за България\", осигуряват съдействие, за да помогнат за заздравяването на съдебната система в България, за да бъде тя по-ефективна, по-прозрачна и по-професионална и да създаде условия за предотвратяване на корупцията. Така че ние смятаме, че трябва да бъде позволено тази помощ да продължи.\"\r\n\t\n\n\r\n\tДепутатите от ГЕРБ внесоха промените между първо и второ четене на закона, в условията на съкратена процедура и още в сряда те ще бъдат гледани в правната комисия. Идеята на законопроекта, вписващ се напълно в модела на Путин и Орбан, е да не допусне влияние върху магистратите чрез външно финансиране на техните съсловни организации.\r\n\tПри внасянето на промените в началото на юли от фондация \"Америка за България\" обявиха, че с тези предложения страната отстъпва от евроатлантическите ценности, които твърди, че е приела. Срещу промените се обявиха и повечето организации на магистрати, както и редица непреставителстви организации.\r\n\tВ публичното пространство текстовете бяха разпознати като опит да бъде подчинен Съюза на съдиите в България, известен с критичните си позиции срещу вмешателството в съдебната независимост.\r\n\tПроектозаконът предвижда още да бъде забранено на магистратите да участват в управата на Съюза на юристите в България, най-старата юридическа организация в страната. Това в голяма степен ще делегитимира организацията.\r\n\tВ разгара на скандала главният прокурор Сотир Цацаров предложи идеята съсловните организации на магистратите да могат да получават европейско финансиране. За същото впоследствие настоя и премиерът Борисов, като междувременно стана ясно, че Европейската комисия е поискала специални разяснения по предложения от управляващите закон.\r\n\tВнесената във вторник корекция гласи: \"Организациите могат да са получатели на средства по програми и фондове на Европейския съюз, както и на средства по финансовия механизъм на Европейското икономическо пространство и Норвежкия финансов механизъм\".\r\n\tНай-вероятно проектът ще бъде гласуван тази седмица на второ четене и в пленарната зала. При последното обсъждане на темата в правната комисия от думите на депутати се разбра, че се бърза тези промени да бъдат приети преди лятната ваканция. В тях е предвиден още членовете на Висшия съдебен съвет да могат да се върнат след края на мандата, който изтича през октомври, на по-добри позиции в съдебната система. На последното си заседание ВСС не успя да вземе становище по промените, тъй като за пореден път мнозинството напусна залата и провали заседанието.\r\n\t\r\n\tМеждувременно Съюзът на юристите в България (СЮБ) се обяви срещу промените и призова президентът Румен Радев да наложи вето. Организацията изтъква, че текстовете са безусловно противоконституционни и ще окажат ретроградно въздействие върху правовата държава и демократичната следа.\r\n\tСЮБ акцентира върху това, че никой не дава обяснение защо спешно се приема проектът в нарушения на Закона за нормативните актове\r\n\tВ отворено писмо до президента СЮБ посочва, че измененията нарушават чл. 44 от конституцията, но наред с това и Пакта за политически и граждански права, както и чл.11, ал.1 от Европейската конвенция за защита правата на човека и основните свободи.\r\n\tНа първо място, абсурдно е съдии и прокурори да не могат да участват в управлението на СЮБ, който е създаден от тях преди 90 години, напомня организацията.\r\n\t\"На второ място, предложените промени въвеждат забрана, която прегражда възможността на магистратските организации да се ползват от финансиране по редица програми на ЕС, Съвета на Европа и други източници, които са доказали своя благотворен ефект върху организационното им укрепване, обучението на членовете им и издаването на литература, която подпомага професионалното им израстване. В тези случаи, ако приемем, че наистина се засяга независимостта на съдебната власт, то в по-голяма степен независимостта би била засегната при прякото финансиране на органите на съдебна власт – Висш съдебен съвет, съдилища, прокуратура. Означава ли това, че следва да се забрани и това финансиране\", обясняват юристите.\r\n\t\r\n\tъюзът на съдиите в България също обяви във вторник, че ще настоява президентът Румен Радев да наложи вето върху промените в Закона за съдебната власт. Организацията е против въвеждането на кариерни бонуси за членовете на Висшия съдебен съвет (ВСС), както и за забраната за външно финансиране на професионалните организации на магистратите.\r\n\t \r\n\t\"Тук не става въпрос за пари, а за тенденция, която трябва да бъде пресечена. Смисълът на поправката за финансирането е да бъде сплашен Съюзът на съдиите в България. Утре ще сплашват медии, университети, граждански организации\", каза Костова.\r\n\t \r\n\tСъдийската организация обяви, че ако Румен Радев откаже да наложи вето, то ще се търси начин да се сезира Конституционния съд. Ако и никоя институция не стори това, то ССБ ще сезира Европейския съд по правата на човека и Съда на ЕС.\r\n\t \r\n\tЕдновременно с това ССБ критикува остро и поправката в Наказателно-процесуалния кодекс, чрез която делата за корупция по високите етажи на властта ще бъдат прехвърлени към специализираните наказателни съдилища. Съдийската организация смята, че така се създава специален, а не специализиран съд, което е забранено по конституция.\r\n\t \r\n\t\r\n\t \r\n\tВъв вторник шестима членове от ВСС също се обявиха срещу промените в съдебния закон. Любопитното е, че сред тях е и бившият депутат от ГЕРБ Юлиана Колева. Те смятат, че поправките са напълно немотивирани. Членовете на съвета смята, че забраната за външно финансиране на професионалните организации на магистратите и оставянето на такава възможност за органите на съдебната власт е \"недопустимо от гледна точка на международните стандарти, двойнствено разбиране за гаранциите за независимост\".\r\n\t \r\n\tПодписи под позицията са поставили още Юлия Ковачева, Соня Найденова, Камен Иванов, Калин Калпакчиев и Галина Карагьозова. Преди седмица мнозинството във ВСС отказа да излезе с позиция по скандалния законопроект на ГЕРБ.\r\n\t \r\n\t\r\n\tЗа намеса от страна на президента настояват в обща позиция и \"Да, България\", \"Нова Република\", БЗНС и \"Зелените\".\r\n\t\"Призоваваме и всички наши съграждани, които искат радикална съдебна реформа по румънски модел за справедлив и независим съд и отчетна и отговорна прокуратура, да са готови за масови протести срещу пълзящото посегателство от \"силните на деня“ политици срещу съдебната власт така, както нашите полски приятели го правят в момента\", казват формациите и твърдят, че ще настояват президента да наложи вето.\r\n\tВ последните дни преди ваканцията на 44-тото Народно събрание, без дебат и със съмнително \"тематично“ мнозинство на ГЕРБ, ДПС и национал-популистите, ударно се променят и допълват важни закони, пряко касаещи независимостта на съдебната власт и възможността политиците да се месят в работата на съда, смятат партиите.\r\n\tПартиите твърдят, че \"това срамно и недемократично законотворчество е писано очевидно под нечия чужда диктовката и опорочаващо принципите на парламентаризма в една правова държава\". Според тях промените в ЗСВ са противоречащи на основните принципи на правото и правовата държава.\r\n\t\"И как по друг начин да определим внесените без обществено обсъждане и задълбочена оценка на въздействието промени в Закона за съдебната власт и НПК, допълнени с появили се \"изневиделица“ и внесени услужливо от трима депутати от мнозинството още десетки параграфи законодателни предложения с неясно авторство между двете четения\", казват в позицията си формациите.", "date": "13:29 | 25 юли 2017 | ", "title": "ГЕРБ стъкми първия антиамерикански закон в историята на прехода"}
{"url": "http://www.mediapool.bg/ninova-georgi-gergov-e-govoril-zad-garba-na-bsp-za-koalitsiya-s-gerb-tova-e-paralelnata-darzhava-news267103.html", "text": "\"Интервюто на Георги Гергов е най-добрият пример за паралелна държава и за задкулисие, срещу което се обявих на конгреса, на който бях избрана\". С тези думи лидерът на БСП Корнелия Нинова коментира вчерашните обяснения на областния председател на партията в Пловдив и . Пред бТВ замесеният в ЦУМ-гейт партиец обяви, че преди изборите е имал за цел да договори управленска коалиция между ГЕРБ и БСП.\r\n\tДен по-късно Нинова каза, че разговорите са водени зад гърба на левицата.\r\n\t\"В предизборната си платформа и с действия, ние се заявихме срещу паралелната държава и задкулисието. Има решение на легитимните органи на партията – Национален съвет и Изпълнително бюро, че няма да правим коалиция с ГЕРБ. Член на ръководството, без да е упълномощен, е водили разговори, по негово признание, и то няколко пъти, с лидер на нашия политически опонент за такава коалиция”, каза Нинова.\r\n\tТя предположи, че \"едва ли разговорите са били за един учебник по един предмет в един клас или за оздравяването на общинските болници\".\n\n\r\n\t\"Каквото и да струва на мен лично и на моя екип, дори и \"по-раншното” ми отстраняване, ще продължа с всички сили действията си срещу задкулисието и паралелната държава, срещу договорките зад гърба на легитимните органи на партията, на членовете на партията. Ако искаме да променим държавата, трябва да започнем от себе си и да дадем личен пример\", коментира Нинова.\r\n\tТя отговори и на думите на Георги Гергов, че е ходила \"инкогнито” в Пловдив, за да му предлага \"компенсации”. По думите й това е единствено в графа \"ваканционни вицове”.\r\n\tТя представи откритото писмо от пловдивските социалисти до нея, което е било разпространено и от медиите, с което те я канят. \"Аз отидох в Пловдив в отговор на това писмо. Какво инкогнито има да отидеш по публично обявена покана, на публична среща пред 60 човека и да изразиш политически позиции. За компенсации и дума не е ставало”, каза Нинова.\r\n\tПредседателят на левицата допълни, че ако е искала да прави компенсации, е щяла да се възползва от решението на ВСС, че в срещата в ЦУМ не е имало нищо нередно. \"Още тогава заявих, че няма връщане назад и този въпрос е приключен”, заключи Нинова.\r\n\tСкандалът ЦУМ-гейт избухна в края на април заради признанията на бизнесмена и издател на вестник \"Сега\" Сашо Дончев, че Георги Гергов е организирал среща с Цацаров в ЦУМ. Дончев твърди, че на срещата главният прокурор се е опитал да му окаже натиск чрез сплашване заради позициите на вестника и карикатурите на Христо Комарницки. Цацаров отрича това и казва, че Сашо Дончев се е опитал да окаже натиск върху течаща проверка в енергийния регулатор (КЕВР).\r\n\tЗаради скандала Георги Гергов бе подложен на натиск да напусне ръководството на БСП и накрая си подаде оставката. В крайна сметка червеният бизнесмен от Пловдив защити своя съгражданин Цацаров и отрече с половин уста твърденията на Сашо Дончев. Така главният прокурор се измъкна сух от ситуацията. Неговото мнозинство във Висшия съдебен съвет отказа да започне проверка срещу него. Преди няколко дни съдебният инспекторат обяви, че прекратява проверката на случая, защото не е успял да разбере какво се е говорило на срещата в ЦУМ.", "date": "17:56 | 25 юли 2017 | ", "title": "Нинова: Георги Гергов е говорил зад гърба на БСП за коалиция с ГЕРБ, това е паралелната държава"}
{"url": "http://www.mediapool.bg/raionniyat-prokuror-na-sofiya-podade-ostavka-zaradi-ubiystvo-news267098.html", "text": "Районният прокурор на София Петър Белчев подаде оставка в понеделник в рядко срещан жест на поемане на морална отговорност заради бездействие на подопечните му прокурори. Става дума за зверското убийство на младата Виола Николова, извършено в София на 23 юни.\r\n\tСлед този случай се оказа, че четирима прокурори от Софийската районна прокуратура, както и служители на МВР, са подценили четири жалби срещу арестувания за убийството Стефан Станев.\r\n\tВластите са били сигнализирани от бившата съпруга на обвиняемия Благовеста Пенева, а за това са образувани цели пет преписки, от които четири са били прекратени. Всичко това се е случило преди убийството на Виола Николова. Ако прокуратурата се беше задействала, тя вероятно щеше да е още жива.\r\n\t\"Прости ми, Виола, направих каквото можах, прости ми, че не те опазих\", написа неотдавна бившата съпруга на задържания във Фейсбук, добавяйки, че прокуратурата и полицията отказват да разследват сигналите й.\r\n\t\"Районният прокурор на София Петър Белчев подаде оставка в знак на поемане на морална отговорност за действията на четиримата прокурори по подадените жалби от бившата съпруга на Стефан Станев. Той няма как да поеме дисциплинарна отговорност вместо тях, защото те трябва да отговарят лично за решенията си\", каза говорителят на районната прокурор Виолета Желева пред Mediapool.", "date": "17:24 | 25 юли 2017 | ", "title": "Районният прокурор на София подаде оставка заради убийство"}
{"url": "http://www.mediapool.bg/bulgaria-promotira-planovete-si-za-gazov-hab-i-pred-izrael-news267104.html", "text": "България продължава с промотирането на плановете си за изграждане на газов хъб край Варна и след като миналата седмица запозна с тях Египет и Азербайджан, сега ги представи и пред Тел Авив и прояви интерес да го захранва с израелски природен газ. Това е станало по време на среща на вицепремиера Томислав  Дончев и министъра на енергетиката Теменужка Петкова с посланика на Израел у нас Ирит Лилиан, съобщиха от правителствената пресслужба във вторник.\r\n\tОчертани са били приоритетите на България в енергийния сектор и най-вече необходимостта от разнообразяване на доставките на природен газ у нас и региона на Югоизточна Европа. Като такава възможност е посочено изграждането на газоразпределителен център \"Балкан“ и от българска страна е заявен интерес за потенциални доставки на природен газ от израелските находища, чиито прогнозни количества достигат до 1000 млрд. куб. метра, а добивът се планира да започне през 2019 г.\r\n\tНа срещата беше обсъден напредъкът по изграждането на газовата връзка с Гърция като входна структура за внос от алтернативни източници за региона на Югоизточна Европа и естествена предпоставка за осъществяването на газовия хъб Балкан, допълниха от Министерския съвет.\r\n\tПо-рано през деня Теменужка Петкова се срещна с посланика на САЩ у нас Ерик Рубин, пред когото посочи, че изграждането на интерконектора Гърция-България е сред най-важните приоритети на българското правителство в енергийната област, който има ключова роля за диверсификация на източниците и маршрутите за доставка на природен газ не само за нашата страна, а и за целия регион на Югоизточна Европа.\r\n\tПо думите на енергийния министър проектът се развива с предварително начертаните темпове, така че строителството му да започне през 2018 г., а реалната експлоатация – през 2020 г.\r\n\tПрез есента на тази година трябва да стартира обществената поръчка за избор на изпълнител на строителните дейности, каза Петкова пред посланика. Паралелно с това ще бъде обявен нов пазарен тест за неразпределения към момента капацитет на газопровода, който е под половината. Считам, че можем да постигнем много добри резултати в този тест, имайки предвид вече напредналите действия по реализация на проекта, отбеляза енергийният министър.\r\n\tРубин и Петкова са обсъдили и ограниченията, които въвежда нов еврорегламент за допълнително ограничаване на вредните емисии, изхвърляни от въглищните централи у нас, след които и две мощности на американски инвеститори. Министърът е обяснила, че всяка горивна инсталация може да иска изключение от правилата като докаже, че разходите й за въвеждане на новите еконорми многократно превишават ползите за околната среда. Теу информира, че в Министерството на енергетиката ще бъде създадено специално координационно звено, което да поддържа непрекъсната връзка с топлоелектрическите централи, браншови организации, синдикати и експерти за успешно решаване на въпроса. .", "date": "18:32 | 25 юли 2017 | ", "title": "България промотира плановете си за газов хъб и пред Израел"}
{"url": "http://www.mediapool.bg/deputatite-prehvarliha-sagata-ndk-na-smetnata-palata-news267106.html", "text": "Сметната палата да направи одит за финансовото управление на НДК за периода 2015 – 2017 г. през следващата година. Тази препоръка е записана в доклада на временната комисия по сагата НДК, който беше одобрен с 10 гласа на депутатите от управляващото мнозинство ГЕРБ и \"Обединени патриоти\". В същото време БСП, по чието искане беше създадена комисията, и ДПС гласуваха против (9 гласа). Предстои докладът да бъде одобрен и от Народното събрание.\r\n\t\"Одитът ще направи анализ на цялостната дейност на НДК, а не на отделни факти и обстоятелства. Ще провери начина на управление и усвояване на ресурсите, как се изпълняват бизнес плановете, имат ли цели и приоритети. Ще даде препоръки за подобряване на дейността на дружеството. Не на последно място, това ще подпомогне ръководството в усилията му за добро финансово управление и стабилизиране на НДК\", каза председателят на временната комисия Диана Йорданова от ГЕРБ.\r\n\tДепутатите се обединиха около констатацията, че въз основа на проведените изслушвания и представената документация от извършените проверки на компетентни органи са налице съмнения за извършени нарушения, но по този въпрос следва да се произнесат съответните компетентни органи.\r\n\tГЕРБ и БСП обаче не се разбраха кой е по-виновен за \"политическия чадър\" над оттеглилия се изпълнителен директор Мирослав Боршош. Той не дойде на изслушването в комисията с аргумента, че има предубедени депутати срещу него. Според него освен това изявленията му пред депутатите можело да се използват срещу него в хода на розследването за злоупотреби с парите да ремонта на НДК.\r\n\tСпоред депутата от левицата Румен Гечев над Мирослав Боршош е имало \"политически чадър\". Той е бил над съвета на директорите, бил е над принципалите си, каза Гечев. Бойко Борисов назначи Боршош пред цяла България, след като беше уволнен от Лиляна Павлова. Всичко това води към следата, че Борисов е \"политическият чадър\", заяви Румен Гечев.\r\n\tТома Биков от ГЕРБ контрира, че не вижда подобни факти и обстоятелства от изслушванията и документите. Той отбеляза, че именно сегашното правителство е уволнило Боршош. \"Ако не беше Лиляна Павлова, в момента ние нямаше да заседаваме тук, нямаше да разберем нищо и вие нямаше да знаете какво се случва в НДК. Независимо кой е назначил Боршош, важното е кой е направил разследванията и е взел мерки, и това е сегашното правителство\", отговори му Биков.\r\n\tГечев, обаче настоя, че \"става дума за 17 млн. лв. народна пара, с която един човек прави каквото си иска, извън законите\". Казах браво на Павлова, че е събрала смелост, но цяла България знае, че Борисов го назначи обратно, не се предаде Гечев. За него е ясно, че членовете на Съвета на директорите носят същата отговорност, каквато носи и изпълнителният директор на НДК.\r\n\t\"Те са си взимали месечните заплати и са си кротували, което го няма в доклада. Принципалите по същия начин. Изпълнителният директор е бил над Съвета на директорите, над принципалите си. Стигаме до извода, че над принципала е и премиерът Борисов, чието име не виждам никъде (в доклада – бел. ред.)\", каза Гечев.\r\n\tПоследва нова контраатака от страна на ГЕРБ заради бездействието на вицепремиера в служебния кабинет и настоящ зам.-председател на БСП  Деница Златева, която не уволнила Боршош.\r\n\t\"Не може да бъде вменявана отговорност на служебния вицепремиер Златева. Ако е отговорна Златева, то останалите принципали как така останаха безотговорни към това, което се е случвало\", попита Велислава Кръстева от ДПС.\r\n\t\r\n\tДокладът за НДК не дава отговор на най-важния въпрос - къде са парите, смята Велислава Кръстева. Според нея той \"спуска едно приятно перде, една хубава завеса върху това, което се е случвало в НДК\".\r\n\tКръстева заяви, че няма да подкрепи доклада, защото комисията не си е свършила работата - да изясни фактите и обстоятелствата, свързани със 17-те млн. лв. публични средства, отпуснати на НДК.\r\n\t\"Относно това къде са парите, този въпрос е намерил своето място в доклада. Парите са разходвани, една част от тях целево, свързани с поръчки за ремонт на сградата, но е установена разлика от 3.5 млн. лв. за разплащане на други дейности. Ако ще да удължим срока на комисията с една година, няма да установим нищо ново. Докладът ще бъде предоставен на компетентните органи, които да направят своята проверка. Ние не сме разследващ орган, а законодателен орган. Ако нещо е пропуснато в доклада, то ще бъде нанесено\", отговори й Диана Йорданова от ГЕРБ, която е председател на комисията. \r\n\t\"Превърнахте тази комисия в политически цирк. Ние показваме, че няма наши, няма ваши хора в тази държава\", заключи Тома Биков от ГЕРБ.", "date": "19:24 | 25 юли 2017 | ", "title": "Депутатите прехвърлиха сагата \"НДК\" на Сметната палата"}
{"url": "http://www.mediapool.bg/stolichnoto-parno-shte-vrashta-pari-na-polovinata-klienti-na-tehem-news267107.html", "text": "Софийското парно ще трябва да възстанови надплатени суми за миналия отоплителен сезон на почти половината от клиентите на топлинния счетоводител \"Техем\", сочат данни на дружеството за дялово разпределение, обявени във вторник. Според отчета на уредите 49 на сто от клиентите на \"Техем\" ще имат да вземат пари от топлофикационното дружество, 44 процента ще трябва да доплащат. При седем процента разликата в платените през зимата авансови сметки и стойността на реално потребените количества енергия е 10 лв. повече или 10 лв. по-малко, които сега ще трябва да се доплатят или да се върнат.\r\n\tИзпратените миналата седмица изравнителни сметки на \"Техем\" обаче не са окончателни. Потребителите, чиито уреди въобще не са били отчетени, имат 90 дни да поискат засичане на топломерите им. Данните на дружеството сочат, че 7205 клиенти в София не са осигурили достъп до топломерите и водомерите си и на тях им е начислена пълната мощност на радиаторите. В сравнение с други години обаче броят на неотчетените клиенти намалява.\r\n\t\"Това, разбира се, се дължи и на уредите с дистанционен отчет, които клиентите монтираха при последната вълна на преоборудване“, уточни Милена Стоянова, управител на \"Техем\". \r\n\tСрокът за рекламации за считани за неправилни показания е 30 дни.\r\n\tДоплащането или възстановяването на суми ще става с августовските сметки за парно, но при допълнителни отчети след този срок може да се наложат още корекции.  \r\n\tОколо 200 сгради в София не получават изравнителна сметка, защото са избрали месечен дистанционен отчет от \"Техем\" и са си плащали реално консумираната топлоенергия.", "date": "20:18 | 25 юли 2017 | ", "title": "Столичното парно ще връща пари на половината клиенти на \"Техем\""}
{"url": "http://www.mediapool.bg/debatat-za-klasa-kam-zaplatite-se-otlaga-za-esenta-news267102.html", "text": "Дебатът да отпадне или не клас \"прослужено време\" към заплатите в частния сектор, за което настояват работодателите, се отлага за есента.\r\n\tТой ще се води в Националния съвет за тристранно сътрудничество (НСТС), чието следващо заседание ще е през септември, заяви във вторник след среща с работодателските организации в Министерски съвет финансовият министър Владислав Горанов.\r\n\tБитката на работодателите със синдикатите за отпадането на т. нар. \"клас\" , когато водещите бизнес организации излязоха заедно с остри изказвания, според които работниците са \"търтеи\" и \"мързеливи\", а синдикатите са \"вредни\" за икономиката.\r\n\t\"Няма да се води сепаративен дебат за структурата, организацията на работната заплата, в това число и за класа, а той ще е в НСТС. Тази тема не стои на дневен ред пред правителството днес\", каза Горанов. Той все пак посочи, че това не е \"забранена тема\" и че тя е внесена в тристранния съвет от работодателските организации и вероятно ще се обсъди.\r\n\t\"Това не ни е основният приоритет, много по-важни неща имаме да решаваме\", каза още финансовият министър и допълни, че се очаква следващото заседание на НСТС да е в началото на септември.\r\n\tГоранов направи този коментар след среща по инициатива на работодателските организации с премиера Бойко Борисов, с участието на вицепремиерите Томислав Дончев и Валери Симеонов, министъра на финансите и представители на браншови работодателски камари.\r\n\tПредседателят на Асоциацията на индустриалния капитал в България (АИКБ) Васил Велев заяви, че няма затворени теми за преговори и разговорите са за политиката по доходите, трудово-правните взаимоотношения и свързаните с тях, като диалогът се води в тристранен формат. \"Мястото на тези разговори е в тристранката, а не в двустранни сепаративни преговори\", посочи още Велев.\r\n\tПо думите на финансовия министър обидите и нападките не са добър начин за правене на социален диалог. Той изтъкна, че представителите на работодателите и на синдикатите са помолени разговорите да се върнат в тристранка при запазване на добрия тон.\r\n\t\"Направи ни лошо впечатление, и премиерът го сподели, че не ни харесва, че се заразяват от политиците и вземат лошото от начина, по който ние водим дебат\", коментира Горанов.\r\n\tВелев изтъкна, че според работодателите по-високи доходи могат да дойдат от по-висок икономически растеж и производителност на труда, за което са нужни подготвени човешки ресурси, по-добра бизнес среда, привличане на инвестиции и увеличаване на местните вложения.\r\n\tТой информира още, че на срещата са били обсъдени и приоритетите в икономическото развитие на страната и реформите, които се подкрепят от работодателите. Бизнесът е дал висока оценка на постигнатите резултати при ограничаването на административните тежести.\r\n\t\"Бяхме представили десет най-остри проблема, които от десет години стоят нерешени, има всички изгледи пет тях да бъдат решени до края на годината, в това число един вече е решен - няма да се изисква да доказваме задължения към фиска при участие в обществени поръчки, проекти\", изтъкна Васил Велев.\r\n\tВ отговор на въпрос за предложения от работодателите нов начин за изчисляване на минималната заплата, министър Горанов коментира, че няма съвършени решения в създаването на параметрични зависимости за определени макропоказатели и те имат както предимства, така и недостатъци. Диалогът за механизма за минималната заплата продължава, допълни министърът и посочи, че би искал да се запознае с подобни механизми във водещи европейски икономики.", "date": "17:54 | 25 юли 2017 | ", "title": "Дебатът за \"класа\" към заплатите се отлага за есента"}
{"url": "http://www.mediapool.bg/noviyat-sobstvenik-na-energoremont-planira-ekspanziya-news267099.html", "text": "Комисията за защита на конкуренцията (КЗК) е одобрила придобиването на един от големите играчи на българския пазар на инженерингови и строителни услуги в областта на енергетиката – \"Енергоремонт Холдинг\", от холандската компания \"Дийтсман\", която работи на световния пазар за експлоатация и поддръжка на петролната и газова промишленост. От  става ясно, че новият собственик на \"Енергоремонт\" планира да разшири дейността на холдинга и в други отрасли на българската икономика, а също така за промени бизнес модела и да атакува и външните пазари.\r\n\tЗа преговорите с \"Дийтсман\"  в началото на юни пред Българската фондова борса, където \"Енергоремонт\" е листван. Зелената светлина от КЗК позволява приключване на сделката, чиято цена не е ясна. Борсовата търговия с акции на дружеството оценява пазарната му капитализация на над 60 млн. лв.\r\n\tХоландците ще получат контрола върху предприятието, в което в момента най-големият акционер с 33.03 на сто е \"Миления 77“ ООД, притежание на бившия директор на АЕЦ \"Козлодуй\" Йордан Костадинов, бившия енергиен министър в правителството на НДСВ Милко Ковачев, както и Петър Манчев, който е син на ядрения бос Богомил Манчев. Следващият по големина досегашен собственик с 32.9% бе \"Българска енергетика\" на Николай Златев и Николай Райчев, а \"Нови енергийни и индустриални технологии\" с основен акционер шефа на \"Енергоремонт\" Теодор Осиковски държи 21.59 на сто. \"Геоприбор“ ЕАД досега имаше 10.8% дял, а останалите 2.49% акции са на дребни собственици.\r\n\tКЗК преценява, че сделката с \"Енергоремонт\" няма да наруши конкуренцията на пазара на енергоремонтни услуги, тъй като \"Дийтсман\" е нов играч у нас, и разрешава незабавно изпълнение на решението за концентрацията.\r\n\t\"Дийтсман Н.В\" работи в страни от Африка, Южна Америка, Азия, както и в някои страни от Европа, сред които Франция, Италия, Португалия, Белгия, Холандия, Кипър и др. Разполага с над 4 хиляди души персонал и предоставя услуги по експлоатация и поддръжка на съоръжения в нефтената и газовата индустрия, в областта на комуналните услуги и в други промишлени сектори, в това число и в минното дело. Специализирана е в планирането и управлението на производствени мощности и електроцентрали с комбиниран инсталиран капацитет, задвижвани от газови и парни турбинни мощности.\n\n\r\n\t\"Енергоремонт\" е един от големите играчи в областта на изпълнинето на енергийни проекти. Изпълнява редица поръчки по поддръжката на АЕЦ \"Козлодуй\", в началото на годината . с \"Лукойл Нефтохим\" за модерницазия на обекти в рафинерията. Също така изпълнява и обществени поръчки за  на Националната компания \"Железопътна инфраструктура\".\r\n\tХолдингът притежава редица подразделения в Козлодуй, Раднево – където е държавната ТЕЦ \"Марица 2\", Русе, Бобов дол и Варна, където също има съсредоточени енергийни мощности. Освен това е едноличен собственик на \"Тотема“ ЕООД, което се занимава с разработване и трансфер на технологии и конструкции, машини в областта на котелната техника. В активите на \"Енергоремонт\" е също така \"Техенерго“ ЕАД, което извършва научноизследователска, проектоконструкторска, инженерингова и производствена дейност в областта на икономическото използване на енергията и горивата. \"Енергоремонт-МК“ ЕООД пък се занимава с производство ни ремонт на котелно и турбинно оборудване, контрол и ресурс на метала и високоволтови изпитания на електрически съоръжения в електро и топло производствени предприятия. Фирмата му \"Инком 2003” се занимава с търговия, а \"Обединение \"нергоремонт-ИТА КОМ“, в което холдингът притежава дял, асемблира абонатни станции. \"Енергоремонт\" има солидно участие също така в \"Енергоелектрикс 2010“ ООД и в научно-изследователското \"Енергоремонт Хиперсоник Плазма“, което работи в областта на подобряване поведението на метала. Негов е и \"Учебен център по заваряване-РУСЕ\", който обучава и сертифицира заварчици.\r\n\tВсички тези дружества минават в активите на \"Дийтсман\". Новият собственик смята, че \"Енергоремонт Холдинг\" трябва да промени бизнес модела си и да намали разходите си, да се адаптира по-бързо към променящия се пазар и да повиши своята конкурентност.\r\n\tОт КЗК отчитат, че в момента \"Енергоремонт\" е силно зависим от обществените поръчки, които имат цикличен характер и не гарантират запазване на настоящите клиенти или на част от тях. В решението на антимонополния орган се посочва, че \"в този смисъл предвижданата концентрация цели да разнообрази предлаганите услуги чрез въвеждане на иновативни продукти и технологични решения, навлизането в нови отрасли и разширяване на портфолиото от предлагани услуги, както и да повиши качество на обслужване като по този начин дружеството ще защити общата си финансовата стабилност и ще повиши конкурентната си устойчивост на съответния пазар в светлината на Европейския енергиен съюз\".\r\n\tТъй като оборотът на придобиваната компания за 2016 г. е бил 38.211 млн. лв., КЗК определя такса в размер на 38 211 лв. заради предоставеното разрешение за концентрация, което обаче подлежи на обжалване в 14 дневен срок от обявяването му.", "date": "17:26 | 25 юли 2017 | ", "title": "Новият собственик на \"Енергоремонт\" планира експанзия"}
{"url": "http://www.mediapool.bg/trima-napadnaha-zhurnalista-ot-bnt-ivo-nikodimov-news267087.html", "text": "Журналистът Иво Никодимов е бил нападнат от трима мъже около 15 часа в Борисовата градина в София. Поредното нападение в столицата от последните два дни, в които освен Никодимов, бяха , стана повод за спешна среща в МВР с началниците на столичните полицейски управления. Ръководството на министерството е решило да вземе мерки срещу подобни дръзки прояви и се очаква да се набележат мерки за повишаване на сигурността в София.\r\n\tВодещият на сутрешния блок на Националната телевизия Иво Никодимов казва, че не е чул заплахи, преди да бъде ударен от тримата неизвестни, които след това са избягали. Той е успял да отиде до сградата на БНТ, която се намира в близост до Орлов мост, а в 16:30 часа е бил отведен от негови колеги за преглед във Военномедицинска академия. Журналистът е с наранявания по лицето, състоянието му е стабилно и ще остане в лечебното заведение за да му бъдат направени изследвания, съобщиха от ВМА.\r\n\t\"Целият ресурс на Столичната дирекция на вътрешните работи е ангажиран с изясняването на случая. В момента е отцепен по-голям периметър на мястото, на което е станал инцидентът, търсят се следи и улики, за да се открият извършителите\", заяви главният секретар на МВР Младен Маринов.\r\n\tТой призна, че не са ясни мотивите за нападението, което най-вероятно не е свързано с професията на Иво Никодимов, защото той не е разследващ журналист. \"Той не се сеща за някакъв конфликт, който би предизвикал такава хулиганска проява\", каза  Маринов.\r\n\tНападателите не са били маскирани и не са ограбили журналиста, за това не е ясно към момента каква е била мотивацията им, коментира Маринов.\r\n\tБНТ осъди нападението и се противопоставя на всякакви опити за агресия:\"Ние, работещите в Българската национална телевизия, изпитваме огромно възмущение от бруталното посегателство върху граждани. Когато агресията е насочена срещу журналисти, тя се превръща в саморазправа със свободата на словото.\"\r\n\tРаботещите в БНТ се надяват, че \"извършителите на нападението над журналиста Иво Никодимов и други граждани ще бъдат открити и наказани.\"\r\n\tОт телевизията благодарят на екипа на ВМА и служителите на МВР за своевременната реакция.\r\n\tАсоциацията на европейските журналисти в България осъди нападението над Иво Никодимов.\r\n\t\"Въпреки че не са известни подробности и мотиви за нападението, е крайно притеснително, че обект на агресия посред бял ден в центъра на София е познато от телевизионния екран лице. Призоваваме институциите за спешни действия за разкриване на извършителите на това посегателство\", се казва в позицията на АЕЖ- България.\r\n\t\"За съжаление, това е пореден инцидент от последните дни, повдигащ въпроса за сигурността на гражданите. Как хората биха могли да се чувстват сигурни, щом като журналисти от националната телевизия и представители на държавната власт, като нотариуси, биват атакувани на метри от мястото, където работят?\", питат от АЕЖ-България.\r\n\tТова е второто показно нападение в София през последните дни, след като вчера двама мъже нанесоха побой на известен нотариус и дъщеря й.\r\n\tСъюзът на българските журналисти призова за сурово наказание за извършителите на побоя над журналиста. Очакваме органите на реда и прокуратурата в най-кратки срокове да разкрият извършителите и те да бъдат подведени под наказателна отговорност, се посочва в позицията на СБЖ: \"Зачестилите форми на насилие и физическа саморазправа върху български граждани будят безпокойство. Време е държавата с всички законови средства да елиминира недосегаемостта и безнаказаността на престъпниците.\"\r\n\tИво Никодимов благодари за дадената му подкрепа във Фейсбук. \"С нея ще победим агресията срещу лекари, нотариуси, журналисти, както и срещу всички хора, които са пострадали от обезумели побойници\", написа журналистът в социалната мрежа.\r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "19:40 | 25 юли 2017 | ", "title": "Трима нападнаха журналиста от БНТ Иво Никодимов"}
{"url": "http://www.mediapool.bg/gartsiya-se-varna-uspeshno-na-finansovite-pazari-sled-trigodishna-pauza-news267105.html", "text": "След тригодишна пауза Гърция отново се завърна на международните финансови пазари, след като във вторник успешно емитира 5-годишни облигации, предаде \"Гардиън“.\r\n\tАтина е успяла да пласира свои книжа на стойност 3 млрд. евро при лихва 4.625%. Това е по-ниско от постигнатото ниво 4.95% през 2014 г., когато за последен път страната продаде 5-годишни облигации. Постижението е по-добро дори от очакванията на самите гръцки власти, които се надяваха лихвата да е не повече от 4.75%.\r\n\tСпоред правителствени източници, цитирани от \"Гардиън“, към емисията е имало сравнително добър интерес, макар и по-нисък от този през 2014 г. Подадени са около 200 заявки за общо около 6.5 млрд. евро, което е знак, че доверието се завръща, а също и че инвеститорите са жадни за по-рискови инвестиции заради продължаващата почти нулева доходност на световните пазари.\r\n\tСпоред Ройтерс сделката е \"първа стъпка към финансова независимост“ на страната, предвид факта, че през 2018 г. приключва третата международна спасителна програма.\r\n\tГръцкото правителство обяви емисията за \"абсолютен успех“, а финансовият министър Евклидис Цакалотос, цитиран от Ройтерс, заяви, че успешната продажба е \"само начало“ и е \"знак за доверие в икономиката на страната“.\r\n\tПо думите му до август 2018 г. ще има и второ, а даже и трето подобно излизане на международните пазари. \r\n\t\"Завръщането на Гърция на капиталовите пазари беше и е целта на продължаващата програма за пренастройване на икономиката на страната. Приветстваме факта, че Гърция има шанса да се върне към пазарите стъпка по стъпка“, коментира говорителят на германското министерство на финансите.\r\n\tЗа мениджъри на гръцката емисия бяха наети шест банки – БНП-Париба (BNP Paribas), \"Ситигруп Глобал Маркетс\" (Citigroup Global Markets), \"Дойче банк\" (Deutsche Bank), \"Голдмън Сакс\" (Goldman Sachs), \"Ейч Ес Би Си\" (HSBC) и \"Мерил Линч\" (Merrill Lynch), посочва Ройтерс.\r\n\tПреди ден \"Гардиън“ коментира, че ако емисията е успешна, това ще изведе страната от спиралата на икономии и спасителни програми, финансирани от кредитори от Европейския съюз (ЕС) и Международния валутен фонд (МВФ).\r\n\tОт 2010 г.  досега Атина договори три спасителни програми, а парите, отпускани срещу реформи, отиват основно за покриване на стари задължения.\r\n\tДълговете на Гърция надхвърлят 320 млрд. евро.\r\n\tСделката идва и месец, след като финансовите министри от еврозоната отпуснаха поредния нов заем за страната, като поискаха мерки за намаляване на огромното дългово бреме на страната.\r\n\t\"Ако емисията има успех, това ще окаже подкрепа на управляващата СИРИЗА, която настоява, че Гърция ще излезе от безкрайната серия от спасителни програми през лятото на 2018 г., тоест когато изтече крайния срок на сегашната схема в помощ на южната ни съседка“, твърди Investor.bg.\r\n\tОперацията се подготвя от дълго време, но според анализатори, цитирани от Блумбърг, е избран \"перфектният момент“. Според Луц Рьомайер от Landesbank Berlin Investment новината идва на фона на сключеното в средата на месеца споразумение с кредиторите по втория преглед на програмата и сигналите от МВФ, че фондът по-скоро ще остане в сегашната спасителна програма.\r\n\tБлагоприятна за Атина се оказа и промяната от \"Стандард енд пуърс“ на перспективата пред кредитния рейтинг на страната от стабилна на положителна.", "date": "18:44 | 25 юли 2017 | ", "title": "Гърция се върна успешно на финансовите пазари след тригодишна пауза"}
