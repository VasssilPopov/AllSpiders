{"url": "https://www.mediapool.bg/pobedata-po-paketa-mobilnost-se-okaza-prezhdevremenna-i-samnitelna-news279914.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбявената в понеделник от евродепутати „победа“ за българските искания, свързани с т.нар. пакет \"Мобилност\" за командированите работници в транспортния сектор, се оказа преждевременна и много съмнителна. Оказа се, че наистина някои от българските позиции са приети от Комисията по транспорт към Европейския парламент, но за сметка на това са се появили нови предложения, които, ако бъдат окончателно приети, правят документа още по-проблематичен за българските превозвачи. Някои от тях затова във вторник заплашиха с нови национални протести.\r\n\t \r\n\tМеждународните шофьори ще могат да използват кабините си за почивка, няма да е необходимо да се връщат на всеки три седмици у дома и няма да се прилага местното законодателство при заплащането им, съобщи вчера Андрей Новаков (ГЕРБ/ЕНП), който единствен от българските евродепутати имаше право да гласува.\r\n\t \r\n\tТой определи взетото решение като \"абсолютна и безусловна капитулация на пакета \"Макрон\" и пълна победа за българската позиция\". Промените добиха популярност като законът \"Макрон\", защото бяха вкарани по инициатива на Франция.\n\n\r\n\t \r\n\tТя искаше на всеки три седмици шофьорите да се прибират вкъщи, почивките им да бъдат в хотел, както и заплащането на труда им да става по местното законодателство, ако водачите са били повече от 72 часа в дадена страна. Всичко това обаче беше отхвърлено, каза Новаков.\r\n\t \r\n\tГласуването означава, че българските фирми за международен транспорт няма да бъдат ощетени от новата директива и българската позиция има пълна победа, допълни евродепутатът от ГЕРБ.\r\n\t \r\n\tДнес обаче се оказа, че всичко това не е съвсем така, а превозвачите започват подготовката на нов национален протест, срещу текстовете от пакет \"Мобилност\", приети от комисията по транспорт в ЕП.\r\n\t \r\n\tПред \"Фокус\" заместник-председателят на Националното сдружение на българските превозвачи Красимир Лалов обяви, че за никаква победа не може да става въпрос, защото приетите текстове съдържат изключително неблагоприятни за бранша новости. Думите му потвърди и изпълнителният директор на Камара на автомобилните превозвачи в България Димитър Димитров.\r\n\t \r\n\tИзискването за командироване на водачите по думите му наистина е отпаднало и спането на борда на превозното средство остава разрешено, но пък това ще става при куп условия - на паркинги с видеонаблюдение, тоалетни, душове и т.н. \"Ние не знаем да има такива паркинги\", заяви Димитров.\r\n\t \r\n\t\"Появява се една нова точка, която гласи, че третата седмица трябва да има едно товарене и разтоварване в територията на страната по регистрация. Това за нас е много по-лошо, отколкото прибирането на водача у дома\", добави той. И обобщи, че засега са удовлетворили някои от българските искания, но са вкарали някои нови, които много повече утежняват положението им.\r\n\t \r\n\t уточнява, че става дума поправка в друг регламент – за общите правила в транспорта, внесена от германския ляв депутат Исмаил Ертуг. Тя гласи, че \"камионите... трябва да извършват, като част от договор за превоз, поне едно разтоварване или натоварване на стоки на всеки три седмици в страната, в която те са установени.\"\r\n\t \r\n\tМотивът за тази поправка е, че по този начин ще се ликвидира практиката на фиктивни компании, които са регистрирани в една страна, но наемат работници в друга. Фиктивните компании, които нямат реален бизнес в страната, в която са регистрирани, няма да могат да отговорят на условието да правят реални курсове до нея. Компаниите - пощенски кутии се използват основно от западни компании, които искат достъп до по-евтина работна, но поправката ще удари основно транспортните фирми от Източна Европа, които сега ще имат нови разходи, отбелязва \"Капитал“.\r\n\t \r\n\tАко този текст бъде одобрен, превозвачите ще трябва да връщат не само служителите си, но и камионите си на всеки три седмици. Освен това те ще трябва да представят и договори за превози към страната си по регистрация, така че да не могат фиктивно да ги връщат само за да спазят триседмичното ограничение.", "date": "2018.06.05", "title": "\"Победата“ по пакета \"Мобилност“ се оказа преждевременна и съмнителна"}
{"url": "https://www.mediapool.bg/buri-i-navodneniya-vav-frantsiya-news279893.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТридесет и седем годишен мъж беше намерен удавил се в колата си в Нормандия, Западна Франция, в резултат на поройните дъждове в част от страната, предаде Франс прес.\r\n\t\r\n\tШестнайсет департамента в Югозападна, Централна и Източна Франция са в състояние на оранжева тревога за бури и наводнения, съобщи френската метеорологична служба \"Метео-Франс\".\r\n\t\r\n\tЗа опасност от мълнии, водни смерчове и внезапни наводнения бе съобщено в департамент Йор. Особено силни са валежите в департамент О Рен, където се образуваха кални свлачища, а движението по автомагистрала А 36 беше блокирано. Пожарникарите са реагирали на 450 повиквания в департамента, където е паднала и градушка.\r\n\t\r\n\tПрез май тази година са регистрирани рекордните 182 000 мълнии - почти двойно повече от предишния рекорд от 2009 г.\r\n\t\r\n\tОчаква се дъждовете да продължат през цялата седмица, предупредиха синоптиците.", "date": "2018.06.05", "title": "Бури и наводнения във Франция"}
{"url": "https://www.mediapool.bg/parvite-sauditski-zheni-poluchavat-shofyorski-knizhki-na-fona-na-represii-news279894.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСаудитска Арабия вчера издаде първите шофьорски книжки на десет жени. Кралството се подготвя след три седмици да вдигне единствената в света забрана за жени да шофират, но някои от тези, които агитираха за правото на шофиране, остават в ареста.\r\n\t\r\n\tВ правителствено заявление се съобщава, че десетте жени с издадени книжки вече притежават такива от други държави, включително САЩ, Великобритания, Ливан и Канада. Те преминаха кратък шофьорски изпит и очен преглед преди да им се издаде свидетелство в Главното управление на автомобилното движение в столицата Рияд. Международни медии не присъстваха на събитието.\r\n\t\r\n\tДруги жени в цялата страна се подготвят за правото си да шофират от 24 юни чрез изкарване на шофьорски курсове в университетски кампуси само за жени. Някои дори се обучават да станат шофьори в компании за таксиметрови услуги като \"Юбер\".\r\n\t\r\n\tСаудитските жени дълго се оплакваха, че трябва да наемат скъпоструващи мъже шофьори, да използват такси или роднини мъже, за да ходят на работа и да пазаруват.\r\n\t\r\n\tИзненадващата стъпка да се издадат на няколко жени шофьорски книжки по-рано дойде в момент, когато активисти агитиращи за правото да се шофира остават в ареста и са заплашени от съдебен процес.\n\n\r\n\t\r\n\tГлавният прокурор на Саудитска Арабия заяви в неделя, че 17 души са били задържани през последните седмици по подозрение в опит да подкопаят сигурността и стабилността - акция, която според активистите е насочена срещу изявените защитници на правата на жените.\r\n\t\r\n\tВ прокурорското заявление се казва, че осем души са временно освободени, докато пет мъже и четири жени остават в ареста. Сред задържаните на 15 май жени са Луджайн ал Хатлул, Азиза ал Юсеф и Еман ан Нафджан, заявиха пред АП източници, запознати с въпроса, но пожелали да останат анонимни, заради страх от преследване.\r\n\t\r\n\tТези три са измежду най-изявените и известни активистки за правата на жените в Саудитска Арабия. Те не само рискуваха да бъдат арестувани, настоявайки от години за правото да се шофира, но също са призовавали за отмяна на законите за попечителството, които дават на мъжете роднини последната дума за омъжването на жената или пътуването ѝ в чужбина.\r\n\tТехният активизъм се възприема като част от по-голямо движение за демократични и граждански права в кралството.\r\n\t\r\n\tСега те са изправени пред редица обвинения, включително общуване с хора и организации, които са враждебни към кралството, и осигуряване на финансова и морална подкрепа за враждебни елементи в чужбина. Проправителствените медии нарекоха групата \"агенти на чужди посолства\" и ги заклеймиха като предатели.\r\n\t\r\n\tТри други активистки ветеранки за правата на жените бяха за кратко задържани в началото на репресивната акция. Те бяха взели участие в първия протест през 1990 г. срещу забраната за жените в кралството да шофират.\r\n\t\r\n\tПочти 50 жени взеха участие в този първи протест срещу забраната за шофиране преди около 28 години. Жените бяха арестувани, загубиха работата си, паспортите им бяха отнети за една година и станаха обект на остро публично осъждане.\r\n\t\r\n\tДруги бяха арестувани през годините, при различни опити на активистките за правата на жените да шофират. Макар саудитските закони никога изрично не са забранявали на жените да шофират, на тях не им се издаваха шофьорски книжки. Често полицията задържаше жена шофьорка, докато неин мъж роднина не я прибере и не подпише декларация от нейно име, че тя няма отново да застане зад волана.\r\n\t\r\n\tУлтраконсерваторите смятат шофирането на жени за неморално и предупреждават, че жените ще станат обект на сексуален тормоз, ако карат автомобил. Само преди четири години главният мюфтия Абдулазиз аш Шейх каза, че забраната жените да шофират \"бе в най-добър интерес за обществото\", защото ги защитаваше от това да трябва да се оправят в случай на пътнотранспортно произшествие.\r\n\t\r\n\tПонастоящем кралството е изправено пред сериозни икономически предизвикателства, а бързо увеличаващо се младо население има достъп до света чрез Интернет и вижда жените в съседните мюсюлмански държави да шофират свободно.\r\n\t\r\n\tЗа да стимулира икономиката и да намали международната критика, саудитският 32-годишен престолонаследник принц Мохамед бин Салман насърчава промените като решението да се позволи на жените да шофират, макар да рискува враждебна реакция от страна на духовенството и други, които се придържат към утраконсервативната уахабитска интерпретация на исляма.\r\n\t\r\n\tПринцът също се опитва да се хареса на младите саудитци чрез отваряне на страната към повече развлечения, разрешавайки музикални концерти и откривайки първия търговски киносалон в Саудитска Арабия тази година.\r\n\t\r\n\tПри все това правозащитни групи казват, че арестът на активисти от силите за сигурност на принца престолонаследник е опит да се заглуши недоволството в момент, когато жените за първи път се подготвят да шофират и може да е начин за замразяване на всякакви призиви за по-големи реформи.\r\n\t\r\n\tГоворителката на Върховния комисар за човешките права на ООН Лиз Тросел, окачестви репресиите, като \"смущаващи\".\r\n\t\r\n\t\"Ако, както изглежда, задържането им е свързано само с тяхната дейност като защитници на човешките права и активисти по въпросите на жените, те трябва незабавно да бъдат освободени\", каза тя.", "date": "2018.06.05", "title": "Първите саудитски жени получават шофьорски книжки на фона на репресии"}
{"url": "https://www.mediapool.bg/shofyor-blasna-i-ubi-78-godishen-mazh-v-invalidna-kolichka-krai-plovdiv-news279889.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t65-годишен шофьор е блъснал 78-годишен мъж в електрическа инвалидна количка в понеделник преди обяд на кръстовището в хисарското село Старосел, съобщиха от пловдивската полиция.\r\n\tПострадалият е откаран в тежко състояние в болница, където по-късно е издъхнал.\r\n\tМестопроизшествието е запазено, извършен е оглед. Двамата участници в катастрофата са тествани с дрегер за употреба на алкохол, резултатите са отрицателни.\r\n\tС полицейска заповед шофьорът е задържан за срок до 24 часа. Образувано е досъдебно производство, добавят от МВР.", "date": "2018.06.05", "title": "Шофьор блъсна и уби 78-годишен мъж в инвалидна количка край Пловдив"}
{"url": "https://www.mediapool.bg/zadarzhan-e-zapodozryan-za-iznasilvane-na-dashterya-si-v-shumen-news279888.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Шумен задържаха баща, заподозрян за изнасилване на собствената му дъщеря, съобщиха от Апелативната прокуратура във Варна.\r\n\t49-годишният Бейхан Османов е обвинен, че насилил 20-годишната си дъщеря на 24 май тази година. Сигналът бил подаден по-късно от близки на пострадалото момиче.\r\n\tОбвиняемият е баща на 6 деца и до момента се е укривал. На 4 юни е задържан и арестуван с постановление на Районната прокуратура в Шумен за 72 часа. Предастои съдът да разгледа искането на разследващите за постоянния му арест. Османов е осъждан през 2011 г. за блудство с другата му дъщеря, но вече е излежал присъдата си и е реабилитиран.", "date": "2018.06.05", "title": "Задържан е заподозрян за изнасилване на дъщеря си в Шумен"}
{"url": "https://www.mediapool.bg/osueten-e-zagovor-za-atentat-sreshtu-netanyahu-news279895.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелската служба за сигурност Шин Бет каза, че е разкрила заговор за атентат срещу министър-председателя Бенямин Нетаняху, предаде Асошиейтед прес.\r\n\t\r\n\tСилите за сигурност са неутрализирали терористична клетка в Източен Ерусалим, планирала атентати. Сред набелязаните мишени са били Нетаняху и кметът на Ерусалим Нир Баркат.\r\n\t\r\n\tСпоред Шин Бет заговорът е бил направляван от територията на Сирия. Сред арестуваните е имало жител на палестинския бежански лагер \"Шуафат\" в Източен Ерусалим на име Махмад Рашде. Той също така е планирал нападение срещу американското консулство в Ерусалим и канадска делегация, участваща в обучаването на палестинските сили за сигурност на Западния бряг. Планът е предвиждал промъкването на терорист от Йордания.\r\n\t\r\n\tБаркат каза, че е бил информиран за разследването и не е променил обичайните си ангажименти. Нетаняху в момента е на обиколка в Европа.", "date": "2018.06.05", "title": "Осуетен е заговор за атентат срещу Нетаняху"}
{"url": "https://www.mediapool.bg/severna-koreya-prizovala-sasht-da-investirat-v-turisticheskiya-y-sektor-news279890.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаместник-председателят на Корейската трудова партия на КНДР Ким Йон-чхол, който посети САЩ миналата седмица, призова американската страна да инвестира в сектора на туризма в републиката. Това съобщи днес южнокорейският вестник \"Тона илбо\", позоваващ се на дипломатически източник.\r\n\tПо информация на изданието, в хода на срещата си с американския президент Доналд Тръмп, Ким Йон-чхол разказал за плановете на страната да създаде курорт на световно равнище в севернокорейския град Вонсан.\r\n\t\r\n\tВестникът съобщава също, че по време визитата си севернокорейският представител проучил възможностите за снемане на международните санкции срещу Пхенян, в замяна на усилия за денуклеаризация на Корейския полуостров.\r\n\t\r\n\tВ момента Вашингтон и Пхенян чрез няколко канала извършват подготовка за среща на високо равнище между американска президент Доналд Тръмп и севернокорейския лидер Ким Чен-ун, която е планирана за 12 юни в Сингапур. На 1 юни севернокорейска делегация, начело с Ким Йон-чхол пристигна американската столица и предаде на Доналд Тръмп писмо, съдържащо лично послание от Ким Чен-ун.\r\n\t\r\n\tВ петък Тръмп потвърди, че ще се срещне със севернокорейския лидер на 12 юни в Сингапур, но отбеляза, че на срещата едва ли ще бъдат подписани конкретни документи.", "date": "2018.06.05", "title": "Северна Корея призовала САЩ да инвестират в туристическия й сектор"}
{"url": "https://www.mediapool.bg/pod-natiska-na-rim-es-obsazhda-kompromis-za-sistemata-za-predostavyane-na-ubezhishte-news279886.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Люксембург се провежда двудневно заседание на Съвета на ЕС \"Правосъдие и вътрешни работи\", на което българското ротационно председателство ще представи компромисно предложение за реформа на европейската система за предоставяне на убежище, предаде Франс прес.\r\n\t\r\n\tАгенцията отбелязва, че министрите на вътрешните работи на държавите от Европейския съюз ще обсъдят компромисен път за деблокиране на реформата под натиска на новото, популистко правителство на Италия.\r\n\t\r\n\tБългарското ротационно председателство на Съвета ще представи резултатите от неколкомесечните усилия в опит за излизане от задънената улица. \"Ябълката на раздора\" на практика са евентуалните нови квоти за разпределяне на кандидатите за убежище, след предизвикалите остри разделения квоти от 2015 и 2017 г.\r\n\t\r\n\t\"(Днес) няма да има окончателно решение, но министрите ще трябва да кажат дали са съгласни или не да предадат това предложение\" на държавните и правителствените ръководители за срещата им на 28 и 29 юни в Брюксел, обобщил пред Франс прес европейски източник.\r\n\t\r\n\tСтраните членки са си определили тази среща на върха като краен срок за постигане на консенсус по реформата на Дъблинския регламент, който поставя основната тежест при приема на бежанци върху държавите на т. нар. първа линия, като Гърция и Италия, отбелязва Франс прес.\n\n\r\n\t\r\n\tСлед пика от 1,26 милиона молби за убежище през 2015 г. броят на кандидатите намаля чувствително. ЕС обаче засега няма механизъм, който да предотврати криза при нов масиран наплив на бежанци.\r\n\t\r\n\t\"Италия и Сицилия не могат да бъдат бежанският лагер на Европа\", предупреди в неделя новият италиански вътрешен министър Матео Салвини, лидер на крайната десница в една страна, която се почувства изоставена при миграционната криза.\r\n\t \r\n\tСалвини няма да участва в срещата в Люксембург, но вече разкритикува подготвяната реформа с аргумента, че тя \"осъжда\" средиземноморските държави.\r\n\t\r\n\tСпоред българското предложение задължителни \"премествания\" на кандидати за убежище от едни страни в други ще има само ако първите мерки за финансова и техническа подкрепа, които ще се задействат автоматично в период на криза, няма да бъдат достатъчни, посочва Франс прес.\r\n\t\r\n\tПри това тези разпределения ще бъдат налагани само при изключителни случаи, след гласуване с \"квалифицирано мнозинство\" в Съвета на ЕС. \"Гъвкавост\", която освен това ще позволи на дадена страна да намали частично броя на кандидатите за убежище, които би трябвало да приеме при автоматично изчисляване и разпределяне, посочва агенцията.\r\n\t\r\n\tБългарските предложения са \"добра отправна база\", коментира европейски дипломатически източник. Той обаче прогнозира, че \"те вероятно няма да променят най-твърдите\" позиции.\r\n\t\r\n\tСтрани \"на първа линия\" като Италия и Гърция, както и Европейският парламент, искат кандидатите за убежище да бъдат разпределяни постоянно, а не само при кризи.\r\n\t \r\n\tДруги държави, като Унгария и Полша, подкрепяни от Австрия, изключват каквото и да било задължително \"преместване\".\r\n\t\r\n\tГермания и Франция защитават позиция, близка до тази на Европейската комисия: отговорността при разглеждането молбите за убежище да пада главно върху страните \"на първа линия\", освен при кризи, когато би трябвало да има задължителни \"премествания\".\r\n\t\r\n\tМоже би ще са необходими \"още няколко седмици\" за постигане на консенсус след срещата на върха на ЕС в края на юни, призна в неделя германският канцлер Ангела Меркел.\r\n\t \r\n\tВътрешните министри от ЕС са песимисти\r\n\t \r\n\tВътрешните министри от Европейския съюз изразиха във вторник песимизъм за излизане от безизходицата с предлаганите реформи в областта на убежището, намалявайки шансовете за решаване на въпроса навреме за срещата на лидерите от общността по-късно този месец, предаде ДПА от Люксембург.\r\n\t \r\n\t\"Ще излезем от тази дупка само ако всички разберем, че се нуждаем от компромис\", каза люксембургският външен министър Жан Аселборн преди разговорите по въпроса в Люксембург. \"Имам съмнения дали това ще започне да става днес\", заяви той.\r\n\t\r\n\t\"Не мисля, че има реалистичен шанс да постигнем компромис\", каза австрийският вътрешен министър Херберт Кикъл. Той отбеляза, че е един от \"скептиците\" по въпроса за преместването на кандидатите за убежище.\r\n\t\r\n\tДве важни фигури отсъстваха от днешните разговори - германският вътрешен министър Хорст Зеехофер и италианският му колега Матео Салвини, който е лидер на антиимигрантската партия \"Лига\", участваща в новото правителство на Италия, отбелязва агенцията.\r\n\t\r\n\tЕвропейският комисар за миграцията Димитрис Аврамопулос каза, че все още има \"много време\" за постигане на споразумение. Според него няма да има голяма значение дали крайният срок се измести след юни.\r\n\t \r\n\t\"Днес ще се фокусираме върху Общата европейска система за убежище и Регламента от Дъблин. Много опит беше събран от комисарите, от Комисията, от всички експерти за последните две години. Сега е моментът да успеем да финализираме дискусиите по двете теми\", заяви министърът на вътрешните работи на България Валентин Радев, който председателства срещата, съобщи пресцентърът на МВР.\r\n\t \r\n\tТой поясни, че основната задача е подготовка на работата на лидерите на ЕС в края на месеца. Министър Радев изрази очакване днес колегите му да потвърдят предложенията, направени по време на Българското председателство на Съвета на ЕС за усъвършенстване на общата европейска система за убежище и тя стане основа за дискусиите на лидерската среща.\r\n\t \r\n\tГотви се нова европейска система за предоставяне на убежище\r\n\t\r\n\tДо следващата година ще влезе в действие нова европейска система за предоставяне на убежище и кандидатите, чиито заявления са отхвърлени, ще може да бъдат изпращани в страна, която \"не е в списъка с желанията на мигранта\". Това заяви днес министър-председателят на Дания Ларс Льоке Расмусен в реч по случай Деня на конституцията, цитиран от ДПА.\r\n\t\r\n\tРасмусен не навлезе в подробности, а само каза, че няколко европейски страни обсъждат този план. По думите му такава мярка би имала \"огромен превантивен ефект\". Пилотният проект ще бъде представен до края на тази година, добави датският премиер.\r\n\t\r\n\tПо думите на Расмусен Дания разговаря с няколко европейски държави за създаване на център за заселване на мигранти с отхвърлени заявления за убежище, който да е разположен в \"страна непривлекателна дестинация\". Той каза, че е обсъдил плана с австрийския канцлер Себастиан Курц и още няколко страни, които не назова. Освен това Расмусен не посочи в коя страна може да бъде разположен предлаганият център.\r\n\t\r\n\tПо данни на полицията от март т.г. в Дания все още пребивават 956 човека, на които е било отказано убежище. Дания, членка на ЕС от 1973 г., разполага с правото да не се съобразява с някои от нормите на съюза в правосъдието и вътрешните работи. Това изключение бе въведено през 1993 г., след като датчаните отхвърлиха на референдум Маастрихтския договор, положил основата на много от институциите на ЕС, припомни ДПА.", "date": "2018.06.05", "title": "Под натиска на Рим ЕС обсъжда компромис за системата за предоставяне на убежище"}
{"url": "https://www.mediapool.bg/zaradi-mondiala-brazilskite-darzhavni-sluzhiteli-shte-imat-sakrateno-rabotno-vreme-news279885.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБразилските федерални служители ще имат съкратен работен ден по времето, когато националният отбор по футбол играе мачове на световното първенство в Русия, пише в. \"Диариу офисиал да униау\".\r\n\t\r\n\tПричината е часовата разлика, заради която мачовете се падат в работно време в Бразилия. В дните, когато мачовете на бразилския отбор ще бъдат сутринта местно време, то работният ден ще започва в 14 ч. Когато Бразилия ще играе следобед местно време, работният ден ще приключва в 13 ч.\r\n\t\r\n\tПропуснатите часове обаче ще трябва да бъдат отработени след края на Мондиала и не по-късно от 31 октомври.", "date": "2018.06.05", "title": "Заради Мондиала бразилските държавни служители ще имат съкратено работно време"}
{"url": "https://www.mediapool.bg/blizak-pomoshtnik-na-tramp-v-predizbornata-kampaniya-se-opitval-da-vliyae-na-svideteli-news279892.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият ръководител на предизборния щаб на Доналд Тръмп Пол Манафорт, на когото бяха повдигнати обвинения от специалния прокурор Робърт Мълър, се е опитал да въздейства на потенциални свидетели, заяви Мълър на съдебно заседание в понеделник, предаде Ройтерс.\r\n\t\r\n\tПрокурорът, който разследва вероятен сговор между предизборния екип на Тръмп и Русия, поиска от съдията докладчик в окръжния съд на Окръг Колумбия да отмени или промени мярката за неотклонение на Манафорт, с която го освободи от предварителния арест до началото на делото срещу него.\r\n\t\r\n\tМанафорт получи мярка за неотклонение \"домашен арест\" след като през октомври му бяха повдигнати обвинения.\r\n\t\r\n\tМълър внесе множество обвинения срещу Манафорт във федерални съдилища във Вирджиния и Вашингтон, окръг Колумбия, които включват от пране на пари и липса на негова регистрация като чуждестранен агент до банкови и данъчни измами. Манафорт не се признава за виновен.\r\n\t\r\n\tСпециалният агент на ФБР Брок Доумин заяви в декларация, внесена с искането на Мълър, че през февруари Манафорт се е опитвал да се обажда, да пише текстови съобщения и да изпраща криптирани писма на двама души от \"Хапсбърг груп\" - фирма, с която работил, за да популяризира интересите на Украйна.\n\n\r\n\t\r\n\tФБР е документирало показания на двамата души, както и телефонни разпечатки и документи, открити при претърсването на акаунта на Манафорт във виртуалното пространство за съхраняване на данни на \"Епъл\" - \"Айклауд\". То показало, че бившият помощник на Тръмп е опитвал да общува докато е бил освободен под гаранция, съобщи Доумин.\r\n\t\r\n\tКомуникацията му целяла да повлияе върху показанията на двамата и да бъдат укрити доказателства.\r\n\t\r\n\tМанафорт е най-високопоставеният член на предизборния екип на Тръмп, който е с повдигнати обвинения, макар че те не са свързани с дейността му като помощник на тогавашния кандидат-президент.\r\n\t\r\n\tПрокурор Мълър изисква съдия Ейми Бърман Джаксън \"незабавно\" да насрочи съдебно заседание, на което да бъде решено каква мярка за неотклонение да бъде взета спрямо Манафорт, което може да доведе до изпращането му зад решетките.", "date": "2018.06.05", "title": "Близък помощник на Тръмп в предизборната кампания се опитвал да влияе на свидетели"}
{"url": "https://www.mediapool.bg/protesti-sreshtu-niskite-izkupni-tseni-na-chereshite-news279896.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроизводители на череши от района на Стара Загора и Казанлък протестираха срещу ниските изкупни цени и невъзможността да реализират продукцията си. Те настояват за намеса на държавата по примера с решаването на проблема с производителите на розов цвят. Заканиха се, че ако исканията им не бъдат чути и не последват действия, ще има нови протести.\r\n\tЗам.-министърът на земеделието Цветан Димитров, който беше на протеста, ги посъветва да си направят браншова организация, която да защитава интересите им.\r\n\t\r\n\tОколо 50 производители на череши и берачи блокираха по обяд пътя към старозагорското село Загоре и оставиха свободен за автомобили главния пътен възел към магистрала \"Тракия\". Недоволните от ниските изкупни цени разсипаха няколко щайги с череши.\r\n\tНастояваме за намеса на държавата и защита на производството, заяви Николай Атанасов от протестиращите. \"Искахме просто да бъдем чути от министъра и някой да вземе решение и да обърне внимание за тези ниски изкупни цени и евентуално да помислят за някаква компенсация, без значение по какъв начин\", допълни той, цитиран от БНР.\n\n\r\n\t\"Плащаме по 40 стотинки за килограм на берачите, а получаваме между 90 стотинки и 1 лев за продукцията. Държавата искаме да ни помогне. Ние не можем да наложим на търговеца да ни изкупува скъпо черешите. Не можем да кажем и на работника: \"Ще дойдеш да ни береш за 20 стотинки или за 10 стотинки\". Даже в Русенска област мислят да блокират Дунав мост\", каза Стойчо Шутов, овощар от Старозагорско, цитиран от БНР.\r\n\tРомите заявиха, че ако не се увеличат изкупните цени на черешите, отново ще заминат за чужбина, за да участват в прибирането на реколтата там, предаде БТА.\r\n\tВ Кюстендилско пък не се знае кой ден преработвагтелите ще изкупуват черешите. Един ден купуват, на другия не купуват, това пречи да организираш кампанията, коментира Антон Петров, производител на череши от Кюстендилско пред Mediapool. Там кампанията по изкупуването на черешите започна миналата седмица с цена от 80 ст./кг, а след това е паднала на 70 ст./кг.\r\n\tРанните череши от сортовете \"11 май\" и \"24 май\" пък въобще не се изкупуваха и останаха по дърветата. Производителите писаха и на , която ще се срещне с тях в четвъртък.\r\n\t\r\n\tПроблемът с ниските изкупни цени на черешите е от години. Продукцията се изкупува на едро от няколко големи преработватели на цени между 50 и 80 ст./кг. Подозренията са, че между тях има картелно споразумение за изкупната цена.\r\n\tПреди около три, четири години на българския пазар бяха влезли дребни търговци от Румъния и Молдова, които предлагаха добра цена от 2 лв./кг за качествена череша. По техни твърдения те са били спрени от българските власти на Дунав мост и през последните години не влизат.\r\n\tТака при липсата на конкуренция, продукцията се изкупува единствено от няколко големи преработватели в България. Затова съмненията са за договаряне на цените.\r\n\tИзходът е българските власти да разрешат на търговците от съседните страни да изкупуват българския плод и да не им правят проблеми на границата, твърдят производители.\r\n\tСпоред заместник-министъра на земеделието Цветан Димитров обаче производителите трябва да направят своя собствена организация, за да бранят интересите си.\r\n\t\"Част от производителите нямат договори, което по никакъв начин не ги защитава. Второ, сред най-важното са тези организации на производители, за които говорим от години. Това е ангажимент на държавата и тя трябва да си свърши работата. Останалото - чисто пазарните взаимоотношения между производител и търговец, това е работа на всеки сам да си ги реши какъв договор ще подпише и каква цена ще има заложена в този договор\", коментира Цветан Димитров.\r\n\tТой обеща на производителите, че ако има проблем, той ще бъде решен. Припомни, че през миналата година са изплащани компенсации от държавата на производители на череши. Това беше заради унищожена от измръзване продукция, като компенсацията беше 200 лв./дка след сложна процедура на доказване на пропадналите площи.\r\n\t\r\n\tСпоред производители в сектора има свръхпроизводство. Няма свръхпроизводство, а има увеличаване на площите с череши с 12 000 декара през тази година, коментира зам.-министърът на земеделието Цветан Димитров.\r\n\tАгробюлетинът на земеделското министерство отчита положителни промени в добива на череши през последните години в резултат на нови разработки и технологии. Тенденцията е към устойчиво нарастване на площите, които са се увеличили с над една пета (22.7%) спрямо всички овощни видове в страната. За последните пет години произведената продукция от череши се е удвоила (ръстът е над 97%).\r\n\tЗа 2017 г. площите с череши, които дават плод, са 8989 хектара при 8055 хектара през 2015 г., показват още данните на земеделското министерство. През миналата година са произведени 48 391 тона череши, което е средно 538 кг/дка.\r\n\tЧерешите имат най-голям дял от преработените плодове – близо една трета през 2016 г. Тогава са преработени близо 23 хил. тона пресни череши в 29 предприятия. Над половината от произведена продукция (57%) е била реализирана в страни от Европейския съюз, но около 9.5 хил. тона преработена продукция не е била реализирана, показват още данните на земеделското министерство.\r\n\tБългария е сред световните лидери по производство череши на пулп, които се използват в сладкарската промишленост, и се нарежда на второ място като износител след Турция за миналата година, показват данните на Световната търговска организация.", "date": "2018.06.05", "title": "Протести срещу ниските изкупни цени на черешите"}
{"url": "https://www.mediapool.bg/ako-ne-vzeme-parite-kakvo-pravim-togava-shte-ya-razhodim-na-vitosha-news279891.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tТова е извадка от разговор, записан със специални разузнавателни средства (СРС), за който обвинените за подкуп в особено големи размери кметица на столичния район \"Младост\" Десислава Иванчева и заместничката ѝ Биляна Петрова твърдят, че са прочели в секретната папка с доказателства по делото си.\r\n\tУточнявайки, че инициалите Д. и В. се отнасят към фамилиите на обвиняемия като посредник в корупционната схема бивш кмет на \"Младост\" от ГЕРБ Петко Дюлгеров и основния свидетел Александър Ваклин, осигурил белязаните 70 000 евро за подкупа, двете показаха на медиите и други извадки.\r\n\t(Д. и В. – бел.ред.) , поясни Петрова. И показа друга извадка от диалога между двамата мъже.\r\n\t\n\n\r\n\tОт предварително подготвените от тях преписи на част от СРС-тата става ясно още, че Ваклин е комуникирал по случая и с друг инвеститор, чието име обаче не се споменава в материалите по делото, прочетени от Иванчева и Петрова.\r\n\t(Ваклин)  (Иванчева), обясни Петрова.\r\n\t\r\n\tПо думите ѝ още преди ареста им на 17 април, двете с Иванчева са подавали сигнали в полицията за получени заплахи, които към онзи момент са им се стрували като шеги.\r\n\t, продължи заместничката на Иванчева.\r\n\tПопитана дали сред секретните материали по делото са прочели записан разговор, в който двете коментират поискан от Ваклин подкуп, Петрова отговори: \r\n\t, заключи зам.-кметицата на \"Младост\".\r\n\t, добави Биляна Петрова.\r\n\tПопитана дали такива са били причините и за забавянето на преписката по проекта на Александър Ваклин, тя обясни, че , след което бе прекъсната от Иванчева.\r\n\t(неин заместник, избран миналата седмица от СОС за и.д. кмет на \"Младост)(на Петрова)(Ваклин), взе думата районната кметица, след което от съдебната охрана прекратиха импровизирания ѝ брифинг зарадин началото на съдебното заседание.\r\n\tДвете обвиняеми имаха на разположение последните 3 работни дни, за да четат доказателства, след като апелативният спецсъд им позволи това и отложи миналия четвъртък окончателното си произнасяне по отстраняването им от длъжност. Магистратите дадоха във вторник нова отсрочка на Иванчева и Петрова, за да се запознаят с новопостъпили 4 тома с материали по делото, които бяха неизвестни за тях и защитата им. Така окончателното решение за отстраняването им длъжност бе отложено за 7 юни.\r\n\t\r\n\tСлед края на заседанието на апелативния спецсъд прокурорът, явил се в залата – Тихомир Стоев, първоначално отказа да коментира изнесените от двете обвиняеми факти, защото не ги бил чул. Впоследствие обаче заяви, че .\r\n\tПопитан дали инициалите \"ББ\" и \"ЦЦ\" действително фигурират в папките по делото, Стоев уточни, че е чел всички доказателства по случая, но точно този елемент не желае да го коментира: \r\n\t(веществени доказателствени средства), продължи лаконично обвинителят от апелативната спецпрокуратура.\r\n\tСлед което все пак сметна за необходимо да уточни, че \r\n\tПомолен да уточни още дали въпросните политически фигури са споменавани в контекста на длъжностните задължения на Иванчева и Петрова, прокурор Стоев добави:", "date": "2018.06.05", "title": "\"Ако не вземе парите какво правим? Тогава ще я разходим на Витоша\""}
{"url": "https://www.mediapool.bg/vazrasten-shofyor-blasna-maika-s-dete-na-peshehodna-pateka-v-smolyan-news279887.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзрастен шофьор блъсна с колата си майка с дете на пешеходна пътека в Смолян във вторник, съобщиха от местната полиция.\r\n\tИнцидентът е станал малко преди 13.00 часа до Младежкия дом в града, когато 80-годишният водач на \"Форд\" решил да изпревари спряла пред него кола и ударил двамата пострадали.\r\n\tПо първоначални данни, детето е само с охлузи рани, а майката е с болки в единия крак. Двамата са приети в местната болница. \"В момента изясняваме обстановката, по първоначални данни вината е изцяло на шофьора\", коментира началникът на полицията в Смолян Николай Димов пред Дарик радио.", "date": "2018.06.05", "title": "Възрастен шофьор блъсна майка с дете на пешеходна пътека в Смолян"}
{"url": "https://www.mediapool.bg/dps-anulira-chlenstvoto-na-kuzov-koito-povleche-i-kabil-news279899.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДПС обяви за невалидна партийната книжка, с която се е сдобил бившият депутат от Атака Владимир Кузов, който бе осъден условно за склоняване на непълнолетен към блудство.\r\n\tЗаради екзотичното решение за разширяване на формацията пък оставка от поста председател на софийската организация подаде Нихат Кабил. Антон Тепавичаров, шефът на структурата на партията в район \"Оборище\", където е членувал Кузов, е изключен.\r\n\tЛавината бе отприщена ден след като се разбра, че бившият депутат от Атака и осъден за склоняване към блудствени действия на непълнолетен, се е озовал в партията.\r\n\tОставката на Кабил и изключването на Тепавичаров бяха оповестени лично от лидера на ДПС Мустафа Карадайъ. По думите му, е имало проверка, която установила, че при приемането на Кузов са нарушени условията и реда на устава.\r\n\t\"Членската книжка на лицето Кузов е невалидна и той не е легитимен член на ДПС\", заяви Карадайъ.\n\n\r\n\tТой специално поздрави медиите за своевременната реакция.\r\n\t\"Бих искал да ви поздравя за своевременната реакция. Медиите имат мисия и своевременната реакция в такива ситуация е част от изпълнението на тази високоотговорна ваша мисия. За всички нас ДПС е обща кауза. Изповядваме общочовешки и европейски ценности. Компромиси с ценностите не правим, последователни сме\", каза Карадайъ.\r\n\t″Уставът на ДПС и всички програмни документи и решения на партията са задължителни за всички членове. Следва да се спазват, при нарушения се налагат наказания. Този въпрос за нас е приключен\", каза още лидерът на ДПС.\r\n\tТой отказа да отговаря на въпроси.\r\n\tКузов беше депутат от \"Атака\" до 2006 г., когато беше изключен от партията, но остана независим народен представител. Малко по-рано стана ясно, че срещу него има разследване за склоняване на напълнолетен към блудствени действия, а по-късно бе осъден условно. Присъдата му вече е изтекла.\r\n\tКузов не е първият националист, който се преориентира към ДПС. На предсрочните избори през миналата година бившият депутат от Патриотичния фронт и архонт Слави Бинев оглави листа на ДПС в София.", "date": "2018.06.05", "title": "ДПС анулира членството на Кузов, който повлече и Кабил"}
{"url": "https://www.mediapool.bg/vitomir-saraivanov-stava-shef-na-sporta-v-bnt-news279897.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВитомир Саръиванов ще оглави спортната редакция на БНТ, съобщиха неофициално от БНТ за Mediapool. \r\n\tСпортният журналист бе на същата позиция в екипа на бТВ, но е напуснал телевизията. Кариерата на Саръиванов започна именно в БНТ.\r\n\tЖурналистът има над 20-годишен опит в телевизията. Той беше спортен коментатор и водещ в БНТ в продължение на десет години.\r\n\tСлед това бе водещо лице на българския филиал на \"Евроспорт\". Работил е още за ТВ7 и Нова телевизия като водещ и продуцент. В последните две години бе главен редактор \"Спорт\" в бТВ.\r\n\tНа 30 май ръководството на БНТ уволни водещия продуцент на спортната си програма Методи Манченко. Уволнението стана факт само две седмици преди началото на Световното първенство по футбол в Русия, което националната телевизия ще предава.\n\n\r\n\tИменно Методи Манченко водеше студийната програма на БНТ по време на последните няколко големи футболни форуми. Все още не е ясно какви промени в програмата ще внесе Витомир Саръиванов и дали той ще води студиата преди и след мачовете в Русия.", "date": "2018.06.05", "title": "Витомир Саръиванов става шеф на спорта в БНТ"}
{"url": "https://www.mediapool.bg/povecheto-hora-sa-dovolni-ot-bolnichnite-grizhi-no-ne-i-ot-sistemata-i-doplashtaneto-news279898.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщо около две трети от пълнолетните българи, които са били в болница през последните пет години, са ”много доволни“ или ”по-скоро доволни“ от грижата, която са получили, докато една трета са останали по-скоро недоволни от лечението.\r\n\tПовече от половината обаче оценяват разходите от болничния си престой като по-скоро високи или много високи. Като цяло има много какво да се желае от предоставяното лечение по отношение на неговата достъпност, комплексност и качество в три от основните социално значими области в медицината – онкология, кардиология и неврология. Това показва нов ”Индекс на болниците\", представен във вторник, чиято реализация е съвместна разработка на ”Галъп интернешънъл\" и специализирания здравен сайт clinica.bg.\r\n\tДанните от социологическо проучване на ”Галуп” подсказват, че обществото ни харесва медицинските грижи и уважава лекарите и труда им, но явно не е убедено в цялостната коректност на системата и най-вече в ценообразуването. Доплащането, например, остава един от основните проблеми за пациентите. Чувствителен дял от лежалите в болница в последните години – двама от всеки петима - споделят, че са се наложили плащания, които смятат за извънредни, допълнителни и необосновани. Все пак, повече от половината не са се сблъскали с такава необходимост, но размерът на проблема очевидно не е малък.\r\n\t\r\n\tДанните разбира се не могат да бъдат съвършено представителни – имат характера на общ сондаж - но показват ясно, че общественото отношение към болничната помощ е по-скоро разделено и не може да се каже, че задоволството преобладава. Грижата за здравето се оценява добре, но грижата за здравеопазването – явно не съвсем.\n\n\r\n\tСондажът е на основата на преки интервюта сред 772 души между 9 и 16 март.\r\n\t\r\n\tЦелта на индекса е да служи за по- информиран избор за лечение при пациентите и обръща вниманието на специалистите и институциите върху постигането на по-добри резултати при осъществяването на медицинската дейност.\r\n\tИндексът се състои от две основни части\r\n\tПървата показва обективните данни за броя лечебни заведения, които оперират в областта на неврологията, онкологията и кардиологията, както и на обема дейност, което всяко едно от тях е извършило през изминалата 2017 г. Освен количествени, в тази част са въведени и качествени показатели за всяка от трите медицински области. Данните за реализирането на тази част от индекса са предоставени от НЗОК.\r\n\tВтората част на индекса дава субективната нагласа на пациентите, които са претърпели лечение в болница през изминалите пет години, осъществена чрез сондажа на ”Галъп интернешънъл\".\r\n\tТова са първите стъпки в осъществяването на подобен индекс у нас. През следващите месеци предстои индексът да бъде усъвършенстван с увеличаване, както на броя медицински области, така и на качествените показатели за всяка една от тях. Резултатите ще бъдат представяни всяка година и ще бъдат публично достъпни.\r\n\t\r\n\tОбщо 40 са били болниците и диспансерите, в които са се лекували пациентите през изминалата година у нас. В единайсет от тях или в по-малко от 25%, са се извършвали и четирите дейности по лечението на онкологичните заболявания – химиотерапия, лъчелечение, диспансерно наблюдение и палиативни грижи.\r\n\tTочно проследяването на пациентите обаче е изключително важно след приключване на активното им лечение.\r\n\tПрез 2017 г. пациентите на химиотерапия са били 31 878. В същото време броят на диспансерните прегледи, които са извършени на хора с онкологични заболявания в страната, са били 11 005, въпреки че всеки пациент трябва да бъде проследяван. Диспансерни прегледи са се извършвали в 30 от 40-те лечебни заведения по онкология, като в 12 от тях за цяла година са направени по-малко от сто. Клиниките, които извършват активно лечение на пациенти с онкологични заболявания, са длъжни, ако не предоставят сами дадена услуга, да сключат договор за осъществяването ѝ с друго лечебно заведение.\r\n\tЦифрите обаче недвусмислено говорят, че съществува проблем с осигуряването на комплексното лечение и проседяване на пациентите.\r\n\tОще по-малък е броят на болниците, които осигуряват възможност за палиативни грижи за пациентите им, чието състояние се е влошило. Онкоклиниките с договор с касата по тази пътека са 20, а броят на пациентите, които са преминали по нея са едва 2181. В същото време по данни на Националния раков регистър на година от онкологични заболявания умират над 17 000 души, което ясно показва, че броят на хората, които са се нуждаели от подобни грижи е доста по-голям.\r\n\tВ страната ни е имало 21 онкологични центъра, където се провежда лъчелечение. През миналата година през тях са минали 15 601 души, което кореспондира с нуждата от подобно лечение и показва, че то вече не е проблем за страната ни. Конкретните цифри за всяка болница може да видите .\r\n\t\r\n\tНад 130 са лечебните заведения, където се настаняват хора с исхемични инсулти. През миналата година в тях са били приети 50 304 случая. Броят е устойчив за последните години. Тревожна тенденция обаче е, че едва в 36 от болниците се е осъществявало лечение на исхемичните инсулти с тромболиза, което дава реално шанс за възстановяване на пациентите. Общо 428 са били тромболизите през миналата година. Това означава, че от всички 50 304 души с исхемични инсулти, модерно лечение са получили приблизително 0.8%. В същото време в страните от ЕС тази цифра е над 3.5, като в някои достига и над 12%.\r\n\t\r\n\tПричините за това са различни. Сред тях са както късното достигане на пациентите до лечебните заведения – след третия час от началото на инсулта, така и липсата на организация за провеждане на тромболизи във всяка болница. Положителна тенденция обаче е, че броят на тромболизите в страната се увеличава. През 2017 г. той е по-голям с 98 в сравнение с предходната. През 2016 г. хората, които са получили тази терапия са били 330, а през 2015 г. – 308.\r\n\tТромбектомиите са друга модерна възможност за лечение на инсултите у нас. Тя се прилага при пациенти, където тромболизата не може да помогне, защото съсирекът, който спира притока на кръв в мозъка е много голям. Лечение на пациентите с този метод у нас обаче през миналата година е имало едва в две лечебни заведения.\r\n\tКонкретните цифри за всяка болница може да видите.\r\n\t\r\n\tОбщо 59 са лечебните заведения в страната, които са имали инвазивна кардиология през 2017 г. Гъстотата им безспорно е най-голяма в столицата, където има 13 инвазивни лаборатории. Около 77 000 са процедурите, които са били направени в тях през миналата година.\r\n\tБроят на диагностичните е бил 39 231, а на лечебните – 34 373. Отделно от тях са били поставени 4 324 пейсмейкъри. Обемът на извършените процедури в лечебните заведения обаче е доста различен.\r\n\tВ по-малко от половината клиники диагностичните или лечебни манипулации гравитират около и над 1000 за година. Местата, в които всяка една от двата вида процедури са около или под 500 са още толкова. Електрокардиостимулация се извършва в 22 от всички 59 клиники.\r\n\tОще по-малък е броят на лабораториите, които поставят кардиовертер - 13, а не само антибрадикарден пейсмейкър. Различно е и съотношението при спешността.\r\n\tВъпреки че повечето случаи в инвазивната кардиология не търпят отлагане, има такива, които са най-тежки и неотложни, като остър коронарен синдром с персистираща елевация на ST сегмент.\r\n\tПроцентът им спрямо всички лечебни процедури средно за страната е 25.22, като той отново варира в широки граници - от 0 до над 40. Цифрите отново показват, че комплексността и качеството на услугата е твърде различно в отделните лечебни заведения. Конкретните цифри за всяка болница може да видите .", "date": "2018.06.05", "title": "Повечето хора са доволни от болничните грижи, но не и от системата и доплащането"}
{"url": "https://www.mediapool.bg/putin-tvardi-che-rusiya-ne-iska-razdori-a-edinen-i-protsaftyavasht-es-news279857.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия не си поставя за цел да внася някакви раздори в Евросъюза, каза руският президент Владимир Путин в интервю за австрийската телевизионна и радиокомпания О Ер ЕФ в навечерието на своето посещение в Австрия, цитирано от ТАСС.\r\n\t\"Обратно, ние сме заинтересувани Евросъюзът да бъде единен и процъфтяващ, защото той е най-големият ни търговско-икономически партньор. И колкото повече проблеми има вътре в ЕС, толкова повече са рисковете и неопределеността за нас самите\", каза той в отговор на въпрос защо Москва развива контакти с политически сили в Европа, които са критично настроени към ЕС.\r\n\t\r\n\tРусия се стреми да сътрудничи в Европа само с онези политически сили, които самостоятелно искат и публично изявяват готовност да работят с Москва, посочи Путин.\r\n\t \r\n\t\"Само в това трябва да търсите причината за контактите на нашите политически партии, формирования и движения с европейските, а не в желанието нещо-там да разклатим или някакси да попречим за нещо в Евросъюза. Бих искал Австрия и другите страни от ЕС да си избият тази мисъл от главата\", подчерта руският президент.\n\n\r\n\t\r\n\tТой се спря по-конкретно на тесните контакти на партия \"Единна Русия\" с Австрийската партия на свободата, която влиза в управляващата сега коалиция във Виена. Според него става дума изключително за политически контакти на партийно равнище, като добави, че самият той, е сред основателите на \"Единна Русия\", но като държавен глава сега е прекратил членството си в нея. Президентът се спря и на традиционно добрите и близки отношения между Австрия и Русия, добавяйки при това, че Виена е доверен партньор на Москва в ЕС.\r\n\t\r\n\tРуският лидер също така отхвърли твърденията за руска намеса в избирателната кампания в САЩ и се спря по-конкретно на частната дейност на често споменавания на Запад Евгений Пригожин.\r\n\t \r\n\t\"Моля ви да правите разлика между руското правителство, руската държава и отделни юридически лица. Вие казвате, че наричат господин Пригожин \"готвача на Путин\". Той наистина работи в сферата на гастрономията, има ресторанти в Санкт Петербург. Но сега искам да ви попитам: сериозно ли мислите, че собственикът на ресторант, дори и ако той има способности на хакер и притежава фирма от тази сфера - аз не зная с какво се занимава той там, - че този човек може да повлияе на изборите в САЩ или в която и да е друга европейска страна? Колко ниско трябва да паднат масмедиите и политиката на Запад, ако собственикът на ресторант от Русия може да окаже влияние на изборите в САЩ\", посочи Путин.\r\n\t\r\n\t\"Питайте самия него. Руската държава няма нищо общо с това\", подчерта той.\r\n\t \r\n\tРуският президент заяви, че не може да има никакви условия, при които Русия да върне Крим на Украйна. По думите му Крим е получил независимост не в резултат на навлизането на руските войски на полуострова, а след референдум, на който жителите са поискали това.\r\n\tПрез  руските войски анексираха Крим, който дотогава беше част от Украйна. В резултат на това САЩ и Европейският съюз наложиха санкции на Русия.\r\n\t\"Когато противоконституционен военен преврат се извърши в Украйна и властта бе взета чрез сила, нашата армия се намираше легално в Крим, нашата военна база беше там по силата на сключени споразумения\", заяви Путин и обърна внимание на факта, че \"руската армия винаги е присъствала в Крим\".", "date": "2018.06.05", "title": "Путин твърди, че Русия не иска раздори, а единен и процъфтяващ ЕС"}
{"url": "https://www.mediapool.bg/tornado-ostavi-okolo-40-kashti-vav-varnensko-bez-pokriv-news279858.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 40 къщи в област Варна са останали без покрив след разразилата се буря и преминалото торнадо в понеделник вечер.\r\n\tНа територията на община Аксаково без покрив са 20 къщи, а в селата Куманово и Климентово съответно 12 и 8. Това съобщи областният управител на Варна Стоян Пасев.\r\n\tЕдно семейство е останало без жилище, но е осигурено място, където да пребивава и към  момента няма бедстващи хора, посочи той.\r\n\tНа всички пострадали ще бъде отпусната еднократна помощ от 325 лв.\r\n\tОписването на щетите от бурята ще продължи и във вторник.\n\n\r\n\tОбщините могат да кандидатстват за помощи пред Комисията за бедствия и аварии, ако има нанесени материални щети върху инфраструктурата или обществените сгради.\r\n\tОбилният дъжд, който се изсипа в област Варна в понеделник беше придружен с градушка и торнадо. Центърът на Варна остана под вода. Това предизвика кризисна ситуация, но положението не е бедствено, стана ясно от думите на областния управител.\r\n\tПричината за наводнението във Варна е, че проточният канал, минаващ под влаковите релси, не е успял да побере водата.\r\n\tКризисният щаб ще решава във вторник как могат да се отточат дъждовните води. \"Може би трябва да се мисли за друг маршрут на канала\", каза Стоян Пасев.\r\n\tПо думите му калта, донесена от валежите, вече е отстранена от влаковите релси и влаковете са пуснати частично да преминават.", "date": "2018.06.05", "title": "Торнадо остави около 40 къщи във Варненско без покрив"}
{"url": "https://www.mediapool.bg/britanskite-turisti-savetvani-da-se-pazyat-ot-dzhebchii-taksidzhii-i-prostitutki-v-bulgaria-news279859.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританското външно министерство е публикувало препоръки към своите туристи, които възнамеряват да посетят българските черноморски курорти. Те съветват съгражданите си да се пазят от джебчии, таксиджии и проститутки, съобщи бТВ.\r\n\t\"Пазете се от джебчии в центъра на града и туристическите курорти, особено когато се возите на автобуси, влакове или се намирате на оживена улица. Тази година се наблюдава и висок брой на кражбите от хотелски стаи в Слънчев бряг\", посочват от ведомството.\r\n\tТе допълват, че кражби и \"заплашително поведение\" се наблюдават редовно и от \"недоброжелателни таксиджии\" в Слънчев бряг.\r\n\t\"Проституцията в България не е незаконна, но получаваме много сигнали от британски граждани, че са били обирани и нападани от проститутки и техните придружители\", посочват от британското външно министерство.\r\n\tНякои от туристите са таксувани по-скъпо в стриптийз клубовете по Черноморието, но и в Банско, Боровец и София.\n\n\r\n\tБританското външно министерство посочва, че в България от време на време има протести. Британските граждани трябва на всяка цена да избягват тези протести и да следят новините, за да знаят къде се провеждат те.", "date": "2018.06.05", "title": "Британските туристи съветвани да се пазят от джебчии, таксиджии и проститутки в България"}
{"url": "https://www.mediapool.bg/kartina-na-van-gog-e-prodadena-za-7-mln-evro-news279862.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПлатното \"Жени, кърпещи рибарски мрежи на дюните\", рисувано от Винсент ван Гог, когато е на 28 години, е продадено за над 7 милиона евро. Това е първа продажба на търг на творба на холандеца във Франция от 20 години насам.\r\n\tФрансис Бриест от аукционна къща \"Арткюриал\" обяснява защо цената е толкова висока: \"Защото на практика не се предлагат творби на Ван Гог на пазара. Те са в музеите или фондове. Ето защо купувачите са готови да платят и надплатят за произведените с подобно качество и значение\".\r\n\tТворбата е датирана от 1882 г. и е вдъхновена от провинциалния пейзаж около Хага, където Ван Гог е прекарал кратко време.\r\n\tСпоред организаторите на търга в нея се откриват всички характеристики на творчеството му, а това е единственият пейзаж, който художникът рисува през тази епоха.\r\n\tКартината беше собственост на частен европейски колекционер, който я отдаде под наем за 8 години до 2015 г. на музея на Ван Гог в Амстердам.\n\n\r\n\tТъргът беше събитие в света на изобразителното изкуство, тъй като все по-малко картини на Ван Гог стигат до пазара.\r\n\t\"За купувача мога да ви кажа само, че той ще си отиде с картината отвъд Океана. Не е европеец. Все пак картината ще отиде за няколко месеца в музей и мисля, че това е прекрасно\", допълва Бриест.\r\n\tПоследната продажба в Париж на търг на творба на Ван Гог е от средата на 90-те години и е продадена за 10 милиона долара.\r\n\tРекордът за творба на Ван Гог се държи от платното \"Портрет на доктор Гаше\", за което бяха платени 82.5 млн. долара през 1990 г.", "date": "2018.06.05", "title": "Картина на Ван Гог е продадена за 7 млн. евро"}
{"url": "https://www.mediapool.bg/avstriyskiyat-kantsler-predlaga-po-malko-evrokomisari-news279860.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКанцлерът на Австрия Себастиан Курц предложи реформи в Европейския съюз, които предвиждат съкращаване на броя на комисарите. Целта е намаляване на административните разходи, съобщава германският всекидневник \"Ди Велт\".\r\n\tСедмици преди началото на ротационното председателство на Австрия на Съвета на ЕС, Курц заяви, че \"ако искаме да спасим Европа, Брюксел трябва да даде пример и да съкрати административните разходи\". Той призова Брюксел \"да подходи с внимание към парите на данъкоплатците\".\r\n\tАвстрия поема председателството на Съвета на Европейския съюз от България на 1 юли.\r\n\t\"Ако броят на комисарите бъде намален от сегашните 28 до 18, на базата на справедлива ротационна система, това ще доведе не само до спестяване, но и ще направи Европейската комисия също така по-ефективна и по-фокусирана\", каза Курц.\r\n\tСпоред него би било добре да има само едно седалище на Европейския парламент (ЕП). \"Разбира се, че е безсмислено да има две седалища на един и същи парламент – Брюксел и Страсбург. Сигурен съм, че в бъдеще Европейският парламент ще се намира само на едно място\", каза австрийският канцлер. Той обаче прогнозира, че \"Франция никога няма доброволно да се откаже от Страсбург\".\n\n\r\n\tПо правило ЕП заседава веднъж месечно от понеделник до четвъртък във френския град Страсбург, а през останалата част от месеца се събира в Брюксел. Цената на тази двойна структура възлиза на около 200 милиона евро годишно. Секретариатът на ЕП е в Люксембург. Схемата се основава на споразумения, съгласно които институциите на ЕС следва да се намират в колкото се може повече страни. Не става въпрос само за престиж, но и за реални икономически интереси.\r\n\tВ разгорещен дебат за нова многогодишна финансова рамка за ЕС след 2020 г. Австрия, наред с други нетни вносители като Холандия, Дания, Швеция и Финландия, призовава сегашното ниво на разходите в бюджета на ЕС - тоест, да не надвишават един процент от брутния вътрешен продукт.\r\n\tНо в разрез с това предложение, разходите се очаква да нараснат от 1.211 до 1.279 трилиона евро до 2027 г., което е равно на около 1.11 % от брутния вътрешен продукт на страните членки.\r\n\tЗа Австрия това означава 970 милиона евро за Брюксел всяка година, което е неприемливо, казва Курц. Той има амбицията да започне \"тежки и дълги\" преговори относно новия бюджет на ЕС.\r\n\tАвстрийският канцлер приветства увеличените инвестиции в защитата на външните граници на ЕС.", "date": "2018.06.05", "title": "Австрийският канцлер предлага по-малко еврокомисари"}
{"url": "https://www.mediapool.bg/iran-shte-uvelichi-svoite-tsentrofugi-za-uran-v-ramkite-na-pozvolenoto-ot-sporazumenieto-news279861.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИран уведоми Международната агенция за атомна енергия (МААЕ), че ще увеличи своя капацитет за обогатяване на уран в рамките на позволеното от международното споразумение за ядрената му програма от 2015 г., предаде Асошиейтед прес.\r\n\t \r\n\tИранската организация за атомна енергия (ИОАЕ) е изпратила писмо с подробности до МААЕ, съобщи нейният говорил Бехруз Камалванди, цитиран от държавната телевизия.\r\n\t\r\n\tВчера иранският върховен лидер аятолах Сайед Али Хаменей нареди броят на центрофугите за обогатяване на уран, с които страната разполага, да бъде увеличен. Иран ще запази ядрената си програма, въпреки оттеглянето на Съединените щати от споразумението, обяви той.\r\n\t\r\n\tСделката от 2015 г. наложи строги ограничения на обогатяването на уран от Иран в замяна на вдигане на международни санкции.", "date": "2018.06.05", "title": "Иран ще увеличи своите центрофуги за уран в рамките на позволеното от споразумението"}
{"url": "https://www.mediapool.bg/zdravnata-kasa-planira-da-plashta-za-rezultat-ot-lechenieto-ot-dogodina-news279866.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗдравната каса очаква преразходът ѝ за лекарства тази година след приспадането на всички отстъпки от фармацевтичните компании да е между 80 и 100 млн. лева. Ръстът на разходите се дължи основно на факта, че вече 75% от бюджета за онколекарства отива за скъпо струващите таргетни терапии и само 25% за стандартни онкотерапии, съобщи директорът на лекарствената дирекция в касата д-р Галя Кондева. По думите ѝ тази тенденция е нормална и новите терапии увеличават преживяемостта на пациентите, но същевременно здравната каса взема мерки за това подходящата терапия да достига до точния пациент, а заплащането да се обвързва с резултата от лечението, за да бъдат разходите на фонда максимално ефективни. Тази година бюджетът на НЗОК за онколекарства е 282 млн. лева, но реално ще надхвърли 300 млн. лева.\r\n\tОчакваните отстъпки от фармацевтичните компании в онкологията са около 40 млн. лева.\r\n\tКондева обясни, че касата засилва контрола над това дали назначаването на онкотерапиите става в съответствие с фармакотерапевтичните ръководства и при наличие на определени генетични и имунохимични маркери.\r\n\tТова вече ще се засича и през въведените електронни протоколи, с които болниците отчитат назначеното лечение.\r\n\tПо думите на Кондева в момента има случаи, при които таргетни терапии се предписват на пациенти, които не са показани за лечение с тях.\n\n\r\n\t, посочи тя.\r\n\tКондева съобщи, че в момента НЗОК има договори с 40 болници за онколечение, като пазарният дял на частните болници постоянно нараства и достига 24%. В същото време по думите ѝ частните болници работят приоритетно с таргетна терапия.\r\n\tЗа да направи разходите си по-ефективни, касата се подготвя от следващата година да плаща за резултат от лечението, като идеята е резултатът да се измерва на базата на обективни критерии за това как пациентът се повлиява от терапията.\r\n\t, обясни Кондева.\r\n\tТака при отсъствие на терапевтичен ефект фармацевтичната компания може да върне и цялата платена от НЗОК сума за дадено лечение.\r\n\tОбвързването на плащането с резултат е свързано освен с нормативни промени и въвеждането на специален софтуер в болниците, което тепърва предстои да се случи и все още няма пълна яснота как ще стане.\r\n\tНЗОК обмисля промяна и в начина, по който плаща за биологичните терапии за ревматологичните заболявания.\r\n\tКондева обясни, че курсът на лечение на един пациент с ревматоиден артрит с биологични терапии варира между 12 000 и 18 000 лева с различните медикаменти при сходен терапевтичният ефект. Затова НЗОК иска да обвърже и плащането на биологичните терапии с ефекта от лечението.\r\n\tПо повод недоволството на пациенти срещу новия ред за отпускане на биологичните терапии, Кондева коментира, че те целят отново подобряване не контрола достигането на точната терапия до точния пациент.\r\n\tТя даде пример, че от 8 пациенти, разгледани на последното заседание на експертния съвет, отпускащ терапията, едва половината са били показани за лечение с нея.\r\n\tОсвен това здравната каса обсъжда и възможността да се премине към рефериране на цените на медицинските изделия към тези на други държави, както е при лекарствата. \"В Европа има много различни системи за реимбурсиране на медициски изделия, те са предмет на национално законодателство и липсва европейска синхронизация\", обясни Кондева.\r\n\tСтраната ни може да сравнява цените на изделията с тези в Гърция и Румъния на първо време, обясни тя.", "date": "2018.06.05", "title": "Здравната каса планира да плаща за резултат от лечението от догодина"}
{"url": "https://www.mediapool.bg/gardian-advokatite-na-donald-tramp-iskat-sadeben-imunitet-za-prezidenta-koi-shte-gi-spre-news279864.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазбирането на президента на САЩ Доналд Тръмп за изпълнителната власт е толкова разтегателно, че би накарало Ричард Никсън да се изчерви.\r\n\t \r\n\tРезюме, излагащо неограничените президентски правомощия, изготвено от адвокатите на Тръмп за специалния прокурор Робърт Мълър, надхвърля и най-смелите мечти на най-големите почитатели на силната, единна изпълнителна власт като покойния съдия от Върховния съд Антонин Скалия и на практика поставя президента над закона, пише британският в. \"Гардиън\".\r\n\t \r\n\tПравните претенции на Тръмп за неограничена власт означават, че той може да се противопостави на всяка призовка от Мълър, а адвокатите му казват, че той се ползва с имунитет за възпрепятстване на обвинения от страна на правосъдието във връзка с уволняването на бившия директор на ФБР Джеймс Коми.\n\n\r\n\t \r\n\tДействията на президента на САЩ в качеството му на висша правоприлагаща инстанция в този случай не могат да представляват възпрепятстване нито от конституционна, нито от правна гледна точка, тъй като това би означавало той да възпрепятства самия себе си, писаха адвокатите Джон Дауд и Джей Секулоу в отговор на Мълър през януари. Аргументите им са смехотворно противоконституционни, но кой ще ги спре да създават внушения за непогрешимостта на клиента си?\r\n\t \r\n\tСъс сигурност няма да е Конгресът, който се контролира от Републиканската партия, отбелязва вестникът. Всяка надежда, че републиканските лидери ще изоставят своя етично опетнен и морално компрометиран президент изчезна. Републиканската електорална база продължава непоколебимо да подкрепя Тръмп, а водачите в Конгреса се боят до смърт да не отблъснат твърдите поддръжници на президента.\r\n\t \r\n\tМоже би Върховният съд на САЩ би могъл да се противопостави на смайващото безочие на Тръмп по отношение на закона, но това също е празна надежда, особено след назначаването на консерватора Нийл Горсъч.\r\n\t \r\n\tИменно върховенството на закона и неприкосновеността на конституционните ценности са това, с което американската демокрация възхищава останалия свят. Никой друг президент обаче не е направил повече от Тръмп за съсипването на американската правна система, подчертава \"Гардиън\", цитиран от БТА.", "date": "2018.06.05", "title": "\"Гардиън\": Адвокатите на Доналд Тръмп  искат съдебен имунитет за президента.  Кой ще ги спре?"}
{"url": "https://www.mediapool.bg/na-masata-za-pregovori-za-imeto-na-makedoniya-ostavat-tri-predlozheniya-news279865.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоредни положителни сигнали за решаване на спора за името между Македония и Гърция дойдоха от управляващите, но опозиционните партии и в двете страни готвят протести. \r\n\t \r\n\tГръцкият външен министър Никос Коциас каза в интервю за държавната телевизия ЕРТ, че имената, които са останали на масата за преговорите, са Северна Македония, Горна Македония и Нова Македония.\r\n\t \r\n\tСпоред него в следващите дни може да се стигне до споразумение, с което да бъде сложена точка на десетилетния спор за името на Македония.\n\n\r\n\t \r\n\tНа подобно мнение е и македонският премиер Зоран Заев:\r\n\t \r\n\tВъпреки това все още не е ясно кога ще се проведе телефонният разговор между премиерите Зоран Заев и Алексис Ципрас, който трябва да официализра постигнатия пробив. \r\n\t \r\n\tКоциас заяви, че \"правителството на съседната страна се сблъска с проблеми и сега обмисля някои ревизии на договора, т.е. рамката за споразумение, която беше установена на срещите с македонския външен министър Никола Димитров в Ню Йорк и Брюксел\". \r\n\t \r\n\tКоциас обаче изрази надежди, че тези трудности ще бъдат преодолени до няколко дни.\r\n\t \r\n\t\"Сега е моментът да кажем голямото \"да“ или голямото \"не\". Сделката не е спринт на 100 метра, има камъни и падания, и трябва да имаме търпение. Но докато няма споразумение, нищо не е завършено\", коментира първият дипломат на Атина. \r\n\t \r\n\tЗаев от своя страна посочи, че \"телефонният разговор ще се проведе до дни\". \r\n\t \r\n\t\"Работим върху създаването на условия за телефонен разговор. Става въпрос за дни. След като това стане гражданите ще бъдат информирани, включително и за съдържанието му\", каза македонският премиер. \r\n\t \r\n\t\r\n\t\tВ същото време депутатът от коалиционния партньор на Заев – ДУИ (една от албанските партии в македонския парламент) Артан Груби коментира, че договорът е въпрос на няколко дни, тъй като в момента се обсъждат някои \"креативни решения\". \r\n\t\r\n\t\t \r\n\t\r\n\t\tТой , че подобни решения са  \"Република Крушевска Македония\", \"Република Съвременна Македония\", \"Република Европейска Македония\".\r\n\r\n\t \r\n\tДвете страни спорят от 25 години за името \"Македония\", което според Атина крие в себе си териториални претенции към едноименната гръцка област. Управляващите и в двете страни са изправени пред вътрешни пречки да решат спора. Опозицията в Гърция не приема включването на думата \"Македония\" под каквато и да било форма в новото има и готви масови протести. Подобни демонстрации се проведоха и в Скопие. Според опозиционната ВМРО – ДПМНЕ правителството на премиера Зоран Заев е некомпетентно, съсипало е икономиката, понижило е заплатите и пенсиите и е навредило на националните интереси, преговаряйки с Гърция за възможно ново име на страната.\r\n\t \r\n\tСпоред Коциас споразумението е добър компромис, от който печелят и двете страни.\r\n\t \r\n\tГръцкият министър не пожела да коментира информацията, че е договорено името Северна Македония и заяви, че окончателният вариант ще бъде обявен от премиерите на двете съседни държави.\r\n\t \r\n\tГоворейки за възможните имена, Коцияс също така заяви, че \"Атина е предложила на Скопие\" да предложи нови имена, ако не приема някое от предложенията на посредника на ООН в спора Матю Нимиц.\r\n\t \r\n\tТой отговори и на критиките от опозицията, заявявайки, че предишните гръцки правителства са приемали решения като Република Македония-Скопие, т.е. с двойна формула, без изискване за всестранна употреба, т.е. ерга омнес.\r\n\t \r\n\t\"Наш национален интерес е да решим проблема с името на съседа и това е целта на нашата активна външна политика\", каза Коциас.\r\n\t \r\n\tОсвен към името, Гърция има претенции и към македонската конституция, която според нея допуска присъединяване на съседни територии. \r\n\t \r\n\tМакедония показа, че е готова на отстъпки и бърза да реши спора, тъй като се надява  в края на юни да получи покана за начало на преговорите за влизане в Европейския съюз.", "date": "2018.06.05", "title": "На масата за преговори за името на Македония остават три предложения"}
{"url": "https://www.mediapool.bg/zakonat-ne-iziskval-antikoruptsionnata-proverka-na-peevski-da-e-publichna-news279867.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаконът не изисквал новата Комисия за противодействие на корупцията и отнемане на незаконно придобито имущество (КПКОНПИ) да обявява резултатите от проверката срещу депутата от ДПС Делян Пеевски.\r\n\tТова стана ясно от думите на нейния председател Пламен Георгиев по време на международната конференция \"Европейски практики и възможности за противодействие на корупцията\", организирана във вторник под патронажа на президента Румен Радев.\r\n\tТемата за проверката срещу Пеевски бе повдигната от председателя на сдружение \"Боец\" Георги Георгиев, който прекъсна изказване на шефа на КПКОНПИ, обвинявайки го в лицемерие, тъй като комисията не прави нищо по сигнал на организацията. Както е известно, от \"Боец\" сезираха институцията на Пламен Георгиев с данни за незаконно придобито имущество и активи от Пеевски, но до момента оттам не са обявили официално решение.\r\n\t\"Приключен е сигналът. Ще направим една пресконференция. Нека не сега\", реагира впоследствие шефът на \"Антикорупция\" пред журналистите, уверявайки ги, че \"може да свикаме, ако има интерес, една пресконференция. Всичко ще дадем, всичко ще обясним. Няма какво да крием.\"\r\n\tЗапитан защо тогава на ведомствения сайт няма никаква информация за проверката, Георгиев обясни, че законът изисква да бъде публикувана информация за проверка на конфликт на интереси, но не и за разкриване на данни за извършено престъпление.\n\n\r\n\tДобави и че към момента в КПКОНПИ има 30 приключени проверки, сред които и тази срещу обвинената за подкуп в особено големи размери кметица столичния район \"Младост\" Десислава Иванчева.\r\n\tВ комисията тече и друга проверка срещу Делян Пеевски, която бе образувана по сигнал за конфликт на интереси заради внесения от него в парламента медиен проектозакон. Пламен Георгиев обаче не коментира докъде е стигнала тя.\r\n\t\r\n\t\"В България за корупция се говори много, но се прави малко. Необходимостта от фокусиране на общественото внимание върху проблемите на корупцията е особено актуална, защото това внимание е изтласкано почти изцяло в полето на външната политика, а всички знаем, че за корупцията няма почивен ден\", заяви малко по-рано пред форума президентът Румен Радев.\r\n\tТака държавният глава за пореден път през последните месеци атакува правителството за слабите резултати в борбата с корупцията. По думите му оставена без обществено внимание, корупцията се разраства като раково образувание, а \"когато искаме да се борим с дадено негативно обществено явление, трябва да имаме ясна дефиниция за него\".\r\n\t\"Едно е безспорно ясно, че корупцията нанася огромни вреди на нашето общество. Тя овладява основни лостове на държавното управление и ги подчинява на частни интереси. Генерира бедност и престъпност, ерозира доверието в държавата, възпрепятства икономиката и отблъсква инвеститорите. В България корупцията се превръща в основна спирачка за развитието на стратегически за България цели\", добави президентът.\r\n\tСпоред него усилията на бизнеса \"се насочват вместо в развитието на иновации и конкурентноспособност към търсене на подходящия човек в държавната администрация, който с определени финансови стимули да може да реши спечелването на обществената поръчка\", което е \"убийствено за бъдещето на нашата икономика\".\r\n\t\"Когато говорим за европейска интеграция, едва ли останаха наивници, които смятат, че тя е възможна без борба с корупцията и без постигането на безкомпромисни резултати\", каза още Радев.\r\n\t\"Многократно съм призовавал за всеобхватен подход за борба с корупцията – широкомащабни законодателни инициативи, концентрирани върху разследване на корупционни схеми в настоящето. Настоявал съм за единен и независим орган за разработване и прилагане на ефективни мерки за гарантиране на прозрачност на собственост, изразходване на публични средства и на вземане на управленски решени\", продължи държавният глава.\r\n\tПовтори за пореден път и тезата си, че всяка държава развива свой собствен антикорупционен модел, базиран на социални, икономически и политически характеристики.\r\n\t\"Ако искаме да сме пълноценно интегрирани в Европа, трябва да надскочим нашата ограда на доморасли методи за развитие и прилагане на антикорупционни мерки, да видим какво става отвън тази ограда, да черпим опит от добрите европейски практики\", посочи Радев, въпреки че самият той никога не е подкрепял варианта България да възприеме т.нар. румънски модел по темата.", "date": "2018.06.05", "title": "Законът не изисквал антикорупционната проверка на Пеевски да е публична"}
{"url": "https://www.mediapool.bg/vmro-iska-zabrana-na-sofiya-praid-za-da-ne-se-blokirat-ulitsi-news279869.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОбщинският съветник от ВМРО и председател на групата \"Патриоти за София\" Карлос Контрера изпрати във вторник сигнал до вътрешния министър Валентин Радев, с който настоява за забрана на предстоящия през уикенда традиционен \"София прайд\".\r\n\tФормалният му аргумент е, че съгласуването на провеждането на гей парада било допуснато при нарушаване на Закона за събранията, митингите и манифестациите, Закона за общинската собственост и Закона за МВР.\r\n\tНа практика обаче Контрера недоволства срещу планираните мерки за сигурност, включващи изграждането на временни контролно-пропускателни пунктове и блокиране на определени улици, по които ще мине шествието. Според него \"са недопустими практиките да се блокират цели улици и тротоари като зони за сигурност за едно де факто частно парти\".\r\n\tОбщинският съветник от ВМРО допълва доводите си и с въпрос за разходите, които МВР ще има около охраната на цялата проява. Тема, която Контрера не е повдигал покрай нито едно друго масово събитие в столицата, като например серията от футболни мачове последните месеци, европредседателството или провеждането на традиционния \"Луков марш\", събиращ десетки неонацисти от различни европейски страни.\r\n\tТой прилага собствена сметка, според която ангажирането на 1200-1300 полицаи ще струва над 160 000 лв. от бюджета на МВР.\n\n\r\n\t\"При толкова охрана от полицейски служители това означава, че има данни за заплаха за обществения ред\", заключва общинският съветник, извеждайки по логичен път основния си аргумент срещу провеждането на \"София прайд\".\r\n\tПродължавайки свободните си разсъждения, Контрера посочва, че \"ако не съществуват заплахи за сигурността и обществения ред, то не е нужно МВР да охранява това мероприятие или поне не с такъв интензитет\". Следва и личен упрек към Радев, че за втора поредна година не взимал отношение по темата и \"допуска явно нарушаване на закона, за да се угоди на организаторите на гей парада\".\r\n\t\"Политическото ръководство на МВР трябва да отчете острата реакция на българското общество срещу Истанбулската конвенция – доказателство, че българите не приемат подобни постановки, в това число и провеждането на гей паради. Нещо повече, тихомълком съгласувайки гей парада, МВР върви и срещу Българската православна църква, и срещу другите вероизповедания, които ясно и категорично заклеймиха \"София прайд\", минава в проповеден тон Контрера.\r\n\tВМРО традиционно прави искане за забрана на \"София прайд\" всяка година, като обичайно на същото мнение са и коалиционните им партньори от \"Атака\". Преди седмица беше внесена декларация на политическа група \"Патриоти за София – ВМРО и Атака\" в Столичния общински съвет, с която те се обявиха против подкрепата на Столичната община за част от събитията по време на \"София прайд\".", "date": "2018.06.05", "title": "ВМРО иска забрана на \"София прайд\", за да не се блокират улици"}
{"url": "https://www.mediapool.bg/osem-lazhi-za-es-news279868.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tЕС е бюрократично чудовище, което на всичко отгоре съдейства за ислямизирането на Европа - това са само две от многобройните лъжливи твърдения за Евросъюза, които циркулират в интернет и в обичайното кръчмарско политиканстване. Изследователите от мозъчния център GLOBSEC в Братислава са подготвили цял справочник, опровергаващ 11-те най-често срещани заблуди за ЕС. Списъкът им е съставен въз основа на резултатите от интернет-търсачки и на най-често задаваните въпроси по пресконференции и в медиите. Ето осем от тези митове, заедно с малка част от обширната аргументация на GLOBSEC:\r\n\tМит първи: \"ЕС се разпада\"\r\n\tФакт е, че през последните години Евросъюзът се бори срещу сериозни предизвикателства, а евроскептични гласове се чуват из целия континент - особено след решението на Великобритания да напусне ЕС. Иначе обаче ЕС изглежда в много добро здраве: от 1980 до 2016 година БВП на страните-членки е нараснал от 3,8 трилиона на 16,5 трилиона долара, като според прогнозите след 5 години ще достигне астрономическата сума от 24 трилиона долара. След известен спад в периода 2013-2016, напоследък се възвръща и доверието на хората в ЕС. Днес 40% от европейците одобряват работата на ЕС (само 21% не я одобряват), а 56% от гражданите са оптимисти за бъдещето на Евросъюза.\r\n\tМит втори: \"Страните-членки са жертва на Брюкселския диктат\"\n\n\r\n\tКритиците на Евросъюза често твърдят, че Европейската комисия извива ръцете на страните-членки - и че от това страдат гражданите. Всъщност обаче ЕС е обединение на суверенни държави, които доброволно отстъпват някои компетенции на Брюксел, но за сметка на това получават редица предимства като свободата на придвижване и най-вече - достъп до най-могъщия обединен пазар в света. „Брюксел\" не замества суверенните национални правителства, а политиките на ЕС се формират в процес на преговори в рамките на трите централни институции - Европейския съвет, Европарламента и Еврокомисията.\r\n\tМит трети: \"ЕС е бюрократично чудовище\"\r\n\tЗа своите 500 милиона граждани ЕС се грижи с помощта на 32 000 служители и чиновници. При население от 325 милиона в САЩ броят на тези хора е 2,6 милиона. 82-милионна Германия се справя с 315 000 чиновници и служители, във Великобритания броят им е 400 000, а в Полша - 427 000. Колкото до прочутия аргумент, че ЕС се опитва да регламентира всичко, та чак до кривината на краставиците, той не отчита един важен факт: такъв огромен вътрешен пазар има нужда от общи стандарти. При това тези стандарти се въвеждат след подробно обсъждане с бизнеса и имат за цел единствено да защитят правата на потребителите. Понякога стандартизацията дори изостава от нуждите - доказва го големият шум около различното качество на едни и същи храни в Западна и в Източна Европа.\r\n\tМит четвърти: \"Франция и Германия доминират ЕС\"\r\n\tВсички решения в ЕС се взимат в резултат от сложен процес, който минава през Съвета, Парламента и Комисията. В Съвета и в Комисията Франция и Германия разполагат с по един глас - както всички останали. Да не говорим, че най-важните решения (за бюджета, за разширяването, за външната политика) винаги се взимат единодушно. Поради това в Съвета и в Комисията отделни държави или групи държави доста успешно прокарват собствена политика, например Кипър срещу преговорите за членство с Турция или пък четирите Вишеградски страни по въпроса за миграцията и бежанците. Френско-германски диктат не може да има и поради едно просто обстоятелство: двете страни са на различни позиции по някои от главните въпроси като данъчния съюз, трансферните плащания и бързината на политическото обединяване.\r\n\tМит пети: \"Еврото е причина за всички злини\"\r\n\tОбщата валута е не само икономически, но и политически проект. Той има за цел да улесни търговията и да подпомогне възникването на обща европейска идентичност. Хората в държавите от еврозоната при пътуване печелят чисти пари, защото вече няма такси при обмяната на валута. Бизнесът - също. Търговията има голяма изгода и поради това, че вече не съществува рискът от колебаещите се валутни курсове. От въвеждането си досега общата европейска валута успя не само да задържи инфлацията около 2%, но и да стане втората резервна валута в света, след долара.\r\n\tМит шести: \"Европа се ислямизира\"\r\n\tДа, мюсюлманското население в ЕС нараства и в момента възлиза на около 26 милиона. Но това са само 5% от населението. Според прогнозите, до 2030 процентите ще станат 6, а до 2050 - 7,4. Но дори тези числа са твърде ниски, за да се говори за „ислямизация\". Освен това мюсюлманското население нараства не толкова поради приток на мигранти, а поради по-високата си раждаемост. И днес в редица европейски държави, сред които е и България, живеят по 7-8% мюсюлмани, но тези страни изобщо не се смятат за „ислямизирани\". Това лъжливо усещане идва и от още нещо: младите хора в „християнска\" Европа са все по-малко религиозни. Според допитванията, 91% от чехите, 80% от естонците, 75% от шведите, 72% от датчаните и 67% от унгарците в тази възрастова група не се идентифицират с никоя религия.\r\n\tМит седми: \"ЕС е рай за бежанците\"\r\n\tЧесто се твърди, че в ЕС се харчат прекалено много пари за бежанците, вместо да се полагат повече финансови грижи за местните хора. Това не е вярно, просто защото парите за бежанците са десетки пъти по-малко, отколкото парите в социалните системи на отделните държави. Освен това редица страни от ЕС вече орязаха финансовата подкрепа за бежанците, а като цяло Евросъюзът въведе много строги мерки за даване на политическо убежище - през 2017 само 46% от молбите са били удовлетворени. Останалите хора трябва да се върнат по домовете си. Да, Евросъюзът засега не се справя добре с репатрирането - върнати в страните им са едва 40% от отхвърлените кандидати за убежище. Но Комисията и страните-членки са наясно с този проблем и са твърдо решени да се справят с него.\r\n\tМит осми: \"Бежанците са главната причина за терористичните нападения в Европа\"\r\n\tВярно е, че няколко терористични атаки бяха извършени с участието на кандидати за политическо убежище: Вюрцбург, Ансбах, Берлин, Стокхолм. Но много повече терористични нападения в държави от ЕС бяха извършени от хора с европейски паспорти. Повечето от тях наистина имат чуждестранни корени, но понякога са дори трето поколение граждани на Европа. Тъй че радикалният ислямистки тероризъм е доморасъл, а причината за него се крие в лошата интеграция. Независимо от това Евросъюзът работи сериозно по укрепването на своята сигурност: запушват се дупките в законодателството за политическото убежище, усилва се граничният контрол, работи се по укрепване на споразумението с Турция и за добра организация в грижите за самите бежанци и мигранти. Тук особено внимание се отделя на мерките срещу радикализирането на бежанците.", "date": "2018.06.05", "title": "Осем лъжи за ЕС"}
{"url": "https://www.mediapool.bg/britanski-mozachen-trast-rusiya-na-putin-vodi-moderna-voina-sas-zapada-v-stil-kgb-news279870.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Владимир Путин води многопластова модерна война срещу Запада, вдъхновен от инструментариума на КГБ, който е използвал като бивш съветски агент от сигурността, заяви британски мозъчен тръст, цитиран от ДПА.\r\n\tМодерният руски военен конфликт е сложна и интегрирана форма на държавно влияние, тясно свързана с политически цели, се казва в доклада, изготвен от депутата от Консервативната партия Боб Сийли за дружество \"Хенри Джаксън\".\r\n\tСпоред доклада Русия се стреми \"да разделя и деморализира\" Запада, като използва \"като сърцевина комплекта на КГБ за \"активни мероприятия\" (политическа война), допълнен с пълна гама от държавни инструменти\".\r\n\t \r\n\tАвторът описва \"комплексна, опортюнистична и гъвкава\" руска програма, която използва \"най-малко 50 инструмента на държавната власт\".\n\n\r\n\t\r\n\tОт фалшивите новини, насочени към Европа до пропагандата на \"Раша тудей\", и от окупацията на Крим до улиците на Солсбъри - Русия води един много модерен вид война срещу Запада и руския народ, заяви Сийли.\r\n\t \r\n\tПо думите му \"тактиката на Путин дължи много на \"активните мероприятия\", практикувани от КГБ през Студената война, подменяйки истината, за да подкопае доверието в нашите институции\".\r\n\t \r\n\t\"През следващите години нашата издръжливост ще бъде подлагана на изпитания по многобройни начини\", добави депутатът.\r\n\t\r\n\tДокладът се фокусира върху Русия, но според него и други авторитарни държави като Китай и Иран използват подобни \"военни и невоенни инструменти, съчетани по динамичен, ефективен и интегриран начин за постигане на политически цели\".", "date": "2018.06.05", "title": "Британски мозъчен тръст: Русия на Путин води \"модерна война\" със Запада в стил КГБ"}
{"url": "https://www.mediapool.bg/noviyat-ispanski-premier-se-obyavi-za-namalyavane-na-neravenstvata-v-es-news279872.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият испански премиер, социалистът Педро Санчес каза, че Европейският съюз трябва да бъде пространство на икономическа и социална кохезия и че неравностите в него трябва да бъдат намалени, предаде Ройтерс.\r\n\t\r\n\tСанчес положи клетва като премиер в събота, ден след като внесен от него вот на недоверие на премиера Мариано Рахой получи подкрепа в испанския парламент. Около вота се обединиха партии, противопоставящи се на мерките за икономии и националистически сили. До вота се стигна след корупционен скандал, опетнил партията на Рахой.\r\n\t\r\n\t\"Новото испанско правителство е твърдо убедено, че проектът на европейската интеграция трябва да доведе преди всичко до установяване на едно пространство на прогрес и на споделено благосъстояние\", каза Санчес на първата си пресконференция като премиер.\r\n\t\r\n\tСоциалистът, който е силен проевропейски настроен политик, призова за \"намаляване на неравенствата в съюза, от които пострадаха испанските и европейските граждани\" по време на неотдавнашната икономическа криза, която засегна особено тежко части от Южна Европа.\r\n\t\r\n\tСоциалистическият премиер каза също, че ще постави диалога и разбирателството пред конфронтацията в момент, в който националистите си върнаха контрола върху каталунското управление и се зарекоха да продължат напред със стремежите към независимост на заможната област.\n\n\r\n\t\r\n\t\"Духът на новото правителство на Испания ще бъде винаги да поставя консенсуса пред напрежението във всяка една от областите на политиката в Испания и в международната политика\", каза Санчес.\r\n\t\r\n\tСъщевременно източник от Социалистическата партия каза, че бившият председател на Европейския парламент Жозеп Борел ще бъде назначен за министър на външните работи в кабинета на Санчес предаде Франс прес.\r\n\t\r\n\tБорел, който е на 71 години, е приел предложението на Санчес. Той ще замени на поста Алфонсо Диас, който беше министър в консервативното правителство на Рахой.\r\n\t\r\n\tБорел има дълга политическа кариера в Испания и Европа. Той бе държавен секретар на финансите, после министър на благоустройството при Фелипе Гонсалес. През 1988 г. оглави испанските социалисти, но година по-късно бе принуден да подаде оставка, защото бе опетнен от финансов скандал, в който бяха замесени двама негови бивши сътрудници от времето, когато беше държавен секретар на финансите. В периода 2004 г. - 2007 г. Борел бе председател на ЕП.\r\n\t\r\n\tБорел е каталунец, роден в малко село в каталунските Пиренеи. Неотдавна той се обяви против движението за независимост на Каталуния. Миналата година в Барселона произнесе реч на митинг в подкрепа на запазване на единството на Испания.", "date": "2018.06.05", "title": "Новият испански премиер се обяви за намаляване на неравенствата в ЕС"}
{"url": "https://www.mediapool.bg/sem-predlaga-reklamata-na-hazart-da-e-samo-sled-22-ch-news279873.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРекламата на хазартни игри да бъде ограничена като количество и да се излъчва само след 22.00 часа.\r\n\tОколо това мнение се обединиха повечето членове на Съвета за електронни медии (СЕМ), предаде БНР.\r\n\tСъветът обсъди внесения от \"Обединени патриоти\" по инициатива на вицепремиера Валери Симеонов , с които се цели ограничаване на продажбата и рекламата на лотарийни билети.\r\n\tПредстои становището на медийния регулатор да бъде официално изготвено и да бъде внесено в Народното събрание. По неофициална информация промените на Симеонов ще се обсъдят на първо четене на заседание на бюджетната комисия следващата седмица.\r\n\t\"Колегите изразиха своите становища. Общото мнение е, че целта е ясна и е правилна и е редно на този остър социален проблем да бъде обърнато особено внимание. Ако се направи по аналогия със Закона за здравето и алкохолните напитки, да бъде препозиционирана рекламата с търговското слово във време, в което няма да е достъпна за деца и за уязвима аудитория\", казаха от Съвета за електронни медии.\n\n\r\n\tМеждувременно основният играч в бизнеса с търкането на лотарийни билети - \"Националната лотария\" с участието на бизнесмена Васил Божков, обяви, че е в процес на предоговаряне на отношенията си с \"Нова телевизия\". Причината е, че медията не се държала партньорски.\r\n\t\"Имаме известни проблеми с \"Нова телевизия\", но отношенията ни продължават на този етап. Работим повече от 6 години и много неща са свършени коректно от двете страни. Сега имаме проблеми, защото ние бихме желали да настъпят промени във връзка с новата ситуация, която се случва политически, и очакваме да видим как ще реагират нашите партньори на това наше желание. Търсим форма, по която можем да продължим отношенията си по малко по-различен начин\", заяви пред Dnevnik.bg изпълнителният директор на компанията Димитър Ганев.\r\n\tСпоред в. \"24 часа\" от партньорсвото си, което било повече от обикновена реклама, Нова телевизия получавала между 25 млн. лв. и 30 млн. лв. годишно. Договорите с бТВ били на значително по-ниска сума – 2-3 млн. лв. годишно. От \"Националната лотария\" на този етап отказват да коментират търговски данни. От \"Нова телевизия\" също не желаят да дават информация.\r\n\tПо данни на агенция \"Медия клуб\" \"Националната лотария\" е  в България за 2017 г. с разходи за реклама на стойност около 23 млн. евро.\r\n\tСлед внасянето на законовите промени от Валери Симеонов се оформи  срещу предлаганите от него ограничения. Проектът срещна отпор от Конфедерацията на работодателите и индустриалците в България, в която членуват хазартните фирми, от Асоциацията на радио- и телевизионните оператори (АБРО) и от множество спортни организации, включително Българския футболен съюз (БФС), клубовете \"Левски\" и ЦСКА, волейболната федерация. Критики към промените отправиха и известни актьори и спортисти като Захари Бахаров и Йордан Йовчев.\r\n\tФинансовият министър , който първоначално твърдеше, че няма причина да се толерират лоши социални практики, преди дни се изказа, че \"никой не е фалирал от това, че е изтъркал две билетчета\" и че темата се истеризира. Официална позиция на финансовото министерство все още няма.", "date": "2018.06.05", "title": "СЕМ предлага рекламата на хазарт да е само след 22 ч."}
{"url": "https://www.mediapool.bg/sreshtata-na-tramp-s-kim-chen-un-shte-e-v-9-ch-na-12-yuni-v-singapur-news279871.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПодготовката за срещата на върха на лидерите на САЩ и Северна Корея върви добре. Двамата ще се срещнат в 9 ч. сутринта местно време в Сингапур на 12 юни (21 ч. вашингтонско време на 11 юни, 1 ч. по Гринуич или 4 ч. българско време на 12 юни), каза говорителката на Белия дом Сара Сандърс.\r\n\t\r\n\t\"Подготвяме се активно за тази среща на върха\", заяви тя и отбеляза, че е постигнат значителен напредък в дискусиите с Пхенян.\r\n\t\r\n\t\"Първата среща бе насрочена за 12 юни в 9 ч. сутринта местно време\", допълни тя.\r\n\t\r\n\tПълният дневен ред на срещата все още не е оповестен, отбелязва Асошиейтед прес.\r\n\t\r\n\tСара Сандърс определи писмото, което висшият севернокорейски представител Ким Йон-чхол предаде от името на Ким Чен-ун на Тръмп в петък като \"интересно\", но допълни, че няма да коментира съдържанието му.\n\n\r\n\t\r\n\tЗапитана за евентуално смекчаване на американската позиция спрямо Пхенян след неотдавнашния отказ на Тръмп да използва израза \"максимален натиск\", който дълго време се употребяваше, Сандърс каза, че няма никаква еволюция в американската позиция, предаде Франс прес.\r\n\t\r\n\t\"Нашата политика не се е променила. Ние няма да намалим натиска, докато няма денуклеаризация\", увери тя, но не използва също израза \"максимален натиск\".\r\n\t\r\n\tВашингтон иска пълна, проверяема и необратима денуклеаризация на Северна Корея и каза, че е готов да даде гаранции за сигурността на режима, който винаги е смятал ядрения си арсенал като един вид \"застраховка живот\", отбелязва Франс прес.\r\n\t\r\n\tОт своя страна Ким Чен-ун уверява, че иска да върви към денуклеаризация на Корейския полуостров, но етап по етап. Режимът освен това открито заяви, че отказва каквото и да едностранно разоръжаване.", "date": "2018.06.05", "title": "Срещата на Тръмп с Ким Чен-ун ще е в 9 ч. на 12 юни в Сингапур"}
{"url": "https://www.mediapool.bg/makron-zayavi-zhelanie-da-prodalzhi-dialoga-s-italiya-po-vaprosite-na-migratsiyata-news279874.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренският президент Еманюел Макрон потвърди желанието си да продължи диалога с Италия по въпросите на миграцията въпреки втвърдяването на тона на новото италианско правителство, съставено от антисистемно движение и крайнодясна партия, предаде Франс прес.\r\n\t\r\n\tМакрон каза, че по време на първата си среща с новия италиански премиер Джузепе Конте в кулоарите на срещата на върха на Г-7 в Канада в края на седмицата ще обсъди въпроса за миграцията.\r\n\t\r\n\t\"Можем да се борим с големите миграции само ако заедно ние се ангажираме да се борим с техните дълбоки причини, коренящи се в недостатъчното развитие в Африка, както и да се борим с несигурността, тероризма и трафика в сахело-сахарската ивица\", каза Макрон.\r\n\t\r\n\t\"Ще успеем да разрешим въпроса, ако работим заедно за защитата на границите на Европа, за сближаването на нашите политики за предоставяне на убежище и на нашите правила в ЕС и по-специално в Шенгенската зона. В този дух аз искам да продължим да напредваме с Италия\", каза Макрон и припомни, че нито една страна не може да намери решение сама, нито да се изолира.\r\n\t\r\n\tНовият италиански вътрешен министър Матео Салвини, лидер на крайнодясната партия Лига, предупреди в неделя, че неговата страна не може да бъде повече \"бежанският лагер на Европа\".\n\n\r\n\t\r\n\t\"Добрите времена за незаконните имигранти свършиха. Подгответе се за стягане на куфарите\", каза той.\r\n\t\r\n\tПо време на етап от местната предизборна кампания в Сицилия Салвини каза в неделя и, че Тунис е свободна и демократична страна, която не преживява война, епидемии, глад или чума и все пак тя \"не изнася джентълмени, а както изглежда по-често изнася осъдени престъпници\", предаде Асошиейтед прес.\r\n\t\r\n\tЗаради това изказване министерството на външните работи на Тунис повика за обяснения италианския посланик. В изявление на министерството се изразява голяма изненада от коментарите на Салвини относно миграцията между Тунис и Европа. Допълва се, че изказването на Салвини показва липса на разбиране на различните механизми за координация между тунизийските и италианските служби, справящи се с този феномен.", "date": "2018.06.05", "title": "Макрон заяви желание да продължи диалога с Италия по въпросите на миграцията"}
{"url": "https://www.mediapool.bg/sasht-uveryavat-che-imat-silni-vrazki-s-kanada-es-i-meksiko-vapreki-mitata-news279875.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ продължават да имат силни връзки с Канада, Мексико и Европейския съюз въпреки налагането на мита върху вноса на стомана и алуминий от тези страни, заяви Белият дом, предаде Ройтерс.\r\n\t\r\n\t\"Ние имаме силни връзки с Мексико, Канада и ЕС и те ще продължат дори и след като митата са вече тук\", каза говорителката на Белия дом Сара Сандърс.\r\n\t\r\n\tВластите на Мексико обаче ще се обърнат към Световната търговска организация във връзка с американското решение за митата. Това се казва в изявление на министерството на икономиката на Мексико.\r\n\t\r\n\t\"Мексико ще започне процес за разрешаване на противоречията по отношение на САЩ в СТО във връзка с мерките против американската стомана и алуминий, се казва в изявлението. Според Мексико митата нарушават споразумението за гаранции на СТО.\r\n\t\r\n\tСпоред оценки на директора на мексиканския Институт за промишлено развитие и икономически растеж Хосе Луис дела Крус Мексико може да загуби между 1,5 милиарда и 2 милиарда долара на година заради американските мита. През миналата година обемът на търговията между Мексико и САЩ достигна рекордното ниво от 557 милиарда долара.\n\n\r\n\t\r\n\tСАЩ въведоха митата на 1 юни. В отговор на действията на Вашингтон Мексико заяви, че приема аналогични мерки по отношение на някои продукти, сред които валцувани продукти, осветителни тела, тръби, ябълки, грозде, различни видове сирена в обеми, които да компенсират загубите от американските мита.", "date": "2018.06.05", "title": "САЩ уверяват, че имат силни връзки с Канада, ЕС и Мексико въпреки митата"}
{"url": "https://www.mediapool.bg/melaniya-tramp-s-parva-obshtestvena-proyava-sled-trisedmichno-otsastvie-news279876.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървата дама на САЩ Мелания Тръмп се появи за първи път на обществена проява, след като преди три седмици претърпя бъбречна процедура, предадоха Асошиейтед прес и ДПА.\r\n\t\r\n\tГоспожа Тръмп присъства на прием в Белия дом за близките на военни, които са изгубили живота си в конфликти. Тя бе на първия ред в залата, в която се проведе приемът, на който кратка реч произнесе президентът. В Туитър бе качено и видео на първата дама, в което се вижда как тя е облечена с черна рокля без ръкави и как минава през Източната стая на Белия дом, придружавана от Тръмп.\r\n\t\r\n\tМелания Тръмп бе видяна за последно на 10 май, когато посрещна заедно със съпруга си трима американски граждани, освободени от Северна Корея. Четири дни след това Белият дом обяви, че тя е в болница за лечение на доброкачествено бъбречно състояние. Тя напусна болницата пет дни по-късно. Тези дни стана ясно, че тя няма да придружава съпруга си на срещата на върха на Г-7 в Канада в края на тази седмица, нито пък ще бъде в Сингапур за историческата среща на върха на Тръмп със севернокорейския лидер Ким Чен-ун на 12 юни.\r\n\t\r\n\tЗаради дългото отсъствие на Мелания се появиха какви ли не спекулации - от това, че се е подложила на пластична операция, до това, че се е изнесла от Белия дом. Появиха се и твърдения, че възстановяването ѝ от интервенцията е по-трудно от описаното от Белия дом.\r\n\t\r\n\tНа церемонията снощи Тръмп се присмя на всички спекулации. В изявление на Мелания Тръмп относно спекулациите се казва: \"Госпожа Тръмп винаги е била силна и независима жена, която поставя семейството и разбира се здравето си над всичко друго и това няма да се промени заради невъздържани журналисти. Тя е уверена, в онова, което прави, и в ролята си и знае, че останалото са само спекулации\", предаде ДПА.", "date": "2018.06.05", "title": "Мелания Тръмп с първа обществена проява след триседмично отсъствие"}
{"url": "https://www.mediapool.bg/sedem-strani-iskat-izvazhdane-na-venetsuela-ot-organizatsiyata-na-amerikanskite-darzhavi-news279877.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ призоваха за преустановяване на членството на Венецуела в Организацията на американските държави, обвинявайки латиноамериканската страна, че се отклонява от демократичните правила, предадоха Асошиейтед прес и Франс прес.\r\n\t\r\n\tПризивът бе подкрепен от още шест влиятелни страни в организацията - Канада, Мексико, Бразилия, Чили, Аржентина и Перу.\r\n\t\r\n\tПо време на годишното общо събрание на организацията, провеждащо се във Вашингтон, американският държавен секретар Майк Помпейо повтори американския призив за суспендиране на венецуелското членство. Подобно нещо е предвидено в устава на организацията, в случай че страна членка преустанови по един противоконституционен начин демократичния ред. Подобен призив отправи и американският вицепрезидент Майк Пенс малко след венецуелските президентски избори на 20 май, спечелени от Николас Мадуро, но определени като \"фарс\" от САЩ.\r\n\t\r\n\t\"Суспендирането на членството не е самоцел. То ще покаже, че действията на организацията отговарят на нейните думи, то ще изпрати силно послание на режима на Мадуро, а именно, че само истински избори ще позволят на вашето правителство да се интегрира в общността на нациите\", каза Помпейо. Той призова още латиноамерикански страни да се присъединят към кампанията на САЩ за икономически и дипломатически санкции срещу Каракас.\r\n\t\r\n\tПроект на резолюция, представен на годишното общо събрание на Организацията на американските държави, призовава да не бъдат признати резултатите от изборите във Венецуела, смятани за противоконституционни. В документа Вашингтон и гореспоменатите шест страни призовават да се приложат механизмите за съхраняване и защита на представителната демокрация в съответствие с Интерамериканската демократична харта.\n\n\r\n\t \r\n\tСтава дума следователно за първи етап от процеса на суспендиране на членството. Според член 21 на хартата извънредно общо събрание на 35-те страни от Организацията на американските държави може да преустанови членството на дадена страна в нея.\r\n\t\r\n\t\"Трябва да имаме един континент без диктатури\", заяви генералният секретар на организацията Луис Алмагро, който е много критичен към Мадуро.", "date": "2018.06.05", "title": "Седем страни искат изваждане на Венецуела от Организацията на американските държави"}
{"url": "https://www.mediapool.bg/istoricheskiyat-shef-na-starbaks-se-otteglya-mozhe-da-se-kandidatira-za-prezident-news279878.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХауърд Шулц, който бе начело на компанията Старбъкс в продължение на близо 40 години, ще я напусне. Новината поднови спекулациите, че той може да се кандидатира на президентските избори в САЩ през 2020 г..\r\n\t\r\n\tШулц успя за четири десетилетия да превърне Старбъкс от обикновена бакалия в Сиатъл в международна компания със заведения по целия свят. Той направи истинска революция в консумацията на кафе в САЩ.\r\n\t\r\n\tШейсет и четири годишният Шулц беше главен изпълнителен директор на компанията до април миналата година. Тогава се оттегли от поста, а на негово място застана фигура номер две в компанията Кевин Джонсън. Шулц обаче остана председател на съвета на директорите - пост, който напуска сега. На негово място ще застане Майрън Улман, бивш президент на американската верига от супермаркети Джей Си Пени. Шулц ще запази позицията на почетен председател на компанията. Оттеглянето ще влезе в сила на 26 юни.\r\n\t\r\n\tШулц е близък до Демократическата партия. Той се оттегля от компанията, за да се посвети на писане на книга, обяви Старбъкс. Книгата ще бъде посветена на социалното въздействие на компанията и на моралната отговорност на големите холдинги, присъстващи на борсата.\r\n\t\r\n\tНеотдавна пред в. \"Ню Йорк таймс\" Шулц каза, че е силно обезпокоен от състоянието на САЩ от известно време, визирайки нарастване на разделенията и позицията на страната в света.\n\n\r\n\t\r\n\t\"Едно от нещата, които имам желание да направя в следващата глава от моя живот, е да установя дали има начин да върна на общността онова, което тя ми даде\", каза тогава той.\r\n\t\r\n\t\"Имам намерението да разгледам различни варианти и това може да включва и обществена длъжност\", отвърна Шулц на въпрос дали ще се кандидатира на президентските избори.\r\n\t\"Все още съм далеч от това да взема решение за бъдещето\", допълни той.\r\n\t\r\n\tХауърд Шулц винаги се е откроявал с взимането на политически и социални позиции. През януари 2017 г. той се ангажира да назначи 10 000 бежанци в идните пет години, след като американският президент Доналд Тръмп публикува антиимигрантския си указ.\r\n\t\r\n\tШулц никога не се е страхувал и да засяга деликатния въпрос за расовите напрежения в САЩ. Той освен това даде подкрепата си за американските работници, искащи увеличение на минималната заплата на 15 долара на час.\r\n\t\r\n\tПод ръководството на Шулц Старбъкс откри заведения в бедни райони и подкрепи инициативи срещу расизма.\r\n\t\r\n\tОттеглянето на Шулц става по-малко от два месеца след разпространение на видео, в което се вижда неоправдан арест на двама цветнокожи в заведение Старбъкс. В резултат на това компанията организира обучение за борба с расизма за всичките си американски служители.\r\n\t\r\n\tКомпанията Старбъкс е основана през 1971 г. Днес тя има над 28 000 заведения в 77 страни по света. Централата на компанията е в Сиатъл. За сравнение през 1982 г. компанията имаше едва 11 заведения. На борсата тя излезе през 1992 г. и оттогава акциите ѝ са спечелили 21 000 процента. В разгара на финансовата криза, когато за първи път Шулц се отказа от ръководството, акциите на компанията паднаха до 10 долара. Тогава Шулц се завърна набързо и те се покачиха. Компанията има 330 000 служители по света.\r\n\t\r\n\tШулц влезе в Старбъкс през 1982 г. като търговски директор. Напусна я за кратко през 1986 г. заради разногласия със собствениците. Създаде собствена компания - Джорнале. Върна се през 1987 г., като изкупи дяловете на собствениците.\r\n\t\r\n\tЗа фискалната 2017 г. компанията има оборот от 22,4 милиарда долара с чиста печалба от 2,88 милиарда долара.\r\n\t\r\n\tСтарбъкс е обаче част от списъка с големи американски компании, обвинени от Европейската комисия, че са получавали незаконни държавни помощи от Ирландия, за да настанят там европейската си централа.", "date": "2018.06.05", "title": "Историческият шеф на Старбъкс се оттегля, може да се кандидатира за президент"}
{"url": "https://www.mediapool.bg/sadat-na-es-sapruzite-v-ednopolovite-brakove-imat-pravo-na-prebivavane-news279879.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавите в ЕС не са задължени да признават еднополовите бракове, които техни граждани са сключили в други страни, но трябва да зачитат правото на пребиваване на двойката. Решението е по делото, заведено от румънеца Адриан Коман.\r\n\tАдриан Коман и американецът Робърт Хамилтън са живели в САЩ, но през 2010 година се местят в Европа и сключват брак в Брюксел. Белгийското законодателство позволява еднополовите бракове.\r\n\tДве години по-късно двойката решава да се премести да живее в Румъния. Двамата подават искане за разрешение да работят и пребивават постоянно в Румъния. Молбата е основана на Директивата за упражняването на свободата на движение, която позволява на всеки съпруг на гражданин на ЕС да се присъедини към него в собствената му страна.\r\n\tРумънските власти отказват с аргумента, че за тях Хамилтън не е съпруг на Коман, тъй като Румъния не признава еднополовите бракове.\r\n\tДвамата обжалват решението пред съда и в крайна сметка делото стига до Конституционния съд (КС) на Румъния. Конституционните съдии също не могат да решат въпроса сами и изпращат въпрос до Съда на ЕС.\n\n\r\n\tСъдът на ЕС посочва в решението си, че директивата не урежда правата на граждани от страни извън съюза. Не така обаче стоят нещата със самия Договор за функционирането на ЕС, който пряко предоставя на гражданите на ЕС основното право да се движат и да пребивават свободно на територията на държавите членки.\r\n\tСъдът на ЕС посочва, че европейското законодателство използва понятието \"съпруг\", което е полово неутрално. Поради това то обхваща и съпруг от същия пол на гражданин на ЕС.\r\n\tСъдът казва, че ако Румъния не позволи пребиваването на американеца, то така ще се нарушат правата и на румънеца, който е гражданин на ЕС.\r\n\tЗадължението за държава членка да признае правото на пребиваване не накърнява правото да се признаят или не еднополовите бракове, се казва в решението на Съда на ЕС.\r\n\t\"Подобно задължение за признаване единствено за целите на предоставянето на производно право на пребиваване на гражданин на страна извън ЕС не накърнява националната идентичност, нито застрашава обществения ред в съответната държава членка\", се казва в решението, цитирано от пресцентъра на Съда на ЕС.", "date": "2018.06.05", "title": "Съдът на ЕС: Съпрузите в еднополовите бракове имат право на пребиваване"}
{"url": "https://www.mediapool.bg/epal-predstavi-inovatsii-i-merki-za-po-golyama-zashtita-na-lichnite-danni-news279880.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканската корпорация Епъл представи новата версия на своята мобилна операционна система iOS на годишната конференция на компютърните специалисти и разработчиците на приложения, провеждаща се в Сан Хосе, Калифорния, предадоха световните агенции. Форумът продължава пет дни.\r\n\t\r\n\tВицепрезидентът на Епъл, отговарящ за разработката на програмно обезпечение Крейг Федериги, разказа, че новата версия iOS12 ще има редица нови функции и ще се отличава с повишена оперативност. С нея някои приложения ще работят два пъти по-бързо. Освен това тази версия ще бъде достъпна за всички устройства, на които работи версията iOS11, което означава и продукти, датиращи от 2013 г.\r\n\t\r\n\tЗасега не беше уточнено кога точно ще бъде достъпна новата операционна система. Според специалисти това вероятно ще стане през есента.\r\n\t\r\n\tПредставители на компанията съобщиха, че работата на гласовия помощник Siri ще бъде оптимизирана и ще позволи управляването на повече приложения. Асистентът ще може да изпълнява едновременно няколко задачи при едно поискване.\r\n\t\r\n\tПриложението Measure пък ще позволи да се измерват обекти с помощта на видеокамерите.\n\n\r\n\t\r\n\tПо отношение на технологиите за допълнена реалност компанията разширява преживяването за по-широк кръг от потребители, вместо за най-начетените в технологичен план ползватели. Това е и един от приоритетите на президента на Епъл Тим Кук. Компанията започна усилията в тази насока миналата година, когато вгради средства за добавена реалност в повечето айфони и айпади. Дигиталните обекти, създадени с новия формат, наречен USCZ ще работят в браузъра на Епъл Safari и приложенията Mail и Messages. Това означава, че добавената реалност няма да е ограничена до само едно приложение, което хората избират да свалят отделно.\r\n\t\r\n\tКомпанията ще предложи и повече начини за хората да ограничат времето, което прекарват, вперили поглед в айфоните си, но същевременно ще въведе допълнения, предназначени да направят продуктите на компанията още по-атрактивни, отбелязва Асошиейтед прес.\r\n\tАгенцията посочва, че този парадокс е излязъл наяве в първия ден на форума в Сан Хосе.\r\n\t\r\n\tКомпанията ще създаде повече опции за развлечение за потребителите и нови начини за комуникация, в това число и начин за групов видеочат с до 32 души чрез чата FaceTime.\r\n\t\r\n\tСред новите атракции на мобилните устройства ще бъдат и такива, ограничаващи времето, което хората прекарват с устройствата си. Така например потребителите ще имат възможност да ги настройват в режим \"Не ме безпокойте\" през нощта или по времето, когато са например с децата си на детската площадка. На потребителите ще бъдат давани и справки за това колко време прекарват в приложенията и какво ги кара да ги проверяват постоянно. Потребителите ще могат да установят дневни граници за използване на конкретно приложение и контрол за децата.\r\n\t\r\n\tКомпанията ще пусне през тази година обновление на смарт часовниците Apple Watch. Обновлението watchOS5 ще включва оптимизация на средствата за наблюдение на състоянието на собственика на устройството. Например умният часовник ще може да изчислява колко калории са изразходвани по време на йога сеанса или да разпознава кога ползвателят е започнал да се занимава със спорт.\r\n\t\r\n\tНовата версия на операционната система за компютрите Mac, наречена macOSMojave, ще включва допълнителни инструменти за браузъра Safari. В него може да бъде задействан режим, в който да е ограничено събирането на данни за ползвателя в социалните мрежи. В новата версия повече внимание е отделено на защитата на личните данни на ползвателя. Например потребителят ще бъде осведомяван за това кои програми искат достъп до микрофона или разчитат информацията за местоположението на компютъра.\r\n\t\r\n\tЕпъл като цяло иска да попречи на приложенията и на интернет сайтовете да проследяват потребителите посредством бисквитките, предаде Франс прес.\r\n\t\r\n\t\"Ние мислим, че вашите лични данни трябва да останат лични\", каза Крейг Федериги. \"Мислим, че трябва да контролирате кой вижда тези лични данни\", допълни той.\r\n\t\r\n\t\"Изглежда, че бисквитките, свързани с бутона Харесвам на Фейсбук, могат да бъдат използвани, за да ви проследяват в интернет, допълни той. \"Тази година ние ще сложим край на това\", каза представителят на Епъл.\r\n\t\r\n\tВ браузъра Safari на Епъл нова интелигентна система за превенция на проследяването ще помогне сега да се попречи на бутоните Харесвам и Сподели в социалните мрежи да проследяват потребителите без тяхното разрешение, се казва в изявление на Епъл.\r\n\t\r\n\tБисквитките - малки пакети информации, обменяни между устройството на потребителя и интернет сайта, за да може сайтът да получава данни за посещаемостта - позволяват да се следи потребителя от една интернет страница на друга. Например ако потребител кликне върху бутона Харесвам или Сподели на Фейсбук, поставени под статия или реклама, на която и да е страница, Фейсбук получава информации (анонимни) за потребителя, който е кликнал.\r\n\tСега потребителят на устройството на Епъл ще бъде запитан дали е съгласен информациите за него да \"потеглят\" към сайтове и приложения.", "date": "2018.06.05", "title": "Епъл представи иновации и мерки за по-голяма защита на личните данни"}
{"url": "https://www.mediapool.bg/desetki-tvortsi-prizovaha-rusiya-da-osvobodi-ukrainskiya-rezhisyor-i-disident-oleg-sentsov-news279883.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки творци и журналисти, сред които писателите Маргарет Атууд, Джон Грийн и Джонатан Франзен и телевизионната водеща Кристиан Аманпур, призоваха Русия да освободи от затвора украинския режисьор и дисидент Олег Сенцов, предаде Асошиейтед прес.\r\n\t\r\n\tСенцов, критик на руската анексия на Крим, излежава присъда от 20 години затвор по обвинения в тероризъм. От три седмици той е в гладна стачка и иска да бъдат освободени 64 украински политически затворници, но не и собственото си освобождаване.\r\n\t\r\n\tВ писмо, разпространено от организацията ПЕН Америка, творците призовават руския президент Владимир Путин да освободи Сенцов. Те пишат, че предстоящото Световно първенство по футбол в Русия ще засили вниманието върху нарушенията на правата на човека и освобождаването на украинския режисьор би било \"едно силно изявление\".", "date": "2018.06.05", "title": "Десетки творци призоваха Русия да освободи украинския режисьор и дисидент Олег Сенцов"}
{"url": "https://www.mediapool.bg/liderite-na-g-7-shte-se-sreshtnat-v-luksozen-hotel-v-kvebek-news279884.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСрещата на върха на Г-7 в петък и събота в Канада ще се проведе в изолираното населено място Ла Малбе, предадоха ДПА и Франс прес.\r\n\t\r\n\tГрадът е с около 15 000 жители. Той се намира на 150 километра североизточно от град Квебек.\r\n\t\r\n\tСрещата ще се състои в хотел с вид на крепост, наречен Имението Ришельо. В него има 405 стаи, пет басейна, четири ресторанта, казино, голф игрище и невероятна панорама към река Сен Лоран.\r\n\t\r\n\tХотелът е построен през 1899 г. През 1928 г. в него избухва пожар и сградата е изградена наново. Сега хотелът е прочут в Канада като място за луксозни ваканции.\r\n\t\r\n\tЗаради срещата на върха канадските домакини са го резервирали в периода 27 май - 12 юни. Около него са издигнати метални заграждения и е инсталирана система за наблюдение. Всичко това струва около 460 милиона долара.\n\n\r\n\t\r\n\tТова ще бъде седмата среща на върха на Г-7 в Канада. Очаква се срещу форума да има протести, но те да са в Квебек. Демонстрантите вече са се уговорили да се съберат на 7 юни на няколко преки от провинциалния парламент. Поради тази причина той няма да работи в четвъртък и петък.\r\n\t\r\n\tКогато Канада бе домакин на Г-20 през 2010 г., в Торонто имаше масови протести със стотици задържани, след като на полицията бяха дадени специални правомощия.\r\n\t\r\n\tСега за сигурността на лидерите от Г-7 ще се грижат повече от 5000 полицаи и над 2000 военни.", "date": "2018.06.05", "title": "Лидерите на Г-7 ще се срещнат в луксозен хотел в Квебек"}
{"url": "https://www.mediapool.bg/nov-dvuboi-mezhdu-angelkova-i-simeonov-za-plazhovete-news279863.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\t\r\n\tСпорът между вицепремиера Валери Симеонов и министъра на туризма Николина Ангелкова за опазване на плажовете на Слънчев бряг, който се води от миналата година, се разгоря отново и през тази.  \r\n\tСтава въпрос за пет от най-оборотните дискотеки на плажа, сред които \"Какао бийч\", \"Кубанита\", \"Бедрум\". За изграждането им няма никакви проекти и строителни книжа, каза  в понеделник. Той уточни, че общо в Слънчев бряг незаконните обекти са 11–12 и обеща те да бъдат съборени.\r\n\tВъв вторник пред Нова телевизия Ангелкова призна, че тя е разрешила заведенията на плажа на Слънчев бряг. От обясненията ѝ стана ясно, че не е необходимо да има проекти за изграждането им, защото тези обекти били преместваеми, и отговаряли на Закона за устройство на Черноморското крайбрежие, който е специален.\n\n\r\n\tПрез 2015 г. тогавашният  обяви, че дори за ограда на плажа е необходимо да има строително разрешение. Това стана след сезиране за такъв случай на плажа в Кранево. Така остава неясно как за едни обекти на плажа, които, по думите на Симеонов, изглеждат внушителни като молове, действа специалният Закон за Черноморското крайбрежие, а за други като най-обикновена ажурна ограда - Законът за устройство на територията.\r\n\tНастоящият регионален министър Николай Нанков не взе отношение по въпроса, а се измъкна като прехвърли отговорността за заведенията на общинската власт, защото те били по-ниска категория строежи. Той увери, че ведомството му изпълнява функциите си по надзор върху решенията на местната власт. От отговора му обаче не стана ясно какво конкретно е становището на отговорното министерство по случая.\r\n\tОбщината в Несебър до момента не е излязла с официална позиция за дискотеките. Концесионерът на южния плаж обясни пред Нова телевизия, че за обектите има всички необходими документи и те са там от 15 години.\r\n\t\r\n\tзаяви Ангелкова. \r\n\tМинистърът на туризма е на обиколка по Черноморието и се включи в ефира на Нова телевизия от морето.\r\n\t\r\n\t, допълни тя.\r\n\tСлед което разясни, че още миналата година РДНСК-Бургас е излязла със становище, че конструкциите на заведенията, отговарят на изискванията за преместваеми обекти. По думите на Ангелкова дали даден преместваем обект трябва да бъде отстранен или не, е решение от компетенциите на общинската администрация, а не на министерствата. \r\n\t, каза министърът.\r\n\t\r\n\t\"По достоверна информация министърът на туризма е поискала писмено от Министерството на регионалното развитие и благоустройството да извади 20 декара плаж от изключителна държавна собственост и да бъде прекатегоризирана като частна.\" Това написа вицепремиерът Валери Симеонов на  малко след участието на Николина Ангелкова в сутрешния блок на Нова телевизия. \r\n\tТой посочва, че така обикновено се подготвя продажбата на държавни парцели.\r\n\tСтава дума за пясъчни терени около хотелите на Елена Иванова - шефка на “Съюза на собствениците на Слънчев бряг”, както и за асфалтирания път и паркинг до скандалния хотел \"Оазис\" на самия бряг на морето, уточнява Симеонов.\r\n\tТой информира, че през миналата година е подал сигнал за незаконните обекти пред хотелите на Иванова \"Амфора\" и \"Империал\", които са \"съсипали десетки декари златен пясъчен плаж: паркинги, спортни площадки, детски площадки, незаконни заведения, пътища, огради, и други\".\r\n\tПо думите на вицепремиера Иванова е присвоила тази собственост \"с пасивното съдействие на държавните и общински органи\".\r\n\t\"В резултат от сигнала, обектите бяха премахнати, но апетитите останаха\", пише Симеонов.\r\n\tТой припомня, че Елена Иванова е била \"яростен поддръжник през 2017 г. на шумните заведения в курорта\" и е публикувала несъгласувани с организацията си позиции в тяхна защита. \"Явно лоялността ѝ предстои да бъде осребрена\", пише вицепремерът.\r\n\tСимеонов обещава, че когато в Министерския съвет бъде внесено това решение, той ще протестира и ще гласува против. \"Защото, както е тръгнало, ще останем без плажове – х-л \"Оазис\", х-л \"Дюн\", \"Какао Бийч\", Бургас – северен плаж, и много други\", пише вицепремиерът.\r\n\tМинистерството на туризма  \r\n\tОт Министерството на туризма отговориха, че са поискали актуализация на кадастралните карти, за да бъдат изготвени коректни документи за процедурите по отдаване на концесия и наем на плажа в Слънчев бряг.\r\n\tМинистерството на туризма е оправомощено да изиска изменение на кадастралните карти на плажовете. Това задължение е вменено със закон на министъра, се казва в съобщението.\r\n\tИменно такава процедура за съответствие на специализираната с кадастралната карта е стартирала за морски плаж \"Слънчев бряг-юг\", на който са незаконните обекти, по думите на Симеонов.\r\n\tТова се прави, защото има налични специализирани карти, които са по–актуални от кадастралните, посочват от ведомството на министър Ангелкова.\r\n\tРазликата е, че на кадастралните карти липсва пътя до построения върху пясъка хотел \"Оазис\" и изградения паркинг към него, а на специализираните те вече са нанесени, както показва вицепремиерът Валери Симеонов на страницата си във \"Фейсбук\".\r\n\t\r\n\tЗа отдаването под наем и на концесия на обекти изключителна държавна собственост, каквито са морските плажове, е много важно за правилното провеждане на процедурите и съставянето на коректни документи от страна на Министерството на туризма то да разполага с актуални данни.\r\n\tПо тази причина Министерството на туризма изисква да бъдат актуализирани кадастрални картите в съответствие със специализираните. Обикновено кадастралните карти датират от 2005 г., а специализираните карти са изменени около 2015 г. и отразяват доста по-точно обективното състояние на морския плаж.\r\n\tСпециализираните карти се изготвят от Агенцията по геодезия, картография и кадастър, посочват от Министерството на туризма.", "date": "2018.06.05", "title": "Нов двубой между Ангелкова и Симеонов за плажовете"}
{"url": "https://www.mediapool.bg/italianskata-partiya-liga-othvarlya-nametsi-za-rusko-finansirane-news279881.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМилиардерът и филантроп Джордж Сорос открито призова италианците да накарат партия Лига да разкрие дали е получила финансиране от Русия, предаде Асошиейтед прес.\r\n\t\r\n\tЛигата разкритикува думите на Сорос, изречени в неделя на икономически форум в Северна Италия. Партията каза, че не получавала \"никога нито лира, нито евро или рубла от Русия\".\r\n\tНо лидерът на Лига Матео Салвини, който е вътрешен министър в новото правителство на премиера Джузепе Конте, нарече руския президент Владимир Путин \"един от най-добрите държавници\".\r\n\t\r\n\tПолемиката около изказването на Сорос фокусира вниманието върху проруската програма на правителството на Лига и на антисистемното Движение Пет звезди. В нея се потвърждават ангажиментите на Италия към НАТО, но се призовава за вдигане на европейските санкции, наложени на Русия, както и за започване на диалог и партньорство, предвид икономическото, търговското и стратегическото влияние на Москва.\r\n\t\r\n\tПо време на конференцията в Северна Италия Сорос бе запитан за възможна руска намеса в италианската външна политика. Той отговори, че е много притеснен, че Русия упражнява \"негативно влияние\" в Европа и каза, че италианците имат правото да знаят дали Москва е замесена в изборните резултати.\n\n\r\n\t\r\n\t\"Не знам дали Путин действително подкрепя финансово него и неговата партия. Това е въпрос, който мисля, че италианското общество има правото да попита\", каза Сорос, визирайки Салвини.\r\n\t\r\n\tРуски представители отхвърлиха твърденията, че Русия е подкрепяла и финансирала Лига или които и да е други проруски партии.\r\n\t\r\n\tСалвини и Сорос дълго време са в спор, по-специално заради миграционната политика. Фондация \"Отворено общество\" вложи милиони долари в групи, които подпомагат мигрантите и бежанците в Европа. Неотдавна Сорос премести фондацията от Унгария, където премиерът Виктор Орбан я обвини, че е част от стратегия за наводняване на Европа с мигранти. Сорос и фондацията отричат това.\r\n\t\r\n\tСега Салвини заяви, че е срамно, че Сорос е бил поканен на конференцията в Северна Италия.\r\n\t\r\n\tЛидерът на Лига направи няколко визити в Русия, в това число през март 2017 г., за да подпише споразумение за сътрудничество с управляващата партия Единна Русия.", "date": "2018.06.05", "title": "Италианската партия Лига отхвърля намеци за руско финансиране"}
{"url": "https://www.mediapool.bg/sheiset-i-devet-sa-veche-zhertvite-na-vulkana-fuego-v-gvatemala-news279882.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖертвите на изригването на вулкана Фуего в Гватемала вече са 69, предаде Асошиейтед прес, като се позова на директора на гватемалския Институт за съдебна медицина Фануел Гарсия.\r\n\t\r\n\tТой съобщи, че само 17 от телата са били идентифицирани досега. Труповете са открити в селата Лос Лотес и Ел Родео.\r\n\t\r\n\tРанените по последни данни са 46. Около 2000 души са се подслонили в специално обособени убежища. Над 3200 души са евакуирани от засегнатата от бедствието зона.\r\n\t\r\n\tВулканът изригна мощно в неделя и затрупа с гореща пепел и кал селата, намиращи се по неговите склонове. Изригването е било толкова бързо, че жителите не са успели да избягат навреме. Очаква се броят на жертвите да нарасне.\r\n\t\r\n\tЗаради смъртта на десетки хора в страната е обявен тридневен национален траур.", "date": "2018.06.05", "title": "Шейсет и девет са вече жертвите на вулкана Фуего в Гватемала"}
{"url": "https://www.mediapool.bg/sadat-pusna-direktora-na-rzok---lovech-sreshtu-garantsiya-ot-5000-leva-news279902.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжният съд в Ловеч определи парична гаранция в размер на 5000 лева на директора на Районната здравноосигурителна каса д-р Антонио Маринов, който беше под домашен арест. Сумата вече е платена, съобщи БНР.\r\n\tМаринов беше задържан на 15 март при акция на ДАНС и полицията с обвинение за длъжностно престъпление за неправомерно превеждане на почти 1 млн. лева на частната болница \"Кардиолайф\", с което е ощетил бюджета на здравната каса.\r\n\tВсе още продължават процесуално-следствените действия, чакат се и резултатите от назначените експертизи.\r\n\tСпоред съда Антонио Маринов е спазвал стриктно условията на мярката \"домашен арест\" и затова тя е променена на парична гаранция.\r\n\tОсвен това няма опасност да повлияе на свидетелите, тъй като те вече са разпитани.", "date": "2018.06.05", "title": "Съдът пусна директора на РЗОК - Ловеч срещу гаранция от 5000 лева"}
{"url": "https://www.mediapool.bg/naukata-e-na-praga-na-revolyutsiya-v-borbata-s-raka-news279903.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖена, засегната от рак на гърдата в напреднал стадий, срещу който химиотерапията се е оказала неефикасна, е излекувана с експериментална имунотерапия, сочат резултатите от изследване, цитирани от Франс прес.\r\n\t \r\n\t\"Пациентката е смятана за излекувана от две години. Здравословното ѝ състояние бе критично - метастази на рака бяха засегнали други органи, включително черния ѝ дроб\", уверява приложилият експерименталната имунотерапия изследователски екип от Националния онкологичен институт в Бетесда и университета в Ричмънд, САЩ.\r\n\t \r\n\tВ публикацията липсват подробности за пациентката, освен че била на 49 години, когато върху нея е започнало тестването на експерименталната имунотерапия.\n\n\r\n\t \r\n\tСпоред британския  става дума за 49-годишната Джуди Пъркинс, инженер от Флорида. Тя била избрана за новия метод след няколко цикъла химиотерапия, които не повлияли на тумора в дясната ѝ гърда.\r\n\t \r\n\t\"Състоянието ми се влоши много към края и имах тумор, притискащ нерв, което означаваше, че прекарвах времето си, като се опитвах да не се движа изобщо, за да избегна болка, която се спускаше по ръката. Бях се отказал да се боря. След лечението успях да направя 40-мили преход\", разказва Пъркинс\r\n\t \r\n\tИмунотерапията се изразява в стимулиране на имунната защита и вече даде добри резултати срещу някои видове рак - на белите дробове, шийката на матката, простатата, кожата, левкемия.\r\n\t \r\n\tОписаният сега метод се изразява в отнемане на лимфоцити (имунни клетки) от пациентката и манипулирането им в лабораторна среда, преди да бъдат реимплантирани в организма ѝ. Те минали специална селекция, за да се установи кои от тях разпознават раковите клетки. След това били реактивирани, за да ги атакуват.\r\n\t \r\n\tТе били придружени от инхибитор на контрола на имунната защита, за да се деблокира контраатаката на имунната система.\r\n\t \r\n\t\"Така бе създадена високо персонализирана противоракова терапия, която позволи изчезването на тумора\", поясняват учените.\r\n\t \r\n\t\"Реакцията към лечението е безпрецедентна. Пред прага сме на революция, която ще даде възможност благодарение на имунотерапия да вземем за мишена замесените с раковите болести генни мутации\", отбелязва експертът Ласло Радвани от Института за изследвания върху рака в Торонто, Канада.\r\n\t \r\n\tРезултатите от изследването са публикувани в Nature Medicine.", "date": "2018.06.05", "title": "Науката е на прага на революция в борбата с рака"}
{"url": "https://www.mediapool.bg/partnyor-na-borisov-vav-vlastta-gromi-dolara-ot-moskva-news279901.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на ″Атака″ и шеф на една от двете парламентарни групи на управляващото мнозинство Волен Сидеров се закани от Москва да ″разбие хегемонията на долара″.\r\n\tНовата му политическа цел като поддръжник на българското прозападно правителство бе лансирана във вторник на международен форум \"Развитие на парламентаризма\", провеждащ се в руската столица. Информацията за изказванията на българския парламентарист е от пресцентъра на партията му.\r\n\t\"Суверенитетът на нациите отдавна е задушен с кадифените ръкавици на т.нар. демокрация и глобализъм. А икономиката на света също от десетилетия не се командва от националните парламенти, а от транснационалните корпорации, които имат в пъти по-големи финансови ресурси и от най-големите национални държави\", заявил Сидеров.\r\n\tТой дал и актуален пример с новия еврорегламент за личните данни, който принуждава всяка фирма да обработва по специален начин данните на служителите и клиентите си. По думите му обаче такава услуга предлагат само няколко чуждестранни фирми срещу голям хонорар.\r\n\t\"Ако не заплатиш на тях, няма да спазиш изискванията на еврорегламента и следва глоба до 10 милиона евро, уточнил Сидеров пред над 500 парламентаристи и експерти от 96 страни по света - Това е чудесен инструмент за отстраняване на компании, които пречат на големите международни играчи. И българският парламент не може да направи нищо\", твърди той, въпреки че изказването му няма особено общо с истината.\n\n\r\n\tПредседателят на ПГ на \"Обединени патриоти\" обаче бил оптимист за бъдещето на парламентаризма и предложил за тема на следващия форум да бъде \"Как да разрушим финансовия монополизъм и да създадем балансиран, многополюсен свят\".\r\n\t\"Днес, ако искаш да купуваш и продаваш, трябва да се съобразяваш с диктата на Световната търговска организация и транснационалните компании. Дори мощни икономики като китайската или руската са в зависимост от долара. Разплащания с държави като Иран са направо невъзможни, защото си зависим от американската банкова система. А властта отвъд океана решава кой е демократичен и кой не, кой е добър и кой – лош.\"\r\n\t\"Може ли това да се промени? Вече има действия в тази посока, но не достатъчно. Без разбиване на световния финансов монопол, не може да има многополюсен свят. А без многополюсен свят не може да има национален суверенитет и нормална парламентарна дейност на отделните държави\", заявил в заключение лидерът на \"Атака\".\r\n\tПрессъобщението, изготвено от ″Атака″ е озаглавено \"Сидеров пред парламентарния форум в Москва: Трябва да разбием хегемонията на долара″.\r\n\tИдеята на един от лидерите на мнозинство у нас, той обяви, че при анексирането на Крим Руската федерация е била в правото си, и \"повлия\" на правителственото решение да не гоним руски дипломати заради случая \"Скрипал″.", "date": "2018.06.05", "title": "Партньор на Борисов във властта громи ″долара″ от Москва"}
{"url": "https://www.mediapool.bg/bsp-po-stapkite-na-mareshki-za-voennite-sdelki-news279904.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроектите за купуването на нов тип изтребители и бронирани машини минаха през парламентарната военна комисия с подкрепата на ГЕРБ, \"Обединени патриоти\" и ДПС и уверено се движат към одобряване и в пленарна зала. Според управляващата коалиция това трябва да стане още до края на този месец, а военният министър очаква до края на годината да сключи и договори с избраните доставчици.\r\n\t \r\n\tНито един депутат от ресорната комисия в парламента не гласува \"против\", но депутатите на БСП и \"Воля\" се въздържаха. И докато това поведение бе очаквано за партията на Веселин Марешки, който поиска мораториум върху военните сделки и референдум за излизане на България от НАТО, позицията на БСП до момента не бе ясна.\r\n\t \r\n\tЛидерът на БСП Корнелия Нинова се обяви срещу увеличаването на разходите за отбрана, но  депутати от БСП открито подкрепяха проектите за нова техника. Партийната повеля по време на заседанието на военната комисия бе да се подкрепи модернизацията по принцип, но да се критикуват проектите.\n\n\r\n\t \r\n\tДепутатите от БСП обаче не се справиха убедително със задачата, като трудно формулираха конкретни въпроси около проектите. В същото време депутатите не обърнаха сериозно внимание на някои съществени моменти, които могат да доведат до съмнения при реализирането на проектите.\r\n\t \r\n\tТаско Ерменков (БСП) заяви, че партията му подкрепя модернизацията на армията, но има някои въпроси в проектите, които го притесняват. Като такъв той формулира пропуски в предвиденото икономическо сътрудничество, след което напусна заседанието с аргумент, че трябва да пътува.\r\n\t \r\n\tКолега му Спас Панчев не беше доволен, че се допуска и опция за купуването на изтребители втора ръка и поиска държавата да закупи нови. Колегите му повдигнаха въпроси и за липсата на достатъчно информация за въоръжението на машините и финансовата рамка. \r\n\t \r\n\tВоенният министър Красимир Каракачанов определи позицията на БСП като \"абсолютно несериозна\". \r\n\t \r\n\tТой получи силна подкрепа от представителите на ГЕРБ, ДПС и \"Обединени патриоти\". Зам. -председателят на НС Емил Христов определи проекта като много добър и изяви готовност лично да го защитава. \r\n\t \r\n\tЛеко изненадващо представителят на \"Воля\" Слави Нецов реши да гласува като колегите си от БСП \"въздържал се\" въпреки гневната риторика на Марешки от последните дни. И БСП, и \"Воля\" допуснаха обаче възможност да променят позицията си, ако бъдат подобрени проектите. \r\n\t \r\n\tСлед заседанието председателят на комисията Константин Попов (ГЕРБ) съобщи, че очаква проектите да бъдат одобрени в пленарна зала до края на юни, а военният министър Красимир Каракачанов каза, че се надява до края на годината да сключи и конкретни договори. \r\n\t \r\n\tТова обаче е малко вероятно, защото по проектите има много техническа работа, възможно е забавяне на гласуването им в парламента, а и досегашната практика е показала, че МО не работи с бързи темпове. \r\n\t \r\n\tДвата проекта са на обща стойност над 3.2 млрд. лева с ДДС, а до седмици се очаква МО да подготви и проекта за купуването на два нови патрулни кораба, който с ДДС ще се доближи до 1 млрд. лева. \r\n\t \r\n\t\r\n\t \r\n\tЗатруднени в критиките си към проектите, от БСП посочиха по време на дебата медийна информация, според която вече има фаворит за избор на нов тип изтребител. \r\n\t \r\n\tКаракачанов игнорира въпроса, но по-късно категорично отхвърли възможността проектът да фаворизира даден кандидат.\r\n\t \r\n\tСпоред неофициална информация за фаворит в проекта се смята офертата на Израел за изтребители втора ръка Ф 16. Каракачанов обаче отхвърли подобни коментари. Самият той на няколко пъти вече коментира, че предпочитанията са за нови самолети. \r\n\t \r\n\tОколо проекта обаче има \r\n\t \r\n\tЕксперти предупреждават периодично, че се предлага избор между нови и употребявани самолети, който е много труден, но ВВС твърди, че ще се справи, залагайки на точна методика за оценка. Конкретните ѝ измерения обаче вероятно няма да са публични. \r\n\t \r\n\tПроектът предвижда да се поискат предложения от САЩ за новопроизведени бойни самолети F-16 блок 60 (или 70) и F/A–18E/F Super Hornet, както и за употребявани F-16, модернизирани до варианта OFP М6, и втора ръка F/A–18E/F Super Hornet. Ще се искат и оферти от Португалия и САЩ за втора ръка F-16 MLU, а от Израел – за употребявани F-16 C/D.\r\n\t \r\n\tОт Франция се очаква предложение за нови и употребявани Dassault Rafale, от Италия – за втора ръка Eurofighter Tranche 1, от Германия за за нов Eurofighter, а от Швеция за нови Gripen C/D.\r\n\t \r\n\tНамерението на МО да иска оферти за нови Super Hornet и Eurofighter е безсмислено, тъй като това са мощни и модерни машини, чиято покупка, а още повече експлоатация и поддръжка, затрудняват далеч по-богати от България страни. Само преди няколко месеца министърът на отбраната Красимир Каракачанов призна, че България няма пари и за самолети Dassault Rafale. Много съмнително е дали е възможна и сделка за нови F 16.\r\n\t \r\n\tОт новите машини най-голям шанс имат изтребителите Gripen на шведската корпорация \"SAAB\", която е активна в България и следи от дълго време плановете за покупка на нов изтребител. По неофициална информация вероятно \"SAAB\" може да си позволи да предложи повече от 8 самолета в тази цена.\r\n\t \r\n\tКато фаворит в последните седмици се оформя офертата на Израел. Хърватия договори с Израел покупката на 12 употребявани изтребители Ф-16C/D за около 420 млн. евро и подобна оферта влиза в българските възможности. Още повече, че в проекта изрично е записано, че България ще се опита да закупи възможно най-много самолети (най-малко 8) за предвидената сума от 1.8 млрд. лева. \r\n\t \r\n\t\r\n\t \r\n\tЗа разлика от проекта за нов тип изтрбители, който е много подробно разписан, този за новите бронирани машини не е толкова детайлен в публичната му част. \r\n\t \r\n\tНяма никаква публична информация на какви технически параметри трябва да отговарят търсените от България машини, а това е от съществена важност, тъй като изискванията за   задвижването на машината, нивото на защита и други ще определят избора на доставчик. \r\n\t \r\n\tОт БСП повдигнаха въпроса за липсата на достатъчно информация, но зам.-командирът на Сухопътните войски Валери Цолов обясни, че техническите изисквания са много обемни и успокоиха, че са точно формулирани за всяка една търсена машина.", "date": "2018.06.05", "title": "БСП по стъпките на Марешки за военните сделки"}
{"url": "https://www.mediapool.bg/zadarzhaniyat-za-koruptsiya-shef-na-kat-blagoevgrad-okonchatelno-ostava-v-aresta-news279909.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗадържаният корупция шеф на КАТ-Благоевград Данаил Стоицов окончателно остава в следствения арест, потвърди във вторник Софийският апелативен съд (САС).\r\n\tТой бе обвинен за взимане на подкуп, използване на служебно положение, незаконно държане на огнестрелно оръжие и превишаване на правата си, чрез осигуряването на полицейски конвой за движението на тежкотоварна машина с извън габаритна техника.\r\n\tСАС се съгласи с аргументите на разследващите, че има опасност той да извърши престъпление, да укрие доказателства по разследването, както и да въздейства на свидетели. От показанията на множество разпитани негови подчинени се установява, че Стоицов многократно е упражнявал натиск върху тях при изпълнение на служебните им задължения.\r\n\tАпелативните съдии потвърдиха и мярката за неотклонение на втория задържан по случая – бизнесменът Бойко Шарков, който бе привлечен към наказателна отговорност като помагач. Шарков е на свобода срещу гаранция от 7000 лева.\r\n\tОсвен двамата задържани, обвинения по делото получи и бившият полицай Николай Доганджийски. Според прокуратурата той е бил човекът, който е провеждал срещи с шофьорите, които са готови да си платят за бърза услуга и номер по избор. Разследващите смятат, че той лично е уговарял размера на подкупите. Заради влошеното здраве на Доганджийски, той е с мярка за неотклонение – парична гаранция от 6000 лева.", "date": "2018.06.05", "title": "Задържаният за корупция шеф на КАТ-Благоевград окончателно остава в ареста"}
{"url": "https://www.mediapool.bg/obvinyaemiyat-za-ubiystvoto-v-slanchev-bryag-ostava-v-aresta-news279905.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжният съд в Бургас остави в ареста обвинения за убийство на мъж и опит за убийство на жена в Слънчев бряг Михаил Станчев, предаде радио \"Фокус – Бургас\".\r\n\t37-годишният мъж от Ямбол има възможност да обжалва мярката си за неотклонение във вторник.\r\n\tПрестъплението бе извършено на 2 юни. Застреляният е 54-годишният собственик на казина Коста Николов-Миджурина, а раненото момиче на 22 години е работило за него.\r\n\tСпоред МВР убийството е извършено от ревност, а днес Станчев запази мълчания пред медиите. Обвиняемият обясни пред съда, че след убийството е тръгнал към граничния пункт Лесово, за да се предаде, а не да бяга от страната. Той не можа да обясни защо пистолетът му е бил зареден, а телефонът изключен.\r\n\t\"Доказателствата по делото са сериозни, с което съдът е съгласен. Не приемаме тезата, че в особена психологическа ситуация не сте се насочили целенасочено към границата\", обърна се съдът към Михаил Станчев.", "date": "2018.06.05", "title": "Обвиняемият за убийството в Слънчев бряг остава в ареста"}
{"url": "https://www.mediapool.bg/veche-mogat-da-se-proveryavat-rezultatite-ot-vanshnoto-otsenyavane-v-sedmi-klas-news279906.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРезултатите от националните външни оценявания по български език и литература, и по математика след седми клас са публикувани в сайта на Министерството на образованието и науката, и могат да се проверяват на адрес:  Проверката се осъществява с входящия номер и с код за достъп от служебната бележка за допускане до изпит, съобщи пресцентърът на МОН.\r\n\t\r\n\tОт 13 юни седмокласниците ще могат да получат служебните си бележки с резултатите от националните външни оценявания от училищата, в които се обучават. От 20 юни до 26 юни седмокласниците ще подават документи за прием в профилираните и професионалните гимназии в страната, в паралелките за профилирана подготовка в средните училища и в професионалните гимназии или в паралелките за професионална подготовка в обединените, средните училища и профилираните гимназии.\r\n\t \r\n\tКандидатстването и тази година ще бъде чрез електронната система на министерството / или на хартиен носител в училищата-гнезда. Родителите или учениците, които са подали заявления за участие в първото класиране на хартиен носител, няма да могат да подават електронно и обратно.\r\n\t\r\n\tБалообразуването за отделните училища е различно и се формира от резултатите от изпитите по български език и литература, и по математика, и от приравнените в точки оценки от свидетелството за основно образование по предмети, определени от съответните училища. Списъците с приетите на първо класиране ще бъдат обявени до 3 юли 2018 г. Записването на учениците в новите им училища или подаването на заявления за участие във второ класиране е в периода 4-6 юли 2018 г., информират от МОН.", "date": "2018.06.05", "title": "Вече могат да се проверяват резултатите от външното оценяване в седми клас"}
{"url": "https://www.mediapool.bg/kyurdskite-sili-obyaviha-che-se-izteglyat-ot-siriyskiya-grad-manbidzh-news279911.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСирийските кюрдски Сили за защита на народа (СЗН) казаха във вторник, че се изтеглят от северния град Манбидж, което може да успокои сериозния разрив между САЩ и Турция, предаде Асошиейтед прес.\r\n\t\r\n\tСЗН заявиха, че техните съветници са приключили мисията си за обучаване на местните сили, известни като Военен съвет на Манбидж (ВСМ), да защитават града.\r\n\t\r\n\tИзявлението беше направено, след като Турция обяви вчера, че се е споразумяла със САЩ за бъдещето на Манбидж.\r\n\t\r\n\tИ СЗН, и ВСМ са подкрепяни от САЩ, което обтяга отношенията между Вашингтон и Анкара.\r\n\t\r\n\tТурция смята СЗН за терористична организация и настоява кюрдските бойци да напуснат Манбидж от повече от година.", "date": "2018.06.05", "title": "Кюрдските сили обявиха, че се изтеглят от сирийския град Манбидж"}
{"url": "https://www.mediapool.bg/gugal-vlaga-sredstva-v-uchilishte-za-programirane-v-bryukselskiya-kvartal-molenbek-news279907.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГугъл осигурява 200 000 евро за развитието на училището за програмиране в кв. \"Моленбек\" в Брюксел, съобщиха местни медии, цитирани от БТА.\r\n\t\r\n\tТова е поредното усилие за развитие на училището, открито в навечерието на атентатите в столиците на Белгия и Франция от последните години. Основната част от терористите, ударили двете столици, бяха израснали точно в този брюкселски квартал, получил прозвището \"гнездо на европейския джихад\".\r\n\t\r\n\tСпоред Гугъл самото име на информационния гигант би трябвало да привлече интерес. Целта на училището е да подготви младежите за епохата на цифровизацията и те да бъдат в състояние по-лесно да намерят работа. Засега уроците се посещават от петдесетина младежи, а около 150 души дневно посещават образователния център.\r\n\t \r\n\t\"Моленбек\" е дом за близо 100 000 души, основно от африкански и азиатски произход.", "date": "2018.06.05", "title": "Гугъл влага средства в училище за програмиране в брюкселския квартал Моленбек"}
{"url": "https://www.mediapool.bg/noviyat-premier-dzhuzepe-konte-obeshta-palna-promyana-na-italiya-news279908.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият италиански премиер Джузепе Конте обеща да направи пълна промяна в страната в изказването си в парламента, преди да бъде гласуван вот на доверие на антисистемното правителство, което възнамерява да отхвърли правилата на ЕС за бюджетите и имиграцията.\r\n\t \r\n\tКонте защити пламенно \"популистката\" политика, която възнамерява да води: битка срещу \"бизнеса\" с имиграцията, възобновяване на икономическия растеж и отваряне към Русия.\r\n\t \r\n\tМинистър-председателят потвърди, че страната му желае \"автоматична\" и \"задължителна\" система за репатриране на търсещи убежище в Евросъюза и изтъкна, че Италия подкрепя \"коригиране\" на икономическите санкции, наложени от общността на Русия.\n\n\r\n\t\r\n\tКонте каза в общата си политическа реч пред сенаторите, че страната смята да намали огромния си държавен дълг, но ще го постигне чрез растеж, а не чрез мерки за строги икономии, предаде Франс прес.\r\n\t\r\n\tДържавният дълг на Италия е втори по големина в еврозоната след този на Гърция и \"днес е напълно устойчив, но трябва да бъде намален в перспектива на икономически растеж\", подчерта Конте. Той каза още, че пропастта в растежа между Италия и Европа трябва да бъде намалена и \"това е нашата цел\".\r\n\t\r\n\tКонте говори пред Сената, а от двете му страни бяха застанали лидерите на две доскоро периферни партии, съставили миналата седмица управляващата коалиция и номинирали малко познатия специалист по право да оглави тяхното коалиционно правителство.\r\n\t\r\n\t\"Истината е, че предизвикахме радикална промяна и се гордеем с това\", каза Конте пред сенаторите в залата, където се очаква по-късно да получи вот на доверие.\r\n\t\r\n\tГласуването в долната камара е насрочено за утре. Коалицията на \"Лига\" и \"Движение \"Пет звезди\" има 10 гласа мнозинство в Сената и по-голяма подкрепа в долната камара.\r\n\t\r\n\t\"Ако популизмът означава да се вслушваме в потребностите на хората, тогава сме за него\", увери Конте.\r\n\t\r\n\t\"Ще сложим край на \"бизнеса\" с имиграцията, който нарасна по непропорционален начин в сянката на фалшива солидарност\", добави Конте, повтаряйки тезите на Матео Салвини, който става вицепремиер и вътрешен министър.\r\n\t\r\n\tКонте обяви, че колосалният дълг на Италия ще бъде намален чрез политики в интерес на растежа и заетостта, както настоява \"Движение \"Пет звезди\". Премиерът не даде подробности за финансирането на мерките, предвидени в \"правителствения договор\", който може да възлезе на няколко десетки милиарда евро.\r\n\t\r\n\tИ макар че потвърди желанието на правителството да въведе \"плосък данък\" и подоходен данък между 15 и 20 на сто, той не обвърза това с никаква дата. Същото се отнася и за т.нар. граждански доход, който предполага на всеки италианец да са гарантирани поне 780 евро месечно.\r\n\t\r\n\t\"Европа е нашият дом\", увери Конте, който заяви, че желае \" по-силна, но и по-справедлива Европа\".", "date": "2018.06.05", "title": "Новият премиер Джузепе Конте обеща пълна промяна на Италия"}
{"url": "https://www.mediapool.bg/mariano-rahoi-se-otteglya-ot-liderskiya-post-v-ispanskata-narodna-partiya-news279910.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият испански премиер Мариано Рахой обяви, че ще се оттегли като лидер на Народната партия, предаде Франс прес.\r\n\t\r\n\t\"Настъпи моментът да сложа окончателен край на този етап. Народната партия трябва да продължи напред и да пише историята си в служба на испанците под ръководството на друг човек\", каза 63-годишният Рахой след среща с партийното ръководството в Мадрид.\r\n\t\r\n\t\"Така е най-добре за мен, най-добре за партията и най-добре за Испания\", добави той, цитиран от Ройтерс.\r\n\t\r\n\tТой ще продължи да ръководи партията, докато не бъде организиран конгрес за намирането на негов приемник.\r\n\t\r\n\tБившият премиер беше критикуван заради действията си по време на кризата с опита за отцепване на Каталуния и много избиратели се пренасочиха от неговата партия към десноцентристкото движение \"Сиудаданос\", отбеляза Ройтерс.\n\n\r\n\t\r\n\tРахой ръководи от 2004 г. консервативната партия. Неговото правителство бе свалено от власт в петък с вот на недоверие от парламента във връзка с няколко съдебни дела за корупция.\r\n\t\r\n\tДвадесет и девет души, свързани с Народната партия, включително бивш ковчежник и други високопоставени членове, бяха осъдени през май за различни закононарушения, включително за фалшифициране на счетоводни документи.\r\n\t\r\n\tРахой стана миналата година първият действащ премиер в Испания, който дава показания в съдебно дело. Тогава бяха отправени призиви за оставка, но той отрече да е вършил нещо нередно.\r\n\t\r\n\tВ решението си съдията каза, че има доказателства, че партията е имала дълги години черна каса и че достоверността на показанията на Рахой трябва да бъде \"взета под въпрос\".", "date": "2018.06.05", "title": "Мариано Рахой се оттегля от лидерския пост в испанската Народна партия"}
{"url": "https://www.mediapool.bg/rastezhat-na-pazara-na-smartfoni-zapochva-da-gubi-visochina-news279913.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед години активен растеж пазарът на смартфоните неочаквано се охлади.\r\n\tПроучвания сочат, че продажбите са се свили леко миналата година за първи път от дебюта на iPhone през 2007 година, а според предварителните данни тази години растежът ще се забави още.\r\n\t\r\n\tАнализаторите посочват няколко фактора, които са се отразили на пазара на смартфони. Сред тях са липсата на нови характеристики на устройствата, които да привлекат потребителите, по-дългото използване на джаджите, както и насищането на ключови пазари като Китай, които даваха тласък на растежа.\r\n\t\r\n\tПазарът достигна връхната си точка, това е решаващият фактор, каза Боб О'Донъл, анализатор и консултант от Technalysis Research.\r\n\t\r\n\tСъс сигурност това не е краят на смартфоните, това е краят на растежа на пазара на смартфони, отбеляза той.\n\n\r\n\t\r\n\tПазарът на смартфони започна да се насища през 2016 година, по същия начин както се случи с пазара на таблетите и персоналните компютри години по-рано.\r\n\t\r\n\tТова не означава, че пазарът не е силен - това е един огромен пазар, но означава, че търговците трябва да мислят по различен начин, коментира пред Франс прес Боб О'Донъл.\r\n\t\r\n\tТърговците на смартфони, които вече държат част от пазара, не трябва все така да разчитат на бързо растящ дял, а на умни конкурентни ходове, за да повишат приходите, посочват анализатори.\r\n\t\r\n\tSamsung остава пазарен лидер, според проучванията, но преднината му пред Apple намалява.\r\n\tКитайската компания Huawei е на трето място, а другият конкурент от Китай Xiaomi расте бързо, въпреки че не присъства на пазара в САЩ.\r\n\t\r\n\tInternational Data Corporation - IDC съобщи, че продажбите на смартфони през 2017 година са спаднали с 0,1 % до 1,472 милиарда устройства, главно заради слабия растеж през четвъртото тримесечие.\r\n\t\r\n\tIDC очаква спад и през 2018 година преди да започне възстановяване благодарение на новите телефони за 5G мрежите и динамично развиващия се индийски пазар.\r\n\t\r\n\tОсновната причина за спада миналата година според IDC и други е бил китайският пазар.\r\n\tIDC прогнозира, че пазарът за смартфони в Китай ще остане без промяна догодина, а продажбите в Индия се очаква да продължат да растат силно благодарение на по-ниските цени.\r\n\t\r\n\t\"Китай остава основно направление за мнозина, тъй като потребява около 30% от смартфоните в света,\" посочи анализаторът от IDC Райън Рийт.\r\n\t\r\n\tКатализатор за съживяването на продажбите на смартфони може да стане появата догодина на устройства, които използват супербързите телекомуникационни мрежи 5G, според IDC.\r\n\tЗасега секторът изглежда вял.\r\n\t\r\n\tCounterpoint Research обяви, че пазарът на телефони отчита спад с 3% през второто тримесечие спрямо година по-рано - второ поредно тримесечно понижение.\r\n\t\r\n\t\"Отслабващото търсене на смартфони се дължи на забавяне на развитите пазари, където циклите на замяна се удължават, като характеристики и дизайнът на смартфоните са достигнали предела си,\" каза анализаторът от Counterpoint Тарън Патак.\r\n\t\r\n\tНововъзникващите пазарни икономики обаче все още предлагат съществени възможности, допълни той.\r\n\t\r\n\tТелефоните с операционната система Android на Google се очаква да продължат да доминират на пазара за смартфони с дял от около 85%, който ще остане сравнително стабилен през идните години.\r\n\t\r\n\tНяма съмнение, че Андроид е операционната система, която е предпочетена от масовия пазар и нищо не ни навежда на мисълта, че това може да се промени, посочва в прогнозата си IDC.\r\n\t\r\n\tМакар че доставките на смартфони тази година ще намалеят, средната продажна цена ще се повиши над 10% до 345 долара и тенденцията ще бъде към повишение, посочи ръководителят на научно-изследователския отдел на IDC Антъни Скарсела.\r\n\t\r\n\tТази година ще продължи съсредоточаването върху ултраскъпия сегмент на пазара, като очакваме на развитите пазари да бъдат пуснати много от устройствата, които са представителни за производителите, каза Скарсела.\r\n\t\r\n\tТъй като икономиката в много страни по света се подобрява, повече хора могат да си позволят да преминат към по-скъпите модели.\r\n\t\r\n\tЛуксозните смартфони обаче ще бъдат под натиск да покажат, че си заслужават цената, платена за преминаването към тях от по-евтините модели, коментират анализаторите.\r\n\t\r\n\tApple се справя със спада на пазара по-добре, отколкото конкурентите му, но остава под натиск да впечатли потребителите, след като представи iPhone X на цена от 1000 и повече долара.\r\n\t\r\n\tС концентрирането си върху луксозните телефони Apple трябва значително да повиши цялостното удовлетворение от използването на следващото поколение iPhone, за да накара хората да поискат замяна и да се стигне до солиден растеж в близко бъдеще, каза ръководителят на изследователската дейност към Gartner Аншур Гупта.\r\n\t\r\n\tЕпъл представя част от стратегията си на годишната конференция на разработчиците си в Калифорния, която тече тази седмица.\r\n\t\r\n\tНякои анализатори обаче предупреждават, че Apple не мисли в перспектива за това как потребителите ще взаимодействат с технологиите отвъд смартфона.\r\n\t\r\n\tАнализаторът от ABI Research Дейвид Маккуин посочи в доклад от декември, че Apple изостава от конкуренти като Google и Amazon в разработването на нови видове устройства и че Apple ще бъде \"изоставащ\" в ерата след смартфоните.\r\n\t\r\n\tНовата вълна иновации при смарт устройствата ще бъде водена от Google и Amazon, тъй като очевидната им сила в основни сектори на растеж, особено компютърната наука, позволява по-гъвкав подход при предлаганото взаимодействия между потребител и следващо поколение устройство, казва Маккуин.", "date": "2018.06.05", "title": "Растежът на пазара на смартфони започва да губи височина"}
{"url": "https://www.mediapool.bg/oon-zove-za-globalni-usiliya-sreshtu-zamarsyavaneto-s-plastmasa-news279912.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 60 държави вече са предприели мерки за намаляване на замърсяването на околната среда с пластмаса, но са необходими по-енергични усилия, тъй като светът се изправя пред криза с пластмасовите отпадъци, се казва в доклад на ООН, публикуван във вторник.\r\n\t\r\n\tДокладът ознаменува Световния ден на околната среда и бе оповестен в Индия, която е глобален домакин на Световния ден, който тази година преминава под девиза \"Да спрем пластмасовото замърсяване!\". В него се отбелязва, че страни като Руанда, Кения и Шри Ланка са въвели забрани и финансови санкции, за да ограничат пластмасовите изделия за еднократна употреба, включващи найлонови торбички и продукти от стиропор.\r\n\t\r\n\tЕрик Солхайм - директор на Агенцията по околната среда при ООН, посочи, че пластмасови отпадъци вече затлачват откритите депа за отпадъци, задръстват реките и си пробиват път към океаните в огромни количества. \"Целта ни е да формираме ново отношение в света към пластмасовите изделия, - каза той. - Имаме нужда от революция.\"\r\n\t\r\n\tСпоред доклада само 9 на сто от натрупаните досега в света девет милиарда тона пластмасови отпадъци са рециклирани. Годишно в света влизат в употреба 5 трилиона пластмасови торбички и чанти. Прилаганите на различни места политики за борба с пластмасовите отпадъци засега дават нееднозначни резултати, и макар че някои страни са въвели ограничения за употребата на такива изделия, те не се спазват изцяло.\r\n\t\r\n\t\"Правилно насочени финансови санкции и забрани - ако се планират и прилагат както трябва, са сред най-ефикасните стратегии за ограничаване на свръхупотребата на пластмасови продукти за еднократна употреба\", посочват експертите в доклада. Правят се редица предложения, като необходимостта правителствата да подобряват мениджмънта на отпадъците, да предлагат финансови поощрения за промяна на навиците на потребителите, както и за въвличане на бизнеса в борбата с \"пластмасовата\" криза.", "date": "2018.06.05", "title": "ООН зове за глобални усилия срещу замърсяването с пластмаса"}
