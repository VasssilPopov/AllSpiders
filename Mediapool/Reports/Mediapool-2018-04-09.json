{"url": "http://www.mediapool.bg/stachki-otmenyat-poleti-na-lufthanza-i-er-frans-vav-vtornik-news277770.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДва от големите европейски авиопревозвачи имат проблеми със стачки и поради тази причина отменят стотици полети във вторник.\r\n\tГерманската \"Луфтханза\" (Lufthansa) обяви, че анулира над 800 полета на 10 април, след като в понеделник синдикатът \"Ферди\" (Verdi) призова държавните служители да стачкуват през утрешния ден на четири германски летища - Франкфурт, Мюнхен, Кьолн и Бремен.\r\n\tПротестните действия могат да засегнат около 90 000 пътници.\r\n\t\"Луфтханза\" уточни, че към стачката ще се присъединят служители по сигурността и наземното обслужване на летищата.\r\n\tСтачката е част от спора по заплащането в държавния сектор, който обхваща и компании за комунални услуги, детски градини и общински администрации, уточни АП.\r\n\tСиндикатът настоява за увеличение от 6 процента или най-малко 200 евро за близо 2.3 милиона души, работещи в държавния сектор.\r\n\tПродължава и стачката в \"Ер Франс\", която обаче смята във вторник да осигури 75 процента от полетите си както и в първите четири дни стачка, които се проведоха между 22 февруари и 3 април. В събота, пети ден на стачните действия, се изпълниха 70 процента от полетите, предаде Франс прес.\r\n\tЕдинадесет синдиката настояват за 6-процентно увеличение на заплащанията. Те призовават за нови стачни действия в сряда, а след това на 17 и 18 април и на 23 и 24 април.\r\n\tПо оценки на ръководството стачкуват 35.3 процента от пилотите, 20,2 процента от стюардите и стюардесите и 13 процента от наземния персонал.", "date": "2018.04.09", "title": "Стачки отменят полети на \"Луфтханза\" и \"Ер Франс\" във вторник"}
{"url": "http://www.mediapool.bg/razpit-na-tramp-pod-kletva-za-vrazkata-mu-s-pornoaktrisa-poiska-advokatat-y-news277756.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПорноактрисата Сторми Даниълс, която твърди, че е имала връзка с Доналд Тръмп и че й било платено, за да я пази в тайна, поднови опита си да накара президента да отговаря на въпроси на адвоката й под клетва, предадоха Асошиейтед прес и Ройтерс в понеделник.\r\n\tМайкъл Авенати, адвокатът на Сторми Даниълс заведе иск във федерален съд в Лос Анджелис. В него той иска президентът да бъде подложен на разпит под клетва, както и неговият адвокат Майкъл Коен.\r\n\tАвенати настоява двамата да отговарят под клетва на въпроси за плащането на сумата от 130 000 долара на Сторми Даниълс малко преди президентските избори през 2016 г. като част от необявена сделка за запазване в тайна на връзката на порноактрисата с Тръмп. Сторми Даниълс се опитва да постигне обявяването на тази тайна сделка за невалидна.\r\n\tТръмп отговори на въпроси за Даниълс за първи път миналата седмица. Той каза, че не е знаел нищо за такова плащане, направено от Коен. Той каза също така, че не знае откъде Коен е взел парите. Белият дом няколко пъти вече повтори, че Тръмп отрича да е имал афера с порноактрисата. Коен пък казва, че е извадил парите от собствения си джоб, без да са намесени предизборната кампания на Тръмп или Организацията Тръмп, припомня АП.\r\n\tНеотдавна Сторми Даниълс каза в интервю за програмата 60 минути по СиБиЕс, че е правила секс веднъж с Тръмп и че после се почувствала заплашена и принудена да подпише въпросното споразумение за запазване на случая в тайна, припомня Ройтерс.\r\n\tЗаради нарушаване на споразумението адвокати на Тръмп искат от Сторми Даниълс 20 милиона долара за нанесени вреди, допълва агенцията.", "date": "2018.04.09", "title": "Разпит на Тръмп под клетва за връзката му с порноактриса поиска адвокатът й"}
{"url": "http://www.mediapool.bg/vyarvashti-saprovodiha-shestvieto-s-chudotvornata-bogorodichna-ikona-ot-bachkovskiya-manastir-news277758.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа втория ден след Великден по традиция от Бачковския манастир бе изнесено копие от  Чудотворната икона на Света Богородица, за което се смята, че притежава същата сила като оригинала и тя е най-силна на Велики понеделник.\r\n\tОригиналът на иконата на Св. Богородица се пази в църквата, макар и реставриран, състоянието му не позволява да бъде изнесен на шествие.\r\n\tТака и тази година с литийно шествие, носено на ръце, копието на иконата пое към местността Клувията.\r\n\tИконата се пази много стотици години и тя не само благославя, но тя е символ за това, че Божията майка е съучаствала в това, което е искал от нас нейният син., каза архимандрит Самуил, игумен на Бачковския манастир, пред БНТ.\r\n\tТой се помоли на Света Богородица и нейния син Исус Христос да дарят с радост всеки, който се включи в литийното шествие. То ще ще върне в Бачковския манастир в късния следобед.", "date": "2018.04.09", "title": "Вярващи съпроводиха шествието с чудотворната Богородична икона от Бачковския манастир"}
{"url": "http://www.mediapool.bg/sblasatsi-na-frenskata-politsiya-s-ekoaktivisti-krai-nant-news277760.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tДо сблъсъци стигна опитът на френската полиция да отстрани окупацията на екоактивисти в гора, която трябваше да бъде изсечена заради строежа на ново летище край Нант, предаде ББС в понеделник.\r\n\tПолицията е използвала сълзотворен газ срещу стотиците активисти, които на свой ред са замеряли служителите на реда с тежки предмети и камъни, както и са палили огньове. Един полицай е бил ранен в окото.\r\n\tАкцията е започнала в 6 часа сутринта и в нея са участвали 2500 жандармеристи. Те се опитали да отстранят активистите от гористата местност, които са я окупирали от години в опити да спрат строежа на летището, за който през януари правителството реши да замрази проекта, но в същото време изрази решимостта си да не допусне създаването на своеобразни анклави на територията на страната.\r\n\tЕкоактивистите обитават нелегално трудно достъпния район от години, но в последно време и пътищата към лагера им бяха блокирани. Противниците на новото летище смятат, че проектът е излишно скъп, представлява риск за околната среда и освен това прекалено близо е летището на Нант, което няма особено голям трафик. Според местни бизнесмени обаче новото летище ще допринесе за ускоряването на ръста на местната икономика.", "date": "2018.04.09", "title": "Сблъсъци на френската полиция с екоактивисти край Нант"}
{"url": "http://www.mediapool.bg/bulgaria-nai-chesto-dava-grazhdanstvo-na-rusnatsi-news277761.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2016 г. Европейският съюз е дал гражданство на почти един милион души, най-много на мароканци, следвани от албанци, индийци, пакистанци и турци, сочат , обявени в понеделник. Тази общоевропейска тенденция обаче не се отнася за България, в която близо една трета от предоставяните граждански права са дадени на руснаци, украинци и турци. Изследването сочи още, че след Брекзит повече от два път са нараснали британците, които са получили друго гражданство в страни от Евросъюза.\r\n\tСпоред изнесените данни България е предоставила през 2016 г. гражданство на 1626 души, което е с 28 процента повече спрямо 2015 г. От тях 30 процента са били руснаци, 17.1 на сто – украинци, и близо 9  процента – турци.\r\n\tСред другите държави в ЕС, където делът на руснаците, взели гражданство, е голям, са Малка – с 33 на сто, Литва – 32.4%, Кипър – 24.8 на сто, Финландия – 21.6%, и Естония – 13.7%.\r\n\tВ ЕС гражданство през 2016 г. са получили общо 994 800 чужденци. От над 100 хиляди мароканци, получили европейско гражданство, близо 90 на сто са придобили статут от Испания, Италия и Франция. Почти всички албанци (97 на сто) с европейски паспорти са получили документите си от Гърция и Италия. Индийци и пакистанци са с най-голям дял сред натурализираните от Великобритания.\r\n\tВ Германия турците остават водещи сред поличилите местно гражданство – 14.4 насто ,с ледвани от поляците – 5.9 процента, и руснаците – 4.4%.\r\n\tСред гражданите на държава от ЕС, получили паспорт от друга страна в общността, на челни места са поляците и румънците. За 2016 г. от близо 60 хиляди румънци с нови паспорти близо половината са получили гражданство от Италия. Сред поляците, сменили паспортите си (19 800), не се откроява ясно предпочитание към гражданство от определена друга държава от ЕС.\r\n\tОт всички, придобили гражданство в държава от ЕС, една трета (32.5 на сто) са с произход от страна от общността, 29.6 на сто произхождат от държава от Африка, 20.9 - от Азия, а 15.2 на сто - от Америка, сочат данните.\r\n\tБроят на британците, които са станали граждани на друга страна от ЕС, е нараснал повече от двойно през 2016 г. в сравнение с предишната след решението на Великобритания да напусне евросъюза, сочат още данните на Евростат.\r\n\tВеликобритания трябва да напусне ЕС през март 2019 г. Както Брюксел, така и Лондон обещават да защитят правата на чуждестранните граждани, но Брекзитът породи несигурност за живеещите в други страни от ЕС около един милион британци.\r\n\tПрез 2016 г. 6555 британци са взели гражданство от друга страна на ЕС. Това е нарастване със 165 процента спрямо 2015 г., когато този брой е бил 2478 души.\r\n\tГражданите на ЕС могат да запазят първоначалния си паспорт, ако кандидатстват за друго гражданство в рамките на 28-членния съюз.", "date": "2018.04.09", "title": "България най-често дава гражданство на руснаци"}
{"url": "http://www.mediapool.bg/ostavat-v-kritichno-sastoyanie-trima-ot-ranenite-v-myunster-news277762.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима от ранените при нападението в западногерманския град Мюнстер все още са в критично състояние. Това съобщиха от градската болница, като добавиха, че състоянието на четвърти пациент се подобрява и че двама от осемте постъпили ранени са изписани, предаде АП.\r\n\t \r\n\tВ събота следобед 48-годишен германец се вряза с вана си в група хора пред оживен бар в Мюнстер. При нападението на място загинаха двама души и над 20 бяха ранени. След това шофьорът се самоуби. Властите продължават да проучват какви са мотивите за атаката.\r\n\tЗасега не се потвърждава версията за тероризъм.", "date": "2018.04.09", "title": "Остават в критично състояние трима от ранените в Мюнстер"}
{"url": "http://www.mediapool.bg/frenskata-zhp-stachka-nosi-po-20-mln-evro-shteti-na-den-news277763.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтачката във френската държавна железница \"Ес Ен Се Еф\" (SNCF) вече е натрупала загуби за стотина милиона евро на компанията, обяви шефът й Гийом Пепи в ефира на радио Ер Ем Се и телевизионния канал Бе Еф Ем Ти Ви, цитирано т БТА в понеделник, когато започна четвъртия ден на протеста.\r\n\tДневната цена на стачката е близо 20 милиона евро, а синдикатите смятат тя да продължи до края на юни.\r\n\tВ стачката се включват много служители, но въпреки това има повече влакове, отколкото миналия път, посочи Пепи.\r\n\t\"Констатацията ми е, че Франция не е парализирана, заяви президентът на \"Ес Ен Се Еф\", признавайки при все това, че клиентите на железниците са силно затруднени при ползване на услугите им\", каза още той.\r\n\tВ понеделник в стачката са са включили 43 на сто от служителите на държавната железница - машинисти, кондуктори, стрелочници - и това е леко отстъпление спрямо 48-те процента във вторник и сряда на стачкували.\r\n\tОт началото на април железничарите във Франция започнаха стачка маратон с прекъсвания по два дни на пет. Те се противопоставят срещу реформа, която \"цели да \"ще унищожи обществената жп услуга\". Протестът е насочен срещу премахването на специалния железничарски статут при новоназначените, условията за отваряне към конкуренцията и превръщането на компанията в дружество с ограничена отговорност (ООД), което, според синдикатите, открива пътя за бъдеща приватизация. Според тях реформата няма да реши проблема с дълга (46,6 милиарда евро към края на 2017 година), нито с проблемите във функционирането.\r\n\tФренският премиер Едуар Филип каза междувременно в интервю за в. \"Паризиен\", че правителството няма да отстъпи пред стачките в железниците, предаде Асошиейтед прес.\r\n\tФилип подчерта, че всеки ден получава писма от поддръжници, които го призовават да извърви целия път и че правителството именно това и ще направи.", "date": "2018.04.09", "title": "Френската жп стачка носи по 20 млн. евро щети на ден"}
{"url": "http://www.mediapool.bg/novartis-napredva-v-gennata-terapiya-sas-sdelka-za-87-mlrd-dolara-news277764.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШвейцарският фармацевтичен гигант \"Новартис\" (Novartis) съобщи, че се е договорил да купи американската компания за генна терапия \"АвеКсис\" (AveXis) в сделка за 8.7 млрд. долара като част от усилията си да стане лидер в лечението на невродегенеративни заболявания, информира Асошиейтед прес.\r\n\tДвете компании посочиха, че съветите им са гласували единодушно в подкрепа на сделката. Предложената оферта е за 218 долара за акция, което е с цели 88 процента над котировките на \"АвеКсис\" в края на петъчната търговия.\r\n\tВ резултат котировките на \"Новартис\" в борсовата търговия се повишиха с 0.8 на сто в понеделник.\r\n\tСпоред \"Новартис\" сделката ще приключи в средата на 2018 година, макар да не се очаква тя да направи принос към основните оперативни приходи до 2020 година.\r\n\tВодещият продукт за генна терапия на \"АвеКсис\" е за спинална мускулна атрофия тип 1, която \"Новартис\" посочи като основна генетична причина за смъртност при малките деца.", "date": "2018.04.09", "title": "\"Новартис\" напредва в генната терапия със сделка за 8.7 млрд. долара"}
{"url": "http://www.mediapool.bg/natovaren-sledpraznichen-avtomobilen-trafik-kam-sofiya-news277765.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрадиционно в последния ден от празнични дни, движението на моторни превозни средства към София е натоварено като най-интензивните часове ще са между 17 и 19.30 часа. Очаква се в това време над 100 000 автомобила да влязат в столицата, съобщи началникът на отдел \"Пътна полиция“ – СДВР Тенчо Тенев на брифинг в понеделник.\r\n\tСъздадена е организация на движението за прибиращите се към София. В следобедните часове всички входове на София вече са били натоварени, като по-сериозно е било положението от Панчарево и в посока \"Младост” в момента.\r\n\tНа стария път край Владая са пуснати две ленти в посока София още от 10 часа в понеделник. \"Поставени са необходимите сигнализации, за да могат хората да влезнат по-бързо в столицата през стария път. На всички останали входни магистрали и пътища, които водят към София, ще имаме наши полицейски екипи и при необходимост ще даваме приоритет на влизащите в столицата“, каза комисар Тенев. Двупосочно е движението и при свлачището по автомагистрала \"Люлин\". Там също има полицейски екипи, които подпомагат движението, каза той.\r\n\tПо думите му най-вероятно и във вторник сутринта жителите на София ще се прибират по домовете си.\r\n\t\"Уверяваме всички, че пак ще имаме полицейски екипи на всички входове на София и утре\", посочи Тенев и предупреди каращите в плътни колони да спазват дистанция, тъй като голяма част от катастрофите в понеделник са станали именно по тази причина.\r\n\tЦентърът за градска мобилност регулира кръстовищата в София. На място приоритетно пускаме движението по линията Пловдив-София.\r\n\tНатоварено е движението и през граничните пунктове. По пътищата в страната има някои ограничения, заради многото прибиращи се в последния почивен ден автомобили. До 20 часа е забранено движението на камионите над 12 тона по автомагистралите и най-натоваренитe пътища.", "date": "2018.04.09", "title": "Натоварен следпразничен автомобилен трафик към София"}
{"url": "http://www.mediapool.bg/kato-vatreshen-ministar-tereza-mei-nai-mnogo-otkazvala-da-predade-izdirvani-ot-moskva-litsa-news277766.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуските власти са получили най-много откази от Великобритания да им предаде лица, издирвани в Русия за присвояване, по времето, когато вътрешен министър е била Тереза Мей. Това заяви заместник-генералният прокурор на Русия Саак Карапетян пред журналисти, цитиран от ТАСС.\r\n\tПо думите му за период от 15 години Русия е отправила към Великобритания 83 искания да репатрира 72 лица, обвиняеми или вече осъдени за присвоявания на доказана обща сума 500 милиарда рубли. От 83 заявки бе отказано предаването на 60 лица, включително 55 с мотива, че лицето има статут на бежанец или че е политически преследвано или ще му бъдат нарушени човешките права, каза прокурорът.\r\n\t\"Максималното количество откази за предаване съвпадна с периода от 2010 до 2016 г., когато министър на вътрешните работи на Великобритания беше госпожа Мей\", заключи Карапетян.\r\n\tТой обвини британските власти, че отказват сътрудничеството на Русия в разследването на причините за смъртта на олигарха Борис Березовски, бившия руски разузнавач Александър Литвиненко и сега на Сергей Скрипал. Карапетян каза, че Русия и досега не е получила резултатите от британското разследване за смъртта на Березовски, въпреки многократните настоявания на руската страна.\r\n\tНа пресконференцията в Генералната прокуратура Николай Атмониев, който е съветник на генералния прокурор, каза че преди смъртта си Александър Литвиненко е можел да даде показания, уличаващи Березовски. \"В хода на следствието при нас беше установено, че към ноември 2006 г., когато загива Литвиненко, неговите отношения с Березовски са били значително влошени. Литвиненко е можел да даде изобличаващи го показания\", огласи съветникът и подчерта, че \"от ликвидирането на Литвиненко най-заинтересован е бил Березовски\", предаде ТАСС.", "date": "2018.04.09", "title": "Като вътрешен министър Тереза Мей най-много отказвала да предаде издирвани от Москва лица"}
{"url": "http://www.mediapool.bg/prints-hari-i-megan-markal-ne-iskat-svatbeni-podaratsi-news277767.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският принц Хари и годеницата му Меган Маркъл са решили да се откажат от сватбени подаръци и призовават всички желаещи да похарчат предвидените за целта пари за благотворителност, съобщиха от Кенсингтънския дворец в понеделник.\r\n\tДвамата предлага седем каузи, които да бъдат подкрепени финансово от техните доброжелатели по повод личния им празник.\r\n\tБлаготворителните акции са в полза на Асоциацията на деца с ХИВ, която подкрепя над 1000 младежи от Великобритания и Ирландия, които са носители на вируса; на националния орган в помощ на бездомните, който помага на хиляди хора годишно да възстановят живота си; на базирана в Мумбай фондация в помощ на образованието на жените в Индия и намиране на работа от тяхна страна; на организация, помагаща на деца, загубили родител по време на негова служба в Британските въоръжени сили; на инициатива, използваща спорта в помощ на млади хора и общности да станат по-здрави; на националния орган за опазване на океаните, крайбрежията и дивия живот и на британска фондация, която работи с уязвими тийнейджъри от градски общности.\r\n\tВ изявлението се посочва, че Хари и Меган нямат официални отношения с тези организации. \"Двойката е избрала каузите, защото се занимават с проблеми, към които самите те не са равнодушни, включително спорта като начин за подобряване на социалния климат, разширяване правата на жените, опазване на морските крайбрежия и околната среда като цяло, живота на бездомните, ХИВ и въоръжението сили\", поясняват от Кенсингтънския дворец.\r\n\tСватбата на 11-годишния Хари и 36-годишната Меган Маркъл ще се състои на 19 май в катедралата \"Свети Джордж\" в Уиндзорския замък. За венчавката са поканине около 600 избрани гости, сред които кралското семейство и близки приятели на двойката.\r\n\tОчаква се събитието да провокира интереса на над 100 хиляди души и те да се стекат в Западен Лондон, където е разположен Уиндзор.", "date": "2018.04.09", "title": "Принц Хари и Меган Маркъл не искат сватбени подаръци"}
{"url": "http://www.mediapool.bg/putin-i-merkel-potvardiha-podkrepata-si-za-severen-potok-2-news277768.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Русия Владимир Путин и канцлерът на Германия Ангела Меркел в телефонен разговор са потвърдили позициите на страните си по проекта \"Северен поток 2\", предаде ТАСС.\r\n\tПотвърдена е позицията на Русия и Германия по проекта за строителство на големия взаимноизгоден проект \"Северен поток 2\", съобщи пресслужбата на Кремъл.\r\n\tКъм края на март Германия вече е издала всички разрешителни за изпълнението на проекта на нейна територия.\r\n\t\"Северен поток 2\" е проект за разширяване на действащия газопровод \"Северен поток\", който свързва Русия и Германия по дъното на Балтийско море, заобикаляйки транзитните държави Украйна, Беларус, Полша и други източноевропейски и балтийски страни. Тръбопроводът като цяло повтаря маршрута на \"Северен поток\" и преминава през изключителната икономическа зона и териториални води на пет държави - Русия, Финландия, Швеция, Дания и Германия. Дължината му е над 1200 км, а капацитетът - 55 млрд. куб метра газ годишно. Планира се съоръжението да бъде пуснато в експлоатация в края на 2019 година, припомна руската агенция.\r\n\tУкраинският президент Петро Порошенко призова по-рано днес германските политици и предприемачи да преразгледат отношението си към проекта, тъй като по думите му транзитът на руски газ до Европа през Украйна е много по-изгоден.\r\n\tВ интервю, публикувано в германския в. \"Ханделсблат\" в понеделник, Порошенко нарича съоръжението \"политически подкуп за лоялност към Русия\" и отбелязва, че проектът няма съществени икономически основания.", "date": "2018.04.09", "title": "Путин и Меркел потвърдиха подкрепата си за \"Северен поток 2\""}
{"url": "http://www.mediapool.bg/epal-s-cherveno-izdanie-na-aifon-8-i-8-plyus-news277769.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският технологичен концерн \"Епъл\" (Apple) представи специално \"червено\" издание на смартфоните айФон 8 (iPhone 8) и айФон 8 плюс (iPhone 8 Plus), съобщи компанията на сайта си.\r\n\tПредварителни поръчки за устройствата започват да се приемат от 10 април, а от 13 април те ще са достъпни онлайн и в магазините.\r\n\tЧервените смартфони имат същите характеристики като обикновените устройства от модела, включително екран Ретина Ейч Ди (Retina HD), процесор А 11 Байоник (A11 Bionic) и поддръжка на технологии за виртуална реалност.\r\n\tОтличителният червен цвят се появи при смартфоните и други устройства на Епъл през 2006 г. и част от приходите от тази специална линия отива в Световния фонд за борба с вируса на СПИН в Африка и по света, посочва компанията.\r\n\t\"Епъл\" никога не е оповестявала какви суми се даряват на фонда за всяко продадено устройство, но информира, че от началото на програмата приносът й е достигнал над 160 млн. долара.\r\n\tЦените на червените айФон 8 и айФон 8 плюс започват от 699 долара.", "date": "2018.04.09", "title": "\"Епъл\" с \"червено\" издание на айФон 8 и 8 плюс"}
{"url": "http://www.mediapool.bg/sasht-ne-izklyuchvat-nakazatelna-aktsiya-sreshtu-siriya-news277757.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на отбраната на Съединените щати Джеймс Матис заяви, че не изключва САЩ да предприемат наказателни удари срещу сирийския режим след химическата атака в събота над град Дума, при която загинаха  десетки жители на града, включително и деца. Москва обаче нарече обвинението срещу силите на Башар Асад провокация и обяви, че нейни експерти не са открили и следа от химическа субстанции в града.\r\n\t\"Към настоящия момент нищо не изключвам\", каза Матис в отговор на журналистически въпрос съществува ли възможност за нанасяне на нови въздушни удари срещу обекти и жива сила на правителството на Сирия от страна на САЩ.\r\n\t\"Първото нещо, което трябва да разберем, е защо въобще се използват химически оръжия, след като Русия  е гарант по рамковото споразумение за премахването им. Така че, като работим с нашите съюзници -  от НАТО до Катар, ние ще решим този въпрос\", заяви Матис.\r\n\tВ същото време той посочи, че не е в състояние да потвърди, че именно Дамаск носи отговорност за използването на химическо оръжия в град Дума, който е последният бастион на бунтовниците срещу режима на Асад.\r\n\tГоворителят на Еврокомисията Майя Косянчич обаче заяви, че Брюксел следи развитието на ситуацията и информацията от някокло източника \"ни навежда на силното убеждение, че сирийският режим е отговорен за химическата атака\". \r\n\tЗа химическата атака в града в Източна Гута съобщиха редица неправителствени организации, сред които и сирийските \"Бели каски\". Организацията Съюз на организациите за медицински грижи и за на спасителните операции (Union of Medical Care and Relief Organizations (UOSSM), обединяваща международни хуманитарни агенции, които финансират болници в Сирия и която е отчасти базирана в Париж, утачни в понеделник, че в предполагаемата химическа атака са убити най-малко 60 души, а над 1000 са ранени. Преди ден някои източници съобщаваха за 100 убити и за 500 ранени.\r\n\tЗаради атаката на извънредно заседание от 22 часа българско време се събира Съветът за сигурност на ООН.\r\n\tМеждувременно британският премиер Тереза Мей настоя да бъде потърсена отговорност и на страните, които подкрепят правителството на Башар Асад:\r\n\t\"Великобритания остро осъжда използването на химически оръжия при каквито и да било обстоятелства и ние трябва в спешен порядък да разберем какво се е случило. Ако бъде потвърдено, че това е пореден пример за бруталността на сирийския режим и безочливото игнориране на собствения му народ и задълженията за неизползване на такива оръжия, на режима и неговите поддръжници, включително Русия, трябва да бъде потърсена отговорност\".\r\n\tРусия обяви по-рано днес, че няма доказателства, че в Дума е употребено химическо оръжие.\r\n\tГоворителят на Кремъл Дмитрий Песков каза, че Русия, Иран и Турция нямат съгласувана позиция относно предполагаемата химическа атака срещу сирийския град Дума. Според него засега \"никой не притежава изчерпателна информация\" по случая. \"Без някаква проверка, без разследване да се правят изводи е из основи неправилно\", каза Песков.\r\n\tРуски специалисти, пратени на разследване в сирийския град Дума, където сирийският режим е обвинен, че е извършил химическа атака на 7 април, не са намерили никаква следа от химическа субстанция, заяви междувременно руският външен министър Сергей Лавров, цитиран от Франс прес.\r\n\t\"Нашите военни специалисти отидоха на място. Те не откриха нито една следа от хлор или от каквато и да е химическа субстанция, използвана срещу цивилни\", каза Лавров.\r\n\tРуският външен министър заяви, че твърденията, че сирийското правителство е извършило газова атака, са фалшиви и са провокация, предаде Ройтерс.\r\n\tЛавров допълни, че Русия нееднократно е предупреждавала, че се готви такава провокация за обвиняване на Дамаск в използване на химическо оръжие, предаде ТАСС. Той също се обяви за честно разследване на съобщенията за предполагаемата химическа атака в Дума.\r\n\tПреди това постоянният представител на Русия в Организацията за забрана на химическото оръжие (ОЗХО) Александър Шулгин каза, че сирийските власти са предавали в ОЗХО и в Съвета за сигурност на ООН данни за готвещи се провокации с използване на хлор в Източна Гута.\r\n\tОЗХО междувременно изрази сериозно безпокойство от предполагаемата химическа атака в Дума, предаде Ройтерс. Организацията каза, че събира всичката информация, която е на разположение относно това нападение.\r\n\t\"ОЗХО извършва предварителен анализ на информациите за предполагаемо използване на химически оръжия, още щом тези информации се появиха\", заяви генералният директор на организацията Ахмет Узумчу. Той каза, че ще бъдат събрани още елементи, за да се установи дали са били използвани химически оръжия.\r\n\tСъщевременно Саудитска Арабия, Кувейт, Катар и Бахрейн осъдиха твърдо предполагаемата химическа атака в Дума, предаде Франс прес.\r\n\tБританският външен министър Борис Джонсън каза, че Лондон иска силен международен отговор след предполагаемата атака с химическо оръжие в Дума, предаде Франс прес. Този призив бе отправен в телефонен разговор на Джонсън с френския му колега Жан-Ив Льо Дриан.\r\n\tБългария също осъди употребата на химическо оръжие и следи с тревога информациите за поредна химическа атака в сирийския град Дума. Това съобщи Министерството на външните работи в София по повод извършената в събота химическа атака, при която загинаха десетки, включително и деца .\r\n\t\"Подобна атака срещу цивилни, включително деца, е тежко нарушение на международното хуманитарно право“, се посочва в декларация на МВнР.\r\n\tСтраната ни призовава за осигуряване на незабавен хуманитарен достъп до жертвите, както и за провеждане на разследване на място.", "date": "2018.04.09", "title": "САЩ не изключват наказателна акция срещу Сирия"}
{"url": "http://www.mediapool.bg/udarat-sreshtu-voenno-letishte-v-homs-izglezhda-e-na-izrael-news277748.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСмъртоносните атаки срещу сирийската военно-въздушна база, известна като Т-4, разположена край Хомс, при които в понеделник сутринта загинаха 14 души, изглежда са дело на Израел. Техеран бе обвинен в това от сирийското правителство и неговия съюзник Русия, а по-късно през деня американски представители заявиха, че дело именно на Израел е ударът, предаде ТАСС, цитирайки телевизия Ен Би Си.\r\n\tСпоред цитираните източници САЩ са били уведомени предварително за удара, сред чиито жертви са и трима иранци, по данни на иранската агенция Фарс. Сирийската информационна агенция САНА съобщи, като се позова на военен източник, че израелски изтребители са изстреляли няколко ракети по военното летище от въздушното пространство на Ливан.\r\n\tИзраелски генерал изказа мнение, че ударът, който не е потвърден официално от Израел, е свързан със съобщенията за използване на химически оръжия от сирийската армия в Източна Гута.\r\n\tБившият командващ на израелските военновъздушни сили Ейтан бен Елияху косвено призна, че атаката срещу военното летище в Хомс е извършена от Израел.\r\n\t\"Не се съмнявам, че има връзка между тази атака и използването на отровни вещества в град Дума\", каза той в интервю за в. \"Маарив\", извадки от което бяха представени от телевизия \"Ал Маядин\", цитирано от БТА.\r\n\tСпоред него Израел се опитва да не допусне концентрация на ирански сили в района. \"Преди два месеца авиобазата Т-4 между Хомс и Палмира вече беше подложена на ракетна атака\", напомни той.\r\n\tИнцидентът с военното летище стана ден след като се появиха информациите за предполагаема химическа атака в завзетия от сирийските бунтовници град Дума край Дамаск в събота, в която загиналите са десетки.  Предполагаемото химическо нападение бе осъдено от ЕС, САЩ, генералния секретар на ООН Антониу Гутериш, папа Франциск и редица страни. САЩ и Франция заплашиха с ответен отговор, а американският президент Доналд Тръмп нарече сирийския президент Башар Асад \"животно\" и каза, че режимът ще плати висока цена за атаката.\r\n\tСАЩ и Франция веднага заявиха, че нямат нищо общо с удара. От страна на Техеран все още няма оифициално изявление.\r\n\t\"Трябва да се изясни ситуацията около удара по сирийския военен аеропорт – много са съобщенията за това кой е летял и кой не е\", заяви руският външен министър Сергей Лавров, цитиран от ТАСС.\r\n\t\"Вашингтон отрече тези удари да са нанесени от членове на коалицията. Това за пореден път говори, че в Сирия става твърде опасно, там се появиха играчи, които никой не е канили, които сами се поканиха\", допълни той. Според него ситуацията около въздушния удар може да повлече след себе си опасно развитие на събитията. \"Надявам ме, че това го разбират в крайна сметка военните - и американските, и от тези страни, които влизат със САЩ в една коалиция\", каза Лавров.\r\n\tПо думите му експертни оценки сочат, че САЩ не само не смятат да се оттеглят от Сирия, както обяви американският президент Доналд Тръмп, но дори целта е да останат за много дълго време.\r\n\tЛавров посочи още, че за нормализация на ситуацията в северния сирийски кюрдки анклав Африн е нужно той да се върне под контрола на Сирия, предаде ТАСС.\r\n\tПо-рано в понеделник от руското министерство на отбраната заявиха, че \"два самолета Еф-15 на израелската армия нанесоха от територията на Ливан удар по военното летище между 3,25 ч. и 3,53 ч. московско време (00,25 ч. и 00,53 ч. по Гринуич) с помощта на осем управляеми ракети, без да навлизат в сирийското въздушно пространство\".\r\n\tСпоред ведомството пет от осемте ракети са били унищожени от сирийската противоракетна отбрана, докато останалите три ракети са поразили \"западната част на летището\".\r\n\t\"Нито един руски съветник в Сирия не е бил ранен\" по време на тази атака, уточнява ведомството.\r\n\t\"Израелската агресия по летище Т-4 бе извършена от самолети Еф-15, които изстреляха няколко ракети\", заяви и  сирийски военен източник, цитиран от сирийската официална агенция САНА. Първоначално агенцията посочи САЩ за виновник за атаката, преди да оттегли това обвинение.\r\n\tЖертвите на атаката са 14 бойци, сред които има и иранци. В базата Т-4, известна и като база Таяс, е имало руски и ирански сили, както и бойци на ливанското шиитско движение Хизбула.", "date": "2018.04.09", "title": "Ударът срещу военно летище в Хомс изглежда е на Израел"}
{"url": "http://www.mediapool.bg/ruskiyat-borsov-pazar-potana-zaradi-sanktsiite-na-sasht-news277759.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМощен ефект върху руския борсов пазар и местните милиардери имаха в първия ден от тазседмичната търговия на финансовите пазар въведените в петък от САЩ икономически санкции срещу седмина руски олигарси и притежаваните от тях компании. В отговор руското правителство обяви, че обмисля ответни мерки срещу Вашингтон и икономическа подкрепа за своите компании, попаднали под ударите на САЩ, ако техните позиции продължат да се влошават.\r\n\tМосковските борсови индекси се сринаха с близо 10 процента след обявените нови санкции на САЩ. Руската рубла постигна най-големия се спад за един ден от януари 2016 г. Валутата поевтиня с 3.39 на сто до 60.24 рубли за долар. Това е сериозен удар за руската икономика, предаде Франс прес.\r\n\tИндексът на Московската борса RTS (на дружествата, които се котират в долари) изгуби 11,5 на сто, а индексът Micex (на дружествата, търгувани в рубли) спадна с 9.2 на сто. Руският алуминиев гигант \"Русал\", собственост на бизнесмена Олег Дерипаска загуби почти половината си пазарна капитализация в търговията в Хонконг. Контролираната от олигарха група ЕН+ потъна с 25 на сто в Лондон и британският регулатор спря търговията с нейни акции.\r\n\tПо оценки на Форбс руските милиардери са загубили 12 млрд. долара заради понижението на стойността на акциите им. Най-пострадал е именно Дерипаска, чието богатство за ден е намаляло с 1.3 млрд. долара. Потърпевш с 1 млрд.  долара от спада на акциите на \"Русал\" е и Виктор Вакселберг, който притежава 26.5 на сто от компанията. Другият силно ощетен руски олигарх е Владимир Потанин, който притежава 32.9% от \"Норникел\", който също е загубил почти 1 млрд. долара.Следващите най-ужилени от спада на борсите са съсобственикът на \"Новатек\" Леонид Михелсон с около 800 млн. долара и Сулейман Керимов - 840 млн. долара. Владимир Лисин, макар и да не е в санкционния списък на САЩ, е загубил в понеделник около540 млн. долара, най-големият акционер в \"Северстал\" Алексей Мордашов - около 530 млн, долара,\r\n\tСанкциите, последвали безпрецедентната дипломатическа криза заради отравянето на бившия руски шпионин Сергей Скрипал в Солсбъри, засягат седмина руски олигарси и притежаваните или контролирани от тях 12 компании, както и 17 висши служители на руското правителство, припомня ББС. Освен Дерипаска, сред потърпевшите са и Игор Ротенберг, Виктор Векселберг и Кирил Шамалов, които са важни играчи в енергийния сектор, както и милиардерът и сенатор Сулейман Керимов. Ограниченията за правене на бизнес с американски фирми и физически лица засягат и висши чиновници като шефовете на \"Газпром\" Алексей Милер и на втората по големина руска банка ВТБ Андрей Костин.\r\n\tЗабраната за бизнес отношения влиза в сила от 5 юни. Дотогава американците, работещи за засегнатите от санкциите компании, трябва да напуснат. САЩ предупредиха, че компании и лица от други държави, които продължават да имат делови отношения със санкционираните лица и фирми рискуват да изгубят достъпа до американския пазар и финансова система.\r\n\tСлед тежкия икономически удар в понеделник, руският премиер Дмитрий Медведев нареди на правителството да изготви план за подкрепа на засегнатите от санкциите руски компании и евентуални ответни мерки срещу САЩ. Той определи новите забрани на Вашингтон като недопустими и нелегитимни.\r\n\t\"Колкото до попадналите под санкции наши компании, трябва да се разгледат начини да им се окаже подкрепа. Това касае и металурзите, и енергийния сектор, и търговията с продукти от военнопромишления комплекс. Трябва да се изготвят конкретни предложения за подкрепа\", каза Медведев, цитиран от ТАСС.\r\n\tНа спешно свикано заседание на кабинета Медведев определи санкциите на САЩ като завоалирана протекционистка политика. Според него забраните са извън всякаква норма на международното право и прокарват американски търговски интереси противно на действащите търговски правила и в ущърб на нормалната дейност на успешно работещи на световните пазари руски компании.\r\n\t\"Както и в предишните санкционни действия, ние виждаме съвършено очевидна проста прагматична цел – да решават с неконкурентоспособни начини свои икономически задачи\",  каза Медведев.\r\n\tРеакцията на руското правителство дойде, след като акциите на \"Русал\", която е основната компания на Дерипаска и е един от най-големите производители на алуминий в света, поевтиняха на фондовата борса в Хонконг с 49 на сто до 2.38 долара. Това изтри 3.5 млрд. евро от капитализацията на компанията и може да причини банкрута й. \"Русал\" добива 7 процента от алуминия в света и близо една пета от продукцията на компанията се реализира в САЩ.\r\n\tВ комюнике, публикувано на борсата в Хонконг, групата посочва, че санкциите \"биха могли да доведат до технически фалит по някои дългови книжа на групата\". В момента \"Русал\" прави оценка на въздействието на такъв технически фалит върху финансовото й положение, се допълва в съобщението на компанията. Тя обаче засега продължава да изпълнява всичките си кредитни и финансови задължения, включително за погасяване на дългове и възнамерява да продължи да ги спазва \"в съответствие с правните и нормативни изисквания\".\r\n\tЗаради обезценяване на акциите с 25 процента, Управлението по финансово регулиране и надзор на Великобритания спря операциите с депозитарни разписки на група ЕН+ (EN+) на Лондонската борса.", "date": "2018.04.09", "title": "Руският борсов пазар потъна заради санкциите на САЩ"}
{"url": "http://www.mediapool.bg/tozi-velikden-v-pirogov-sa-postapili-poveche-patsienti-news277751.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез тазгодишните Великденски празници в \"Пирогов\" са потърсили помощ над 1800 души, което е с близо 400 пациенти повече за последните четири години, съобщиха от болницата за спешна помощ в понеделник.\r\n\tНа близо 240 души се е наложило да останат за болнично лечение, като 10 от тях са неосигурени.\r\n\tОсвен на пациентите от цяла София и околните населени места, дежурните екипи са помогнали и на над 50 тежко пострадали от различни краища на България.\r\n\tМедиците са се погрижили и за 474 деца, като на 41 от тях им се е наложило да посрещнат Великден в болницата.\r\n\tПрез противошоковите зали са преминали близо 30 много тежки случая - пациенти, при които е необходимо комплексно лечение с лекари от няколко специалности, а диагностицирането е налагало високоспециализирани изследвания.\r\n\tВ реанимациите има 50 пациенти, включително и четири деца.\r\n\tНатоварени са били травматологичният, неврохирургичният, токсикологичният и хирургичният кабинет. Ранени при катастрофи, пострадали мотористи и от височинни травми са били най-честите пациенти на травматологичния и неврохирургичния спешен кабинет. В много случаи на алергични реакции пък е потърсена помощ в спешния токсикологичен кабинет.\r\n\tНяма приети деца, употребили алкохол.", "date": "2018.04.09", "title": "Този Великден в \"Пирогов\" са постъпили повече пациенти"}
{"url": "http://www.mediapool.bg/evroskeptikat-orban-si-osiguri-treti-mandat-nachelo-na-ungariya-news277749.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвтократичен лидер за едни, герой на нацията за други, наречен на шега от Жан-Клод Юнкер \"диктатор\", Виктор Орбан постигна в неделя убедителна победа в третите последователни парламентарни избори. Това му осигури още четири години на власт начело на една страна, която този бивш либерал и противник на имиграцията, промени дълбоко. Така Франс прес коментира изборната победа на Орбан, чиято партия по предварителни данни отново спечели мнозинство от две трети в парламента.\r\n\t\"Спечелихме, Унгария постигна велика победа“, заяви десноцентристът Орбан пред симпатизанти. \"Зад нас остана голяма битка, спечелихме важна победа, която ни дава шанс да защитим Унгария“, каза премиерът, който изгради кампанията си върху борбата срещу миграцията. Той допълни, че високата избирателна активност е отхвърлила всички съмнения към властта.\r\n\tПреброяването на 93% от бюлетините показва, че ФИДЕС на Орбан получава подкрепата на 48.9 на сто от избирателите, което му осигуряла 133 депутати в 199-местния парламент. Това е с 4 на сто повече подкрепа в сравнение с предишните избори, отново спечелени от Орбан. Втора остава крайнодясната \"Йоббик“( \"Движение за по-добра Унгария“), която напоследък се придвижва към центъра, с 26 депутати, трети са социалистите с 20 места. В парламента влизат още две малки леви - \"Демократическа коалиция“ на Ференц Дюрчани и \"Политиката може да бъде друга“, съответно с 9 и 8 депутати.\r\n\tТова мнозинство позволява на Орбан да променя конституцията. И то при активност на избирателите от близо 70 процента - повече, отколкото на трите предишни парламентарни избори.\r\n\tВ победната си реч Орбан благодари за подкрепата на Ярослав Качински - лидера на управляващата в Полша консервативна партия \"Право и справедливост“. Двете политически сили гледат една на друга като на съюзници в битката им срещу институции на Евросъюза, които ги заплашват с глоби и други наказания заради неспазване на общите политики в областта на миграцията и върховенството на закона.\r\n\tСилната победа на 54-годишния Орбан може да окрили други националисти в Централна Европа, в Полша и в съседна Австрия, както и за очертае по-ясно различията в 28-членния ЕС, посочва Ройтерс.\r\n\tЕвропейските лидери обаче не се разбързаха да поздравяват Орбан за успеха му. Неговите националистически изявления срещу \"миграционната инвазия\", мултикултурализма и предполагаемата намеса на Брюксел във вътрешните дела са повод за безпокойство и за главоблъсканици за част от страните членки, посочва Франс прес, цитирана от БТА. Все пак Орбан бе поздравен от Европейската комисия и страните от ЕС.\r\n\tНо Орбан не остава изолиран. Той, който през 2015 г., нареди да се изградят стотици километри ограда от бодлива тел по границите, за да се спре бежанската вълна и който асимилира бежанците с терористи, се чувства уверен в позициите си заради осезаемото втвърдяване на миграционната политика на някои европейски столици. Орбан, вече съюзник с няколко страни от Централна Европа в \"суверенисткия си поход\", казва, че иска да работи и с Италия и Австрия за създаването на съюз на страните, които са противници на мюсюлманската имиграция.\r\n\tПобедата на Орбан вече бе приветствана от лидерката на френската крайна десница Марин Льо Пен и от холандския антиислямски депутат Герт Вилдерс, който често посещава Унгария.\r\n\tМодел за твърдите десници в Европа и отвъд Атлантика, Орбан неотдавна бе наречен \"герой\" от Стив Банън, бившия съветник на американския президент Доналд Тръмп.\r\n\tОрбан печели известност, когато е млад либерал на 26 години и дръзва да се противопостави на комунистическия режим в Унгария с пламенна реч през юни 1989 г. на церемония по отдаване на почит на жертвите от въстанието през 1956 г., в която отправя призиви за свобода.\r\n\tГодина преди това той е съосновател на Съюза на младите демократи (превърнал се през 2003 г. настоящия Унгарски граждански съюз (ФИДЕС) и става символ на въжделенията на Унгария да се освободи от тоталитаризма и да приеме западните ценности.\r\n\tПрез 1998 г. Орбан става премиер, но четири години след това той е принуден да се откаже от властта след поражение на партията му от социалистите, наследници на бившите комунисти. Това унижение той не забравя никога. Връща се на власт през 2010 г., докато страната му е дълбоко разтърсена от икономическата криза и от скандалите, свързани с предишното правителство на либералната левица. Орбан започва да затяга хватката на партията си върху всички институции в страната, казвайки, че го прави в името на унгарската нация.\r\n\tПреизбран с убедително мнозинство през 2014 г., Орбан, който е баща на пет деца, заявява възхищението си към руския президент Владимир Путин. Той е и първият лидер от ЕС, срещнал се с Путин след анексията на Крим.\r\n\tОт 2010 г. партията на Орбан ФИДЕС затяга контрола върху редица институции и \"противотежести на властта\", като медиите или съдебната система, но също и икономиката и културата. Всичко това Орбан направи благодарение на своето супермнозинство, без да се вълнува от критиките на Европейската комисия, на САЩ и на редица международни наблюдатели. Преди изборите Орбан каза, че иска да вземе \"морални, политически и юридически мерки\" срещу своите противници след изборите. Той каза, че разполага със списък от 2000 души, на които е било платено да свалят правителството му.\r\n\tКритиките от чужбина срещу Орбан заради накърняването на баланса на властите или за отказа му да приема бежанци, не промениха неговата политика. Освен това той превърна американския филантроп и милиардер Джордж Сорос, финансиращ редица неправителствени организации за граждански права, в своя предпочитана изкупителна жертва, обвинявайки го, че готви план, целящ да удави Европа с мигранти. Интересното е, че Орбан е учил в Оксфордския университет благодарение на стипендия от Сорос.\r\n\tЗа след изборите Орбан обеща нов пакет от мерки, кръстен \"Спрете Сорос\", предвиждащ облагането с данъци на неправителствените организации, подкрепящи имиграцията.\r\n\tНо Орбан винаги е внимавал да не прекрачва напълно червените линии, тъй като страната му е зависима от европейските фондове за почти всички структурни инвестиции.\r\n\tВъпреки че в социологическите анкети преди изборите едно леко мнозинство от избирателите се обявяваше за промяна на управлението, опозицията не успя да се мобилизира и да извлече ползи от умората от крайностите на Орбан.\r\n\tКритикуващи емиграцията на младите, клиентелизма и съмнителните практики във властта, по-специално при използването на европейските фондове, както проблемите в системата на общественото здравеопазване, левицата и либералите, разпокъсани в редица конкуриращи се политически формации, така и не се сториха на унгарците пораждаща доверие алтернатива на тези избори.\r\n\tЕлекторатът на Орбан пък му е благодарен за спада в безработица (3,8 процента) и за динамичния икономически растеж (4 процента през 2017 г.).", "date": "2018.04.09", "title": "Евроскептикът Орбан си осигури трети мандат начело на Унгария"}
{"url": "http://www.mediapool.bg/nad-polovinata-balgari-ochakvat-nova-svetovna-voina-news277750.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече от половината пълнолетни българи – 53 на сто, смятат, че в момента има реална опасност от глобален военен конфликт, а 34 процента допускат и използването на ядрено оръжие в него. Това сочи втората част от данните от  на \"Галъп интернешънъл“ по актуалните в последните седмици теми, проведен между 3 и 4 април сред 801 пълнолетни българи. \r\n\tИзвадката за очакващите световен военен конфликт се равнява условно на 2.9 милиона пълнолетни българи от общо около 5.5 милиона трайно живеещи в страната. Условно близо 1.9 милиона души пък смятат, че е по-скоро вероятно (28%) или е много вероятно (6%) в идните няколко години някоя от глобалните ядрени сили действително да използва ядрено оръжие.\r\n\tВсе пак, мнозинството не очаква ядрен конфликт – общо 63% казват, че това е малко вероятно (44%) или и е изключено (19%), а останалите се колебаят. На този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика, правят изводи от \"Галъп интернешънъл\". \r\n\t62% намират, че Борисов се справя добре с външнополитически дейности като председателството на Съвета на ЕС и дипломацията. 30% са на обратното мнение, а останалите се колебаят.\r\n\t\"Явно обществото ни одобрява по-скоро балансираните външни действия, които са характерни за Борисов. Доказателство за това е и отношението към преговорите с турския президент Реджеп Тайип Ердоган. 62% приемат, че с него е необходимо да се преговаря, а 33% смятат, че преговорите с него са излишни\", посочват още от социологическата агенция.. \r\n\tВ същото време обаче обществото ни явно продължава да очаква далеч по-ефективни и твърди действия срещу проблемите в страната и особено спрямо корупцията. Така например скорошните акции на прокуратурата в болници срещат практически единодушно одобрение – 93%. Радикални позиции като тези на Валери Симеонов срещу рекламата на хазарт, например, също срещат солидна подкрепа – 71% и т.н.", "date": "2018.04.09", "title": "Над половината българи очакват нова световна война"}
{"url": "http://www.mediapool.bg/dyasnata-raka-na-lidera-na-islyamska-darzhava-e-likvidiran-v-irak-news277754.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъоръжените сили на Ирак са ликвидирали най-близкия съратник на лидера на терористичната организация \"Ислямска държава\" Абу Бакр ал Багдади. Това е станало в северната част на страната, съобщава телевизия \"Ас Сумария\", цитирана от руската агенция ТАСС в понеделник.\r\n\tСпоред медията става дума за Абу Уалид аш Шишани, определян като дясната ръка на Абу Бакр Ал Багдади. Шишани бил ликвидиран в пустинна местност в района на град Киркук, в едноименната иракска провинция. В хода на операцията специалните сили са открили документи, съдържащи информация за други лидери на ИД.\r\n\tБойците на ИД окупираха части на Ирак през лятото на 2014 г. През юни те превзеха град Мосул, втория по големина в страната. През 2015 г. международна антиджихадистка коалиция подпомогна правителството на Ирак в кампания срещу ИД. През декември миналата година иракският премиер Хайдер ал Абади обяви окончателната победа над ИД в страната.", "date": "2018.04.09", "title": "Дясната ръка на лидера на \"Ислямска държава\" е ликвидиран в Ирак"}
{"url": "http://www.mediapool.bg/mrrb-otkri-masova-podkrepa-za-drastichni-globi-sreshtu-krazhbi-na-voda-news277755.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРегионалното министерство подкрепи със социологическо проучване намерението си да повиши драстично санкциите срещу кражбите на вода и дори да изключва от ВиК-мрежата потребители, които дълго време не са си плащали сметките или отказват да им бъде монтиран водомер. Ведомството обяви в понеделник национално представително проучване на общественото мнение за основните политики на министерството, извършено от \"Екзакта рисърч груп\" сред 1500 българи в 98 населени места в периода февруари-март 2018 г.\r\n\tСпоред съобщението 85.3 процента от българите подкрепят намерението на Министерството на регионалното развитие и благоустройството (МРРБ) да се вдигнат петкратно сегашните глоби за незаконно присъединените към мрежата потребители и за онези, които не плащат сметките си. Това ще стане с нов закон за водоснабдяването и канализацията, който се подготвя в момента от ведомството.\r\n\tПреди дни министър Николай Нанков и заместничката му Малина Крупома обавиха, че намеренията са абонатите, които не плащат сметките си и откажат да им бъде монтиран водомер, да се предвиди възможността да бъдат изключвани от мрежата. За да се обезпечи достъпът им до вода, ще бъдат осигурени алтернативни възможности - чрез обществени водоизточници.\r\n\tВ подкрепа на това намерение е извършено и социологическото проучване. То показва, че проблемът с кражбите на питейна вода е от голяма обществена значимост не само за водните оператори, но и за потребителите,посочват от ведомството.\r\n\tНа въпрос \"Кой според Вас е основният проблем на ВиК услугите\", 22.7 процента посочват качеството на водата, 21.8 процента - уличните течове, а 16.7 на сто - кражбите на вода.\r\n\tДопитването показва още, че българите имат високо съзнание за значението на водата. 99.2 процента от запитаните я считат за ценен природен ресурс.\r\n\tВ същото време 41.6 процента от участниците в допитването не са готови да плащат по-висока цена от сегашната. Други 36.2 процента са съгласни да приемат поскъпване на услугата, ако се подобри качеството, а 27.7 на сто ще приемат повишение, за да се осигури по-добро пречистване с цел опазване на околната среда. 24.1 процента са съгласни да има вдигане на цената, за да няма прекъсване на водоснабдяването.\r\n\tСпоред изследването 62.5 процента от хората са доволни от качеството на обслужването от страна на ВиК операторите. 42.5 процента от българите оценяват нивото на предоставяните ВиК услуги като добро, 17.9 процента - като много добро, а 5.9 на сто - като отлично. 11.1 процента са недоволни. По отношение на другите показатели 77.7 на сто смятат, че налягането в тръбите е добро, а 17.7 процента изразяват неодобрение. 59.2 процента харесват вкуса на водата, а 60.5 на сто са доволни от нейния цвят и мътност, посочват от МРРБ.\r\n\tХората обаче нямат достатъчно информация за ВиК мрежата на България. 92 процента например не знаят, че общата дължина на тръбите е над 90 000 км, или колкото 240 магистрали като \"Тракия\", които трябва да се поддържат в изправност денонощно, 365 дни в годината. Повече от половината от запитаните - 54.3 на сто, знаят, че България е много богата на минерални води, но не и на такива, годни за постоянно пиене. В същото време 45.7 процента от анкетираните не са наясно, че страната ни не е особено богата на питейна вода.", "date": "2018.04.09", "title": "МРРБ откри масова подкрепа за драстични глоби срещу кражби на вода"}
{"url": "http://www.mediapool.bg/katastrofa-s-dve-zhertvi-zatvori-patya-montana-vratsa-krai-varshets-news277753.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаради тежка катастрофа със загинали на място двама души е затворен за движение на автомобили пътят Монтана – Враца, в района за разклона за Вършец, съобщиха от МВР В понеделник.\r\n\tСигналът за челен удар между два леки автомобила е подаден към 12.00 часа. На мястото на инцидента се извършва оглед.\r\n\tВременно движението на всички МПС по пътя Монтана-Враца е ограничено и водачите изчакват на място. \r\n\tТепърва ще се установяват и причините за възникването на тежката катастрофа.\r\n\tВ последния от Великденските празници се очаква засилен пътен трафик.", "date": "2018.04.09", "title": "Катастрофа с две жертви затвори пътя Монтана – Враца край Вършец"}
{"url": "http://www.mediapool.bg/mvr-arestuva-telefonen-izmamnik-zarabotil-nad-53-hil-lv-za-deset-dni-news277752.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБургаската полиция е задържала 57-годишен телефонен измамник, който в седем удара изкарал над 53 хиляди лева за десет дни, съобщиха от МВР. Арестуван е и негов помощник в една от най-доходоносните му акции.\r\n\tП.К. бил задържан от служители на районното управление в Камено, след като на 28 март т.г. негова жертва се оказа 78-годишна жена от с. Равнец по класическата схема за \"оказване на съдействие на полицията за залавяне на телефонни измамници\". Тя събрала и му дала 10 500 лв., част от които по-късно след задържането му били намерени в автомобила и в дома му.\r\n\tВ хода на разследването било установено, че само за последните десет дни мъжът е извършил още шест аналогични престъпления. На 19 март взел от 76- годишен бургазлия от к-с \"Славейков” 2750 лв. Ден по-късно 55-годишна жена от същия квартал му дал 3000 лв. На 24 март на измамата се хваща 80-годишен бургазлия, който му предава 1960 лв., а три дни по-късно П.К. добавя към \"печалбата“ си още 3000 лева, след като е измамил 70-годишна местна жителка.\r\n\tНай-големият удар е измамата на 78-годишна жена от Българово, в която е участвал и 64-годишния М.А. от Стара Загора. Жената на три транша предоставя сумата от общо 40 842 лв.\r\n\tЗа извършените деяния П.К. е направил пълни самопризнания. Събраните до момента материали са докладвани в Районната прокуратура в Бургас, на П.К. е наложена мярка \"домашен арест”, а на М.А. – \"парична гаранция”.\r\n\tРаботата по цялостно документиране на престъпната им дейност продължава от служители на бургаската полиция.\r\n\tОт МВР припомнят, че преди месец бе задържан 60 годишния Н.К. от Свети влас, който от осъществени седем подобни телефонни измами бе събрал близо 59 973 лв. и златни накити от 65-годишна жена и 81 годишен мъж. Отново преди месец бе задържан и криминално проявеният и осъждан Г.Д. (58 г.) от Бургас, който измами 83-годишна жена със сумата от 8 500 лв.", "date": "2018.04.09", "title": "МВР арестува телефонен измамник, заработил над 53 хил. лв. за десет дни"}
