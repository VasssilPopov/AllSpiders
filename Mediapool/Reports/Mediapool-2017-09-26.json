{"url": "http://www.mediapool.bg/tsatsarov-se-sreshtna-s-federalniya-prokuror-na-yuzhna-kaliforniya-news269695.html", "text": "Главният прокурор Сотир Цацаров се срещна във вторник с федералния прокурор на Южна Калифорния Робърт Киафа. Двамата са обсъдили проблемите с незаконната миграция, с организираната престъпност и корупцията, съобщи пресцентърът на държавното обвинение.\r\n\t \r\n\t\"В случаите на наказателни дела срещу политически фигури, прокуратурата винаги е упреквана, че се превръща в средство за политическо наказание\", е казал прокурор Киафа по време на срещата. Той е допълнил, че обвиненията на прокуратурата се доказват в съда, без значение дали има тълкувания на действията на обвинението от трети страни.\r\n\t \r\n\tДвамата са се обединили около позицията, че работата на правоохранителните органи може да е успешна, само ако разследващи и прокурори работят заедно.\n\n\r\n\t \r\n\tРобърт Киафа е на посещение в България по покана на Посолството на САЩ и на фондация \"Риск Монитор\". Предвижда се той да изнесе лекции пред съдиите и прокурорите от Специализирания съд и Специализираната прокуратура за антикорупционни разследвания и за разследване на престъпления в обществените поръчки.", "date": "2017.09.26", "title": "Цацаров се срещна с федералния прокурор на Южна Калифорния"}
{"url": "http://www.mediapool.bg/sapredsedatel-na-alternativa-za-germaniya-napuska-partiyata-news269671.html", "text": "Съпредседателят на дясно-популистката \"Алтернатива за Германия\" Фрауке Петри съобщи, че напуска партията, която преди два дни се класира трета на парламентарните избори в Германия.\r\n\t \r\n\t\"Ясно беше, че трябва да последва такава стъпка\", заяви тя във вторник в Дрезден, но не уточни кога точно ще се случи това, предаде ДПА.\r\n\t \r\n\tПреди ден Петри обяви, че няма да участва в парламентарната фракция на АзГ в Бундестага заради разногласия с радикалното крило на партията.\r\n\t \r\n\tПетри беше изместена като водач на листа на изборите от Александър Гауланд и Алис Вайдел, което доведе до голям скандал между крайнодясната и по-умерената фракция в партията. Петри разкритикува острата антиислямска и антиимигрантска риторика на ръководството и изтъкна, че тя ще отблъсне традиционните консерватори и ще остави партията в опозиция.\n\n\r\n\t\r\n\tАзГ спечели в неделя 12.6 процента от гласовете и стана първата крайнодясна партия, която ще заседава в Бундестага от 60 години.\r\n\t\r\n\tПартията, която водеше предизборната кампания с остри лозунги, ще смекчи риториката в Бундестага, съобщи във вторник лидерът на партийната листа Александър Гауланд на учредителното събрание на парламентарната фракция.\r\n\t\r\n\t\"Кампанията завърши и ние чувстваме по-голяма отговорност, на първо място пред нашите избиратели. Риториката ни в парламента ще е различна, а не като през кампанията\", обяви той.\r\n\t\r\n\tГауланд съобщи също, че той ще ръководи парламентарната фракция на АзГ заедно с втория лидер на листата Алис Вайдел. \"Решихме това още преди гласуването, ако резултатите са добри\", припомни политикът.\r\n\t\r\n\tВ новия Бундестаг АзГ получава 94 места. След напускането на Петри, Гауланд и Вайдел се затрудниха да отговорят на въпрос на журналистите дали примерът й ще бъде последван и от други членове на партията.\r\n\t \r\n\tВ понеделник Петри предизвика скандал на пресконференцията на АзГ, заявявайки, че продължаващата борба за власт в ръководството на партията и вътрешните разногласия не бива да се премълчават. Сега аз ще напусна тази зала, каза Петри, демонстративно напускайки помещението минути след началото на пресконференцията.\r\n\t \r\n\tПрисъстващият в залата съпредседател на АзГ Йорг Мойтен определи изявлението й като експлозивна бомба, за което той, по думите му, не знаел нищо.\r\n\t \r\n\tСамата Петри получи пряк мандат от избирателите в Саксония.", "date": "2017.09.26", "title": "Съпредседател на \"Алтернатива за Германия\" напуска партията"}
{"url": "http://www.mediapool.bg/savetat-na-evropa-kritikuva-usloviyata-za-migrantite-v-gartsiya-news269669.html", "text": "Мръсни и препълнени килии, недостиг на храна и на питейна вода, полицейско насилие - Европейският комитет за предотвратяване на изтезанията към Съвета на Европа разкритикува във вторник условията, при които живеят хиляди мигранти в центровете за задържане в Гърция, предаде Франс прес.\r\n\t \r\n\t\"Държането на хора в такива условия може да бъде счетено за нечовешко и унизително отношение, което може освен това да представлява риск за общественото здраве\", казват експерти от паневропейската организация в доклад, изготвен след две посещения на терен, през април и юли 2016 г.\r\n\t \r\n\tДелегати на комитета са посетили двайсетина лагера, полицейски управления и гранични пунктове, където мигранти са били държани в продължение на седмици, дори на месеци. Те са посетили и така наречените \"горещи точки, лагери за регистриране на новодошли, на два острова в Егейско море.\r\n\t \r\n\tВ доклада се дава за пример бежански лагер в Солун, където по чаршафите имало въшки, \"гореща точка\" на остров Лесбос, където в един контейнер с площ 46 квадратни метра имало 43 души, и свидетелски показания, според които полицаи са ритали и удряли с юмруци мигранти.", "date": "2017.09.26", "title": "Съветът на Европа критикува условията за мигрантите в Гърция"}
{"url": "http://www.mediapool.bg/obshtestveni-porachki-za-okolo-45-mlrd-lv-sa-sklyucheni-prez-godinata-news269666.html", "text": "Обществени поръчки за около 4.5 млрд. лв. са сключени от началото на годината към момента, като почти половината от договорите са за различни доставки, следвани от контрактите за строителство,  на Агенцията за обществени поръчки.\r\n\tКъм момента договорите по14 049 обществени поръчки в левове са за 4 457 226 516 лева, контрактите в евро са 46 на стойност 16 678 130 евро, Има две поръчки за 6 632 долара, една за 30 450 британски лири и една за 711 073 швейцарски франка.\r\n\tЗа различни доставки са сключени договори за над 2 млрд. лв., за строителни услуги са похарчени 1.578 млрд. лв., а останалите поръчки са в сферата на услугите.\r\n\tРезонно най-скъпите обществени поръчки са в сектор \"Строителство\", където има сключени 92 договора, всеки от които надвишаващ сумата от 2.150 млн. лв. В сферата на доставките обичайните контракти надхвърлят 180 хил. лв., а при услугите договорите са предимно за над 110 хил. лв.\r\n\tОт данните става ясно, че най-много обществени поръчки през близо деветте месеца на 2017 г. са възложени от Община Варна с 281 сключени договора, следвана от \"Електроенергийния системен оператор\" с подписани 272 споразумения и държавните Мини \"Марица Изток\" с 220 договора. След тях са отново държавната ТЕЦ \"Марица Изток 2\" с 207 възложени поръчки и \"ЧЕЗ Разпределение България\" – с 201 договора.\n\n\r\n\tПредстои да се види дали 2017 г. ще е по-слаба или по-силна в сравнение с предходната година, когато за обществени поръчки са били похарчени близо 6,2 млрд. лв., почти 124 млн. евро, около 2 млн. швейцарски франка и над 1.7 млн. долара.\r\n\tСпоред данните на агенцията, най-много пари за обществени поръчки са изхарчени през 2013 г. – близо 7.4 млрд. лв., 287 млн. евро, 260 млн. японски йени и 16.77 млн. Долара.", "date": "2017.09.26", "title": "Обществени поръчки за около 4.5 млрд. лв. са сключени през годината"}
{"url": "http://www.mediapool.bg/tramp-obyavi-che-puerto-riko-e-v-golyama-beda-news269668.html", "text": "Американският президент Доналд Тръмп заяви, че Пуерто Рико е в \"голяма беда\", след като островът бе пометен от урагана Мария, предаде Ройтерс.\r\n\t \r\n\t\"Пуерто Рико, което и преди това страдаше от развалена инфраструктура и огромен дълг, е в голяма беда\", написа Тръмп в \"Туитър\".\r\n\t \r\n\t\"Голяма част от острова бе унищожена, милиарди долари се дължат на Уолстрийт и банките\", каза президентът на САЩ и допълни, че този дълг трябва да бъде уреден.\r\n\t \r\n\tПо-рано вчера губернаторът на Пуерто Рико Рикардо Росельо заяви, че се опасява от хуманитарна криза на острова, ако Съединените щати не предприемат незабавни мерки, за да се притекат на помощ на опустошената тяхна територия, предаде Франс прес.\r\n\t \r\n\t\"Размерът на тази катастрофа е огромен\", каза той и припомни, че Пуерто Рико се намира в тежка финансова ситуация.\r\n\t \n\n\r\n\tДългът на тази американска територия надхвърля 70 милиарда долара.\r\n\t \r\n\tУраганът Мария отне живота на 13 души, предизвика наводнения, проливни дъждове и почти напълно унищожи телекомуникационните мрежи на острова.\r\n\t \r\n\t\"Работим 24 часа в денонощието, за да оправим нещата\", заяви директорът на американската агенция за реагиране при извънредни ситуации Брок Лонг.\r\n\t \r\n\t\"Ще получите това, от което имате нужда\", увери на свой ред Томас Босърт, съветник на Доналд Тръмп по вътрешната сигурност.", "date": "2017.09.26", "title": "Тръмп обяви, че Пуерто Рико е в \"голяма беда\""}
{"url": "http://www.mediapool.bg/damask-e-gotov-da-pregovarya-sas-siriyskite-kyurdi-za-avtonomiya-news269665.html", "text": "Сирийското правителство е готово да преговаря с кюрдите за исканата от тях автономия в Сирия, заяви външният министър Уалид Муалем, възприемайки помирителен тон на фона на растящото военно напрежение със сирийските бунтовници в Източна Сирия, предаде Ройтерс.\r\n\t \r\n\tМуалем каза, че правителството може да обсъди кюрдското искане, след като бъде разгромена \"Ислямска държава\", съобщи агенция САНА, като цитира негово интервю за \"Раша тудей\".\r\n\t \r\n\tСирийските кюрдски Сили за защита на народа контролират територия в Северна Сирия, където главната кюрдска политическа формация - Партия за демократично единство, и съюзниците й установиха автономия още от началото на войната в Сирия през 2011 г.\r\n\t \r\n\tСирийските кюрди казват, че целта им е да опазят тази автономия като част от децентрализирана Сирия и не смятат да последват кюрдите в Ирак, които гласуваха вчера в референдум за независимост.\r\n\t \r\n\tМуалем потвърди, че сирийското правителство отхвърля референдума и подкрепя единството на Ирак, и отбеляза, че кюрдите в Сирия \"искат автономия в рамките на Сирийската арабска република\".\r\n\t \n\n\r\n\tВластите в кюрдските райони в Северна Сирия произведоха избори миналата седмица за лидери на общността - първия етап от трифазен процес, който ще завърши през януари с избиране на парламент.\r\n\t \r\n\tСилите за защита на народа са основен партньор на водената от САЩ коалиция срещу \"Ислямска държава\" в Източна и Северна Сирия. Те воюват срещу джихадистите в състава на съюза Сирийски демократични сили, но за разлика от тях се стремят да избягват конфронтация с Дамаск, посочва Ройтерс.", "date": "2017.09.26", "title": "Дамаск е готов да преговаря със сирийските кюрди за автономия"}
{"url": "http://www.mediapool.bg/makroramkata-na-byudzhet-2018-shte-e-yasna-do-sedmitsa-news269673.html", "text": "Министерството на финансите ще представи макрорамката на Бюджет 2018 до около седмица, съобщиха от там.\r\n\tПо закон до 25 септември министърът на финансите трябва да изготви есенната макроикономическа прогноза и до 10 дни след това да я публикува на страницата на ведомството си.\r\n\tИменно въпросната прогноза служи като макрорамка на бюджета за следващата година.\r\n\tНа базата на въпросната прогноза до края на октомври ще се направи актуализация на средносрочната бюджетна прогноза, която всъщност играе ролята на мотиви към законопроекта за бюджета.\r\n\tС напредването на бюджетната процедура министерствата и ведомствата започнаха публично да обявяват исканията си за допълнителни средства.\r\n\t\"Здравната каса ще поиска 400 млн. лв. повече в бюджета си за 2018 г.“, заяви пред журналисти управителят на НЗОК проф. Камен Плочев след края на заседанието на надзорния съвет на институцията. Така бюджетът на НЗОК трябвало да достигне 3.8 млрд. лв.\r\n\tВ отговор на въпрос какво е мнението по този въпрос на заместник-министъра на финансите и председател на Надзорния съвет Кирил Ананиев, Плочев заяви, че се е \"намръщил\". Проф. Плочев допълни още, че исканите 400 млн. лв. повече са основно за доболничната помощ.\n\n\r\n\tУправителят на НЗОК коментира още, че към момента е рано да се твърди дали касата ще завърши годината с дефицит в бюджета си. По думите му досега са изразходвани близо 1 млрд. лв. за болнична помощ, 80 млн. лв. за медицински изделия и около 560 млн. лв. за лекарства.\r\n\tРегионалното министерство пък ще настоява за 300 млн. лв. в Бюджет 2018, с които да бъде финансирана програмата на ГЕРБ за изостаналите региони (Северозападна България, Родопи, Странджа-Сакар и планинските региони). От ведомството уточниха, че през предходните две години – 2016 г. и 2017 г., по програмата не е отпуснат нито лев, поради което МРРБ настоява парите да се отпуснат през 2018 г. накуп за трите години.\r\n\tЗа сметка на това министерството не смята да иска допълнителни пари за програмата за саниране, по която правителството е обявило ангажимент да отпусне 2 млрд. лв. Причината е, че към момента имало да се усвояват още към 1.5 млрд. лв. За 2018 г. няма да са нужни нови средства по програмата, а евентуално ново финансиране ще се търси през 2019 г.\r\n\tМинистерството на отбраната също направи заявка за допълнителни средства. Над 660 милиона лв. повече са нужни в бюджета за отбрана, за да бъде спазен ангажиментът към НАТО, който предвижда за отбрана да се отделят поне 2% от БВП, заяви зам.- министърът на отбраната Атанас Запрянов. Остава неясен обаче въпросът как ще се процедира със заложените вече в средносрочната бюджетна прогноза милиони за придобиване на изтребители за ВВС през 2018 г. По думите на Запрянов ще се изчака решението на парламента по този въпрос.", "date": "2017.09.26", "title": "Макрорамката на Бюджет 2018 ще е ясна до седмица"}
{"url": "http://www.mediapool.bg/programata-za-sanirane-prodalzhava-s-novi-dogovori-i-pravila-prez-2019-g-news269672.html", "text": "Националната програма за енергийна ефективност ще продължи с нови договори и по нови превила през 2019 г. Какви ще са те ще е ясно след приемането им от Народното събрание. Преди това те ще бъдат дискутирани публично с обществото и специалистите.\r\n\tТова съобщи министърът на регионалното развитие и благоустройството Николай Нанков след участието си във форума \"Строителството през 2018 г. - перспективи и предизвикателство\", организиран от Камарата на строителите в София.\r\n\tВ бюджета за 2018 г. няма да се искат средства за саниране на частни жилищни сгради, уточни Нанков. Причината е, че към момента за ремонт са одобрени 2022 сгради, за които бяха осигурени 2 млрд. лв. по времето на втория кабинет на Бойко Борисов. Завършени са 708 блока. Работи се по 614, а санирането на останалите 700 още не е започнало. От бюджета на програмата остават около 1.5 млрд. лв., които ще бъдат изразходвани за саниране на блокове през 2018 г. и дори и през 2019 г., каза Нанков.\r\n\tПрограмата за саниране беше подложена на критика от страна на БСП основно заради високите цени за ремонт на блоковете. Първоначално те бяха три пъти по-високи спрямо тези по програмата с европейски средства. Това беше и причината служебното правителство да поиска от прокуратурата да направи проверка. Първоначално държавното обвинение отказа с аргумента, че в . След това служебният регионален министър Спас Попниколов внесе допълнителни материали, но не е ясно дали са били достатъчни за прокуратурата да започне проверка по сигнала.\r\n\tДругият аргумент на критиците на програмата е, че пари получават първите кандидатствали. Сметката обаче се плаща от всички данъкоплатци чрез държавния бюджет.\n\n\r\n\tСигурен съм, че при дебатите в парламента, тези които най-много критикуваха програмата, сега ще бъдат нейните най-яростни защитници, коментира настоящият регионален министър Нанков.\r\n\t\r\n\tУбедени сме, че трябва да продължим програмата в посока обновяване на жилищните сгради, резултатите са големи, .\r\n\tЗа нас е важно тази програма да бъде поставена в контекста на цялостната жилищна стратегия, която сега се разработва и ще представи стратегия и мерки, които са не само финансови, но и законодателни, структурни и функционални за подобряване на жилищния фонд в страната,  Крумова. рябва да има дългосрочна визия и разширен обхват на мерките, като трябва да бъдат премислени конструктивните мерки.\r\n\tНаправеният анализ до момента показва, че жилищата у нас са близо 4 милиона, като две трети от тях са в градовете, а останалите в селата. Почти изцяло жилищата са частна собственост (97%), но голяма част от тях са в лошо състояние заради липсата на поддръжка на общите части основно в блоковете. Най-голям е проблемът със сградите, строени по т.нар. индустриален способ през 70-те и 80-те години на миналия век. Нормативите, по които са правени те, не отговарят на сегашните изисквания, каза Крумова.\r\n\tЗа това едното от предложенията е да се промени обхватът на програмата и парите по нея да покриват повече дейности. В момента конструктивното укрепване на сградите не е включено, а в същото време има блокове, които може да се срутят.\r\n\tОбсъжда се с парите по програмата да се финансират дейности, свързани с опазването на околната среда, като изграждане на ВЕИ инсталации на покривите. В началото на настоящата програма имаше възможност за подобни дейности, но тя беше премахната заради значително по-високите разходи.\r\n\tДопустима дейност ще бъде и преминаването от отопление с въглища и дърва на по-екологично гориво като газ или ток. Това са мерки, свързани с опазването на чистота на въздуха – проблем особено остър в големите градове, стана ясно от обясненията на зам.-министър Крумова.\r\n\tЗаради включването на повече дейности в проектите ще се въведат референтни цени за тях. Това е справедливият модел, защото по този начин ще може да бъдат обновени и сгради с конструктивни проблеми, коментира министър Нанков. В момента има пределна цена за саниране на кв. м.\r\n\tЗа да се повиши отговорността на собствениците в блоковете към общите части и те да разберат, че трябва да инвестират в поддържането им, ще се обсъди и възможността новите договори да се сключват с етажната собственост при самоучастие на собствениците. Регионалният министър не пожела да каже какво ще е то, защото ще бъде обект на дискусия. Преди време обаче Нанков коментира, че най-вероятно ще се започне с някакъв малък процент – например една пета или една четвърт от стойността на санирането и постепенно ще се върви към увеличаването до 50 на сто.\r\n\tДруга идея е при въвеждането на съфинансирането да има подоходен критерий, с който държавата да поема разходи на социално слаби, инвалиди или на пенсионери с пенсии под прага на бедността.\r\n\tВсички тези предложения ще бъдат обсъдени през 2018 г. и трябва да бъдат одобрени от парламента, за да могат да влязат в сила евентуално от 2019 г.\r\n\t\r\n\tАнализът показва, че Националната програма за енергийна ефективност изпълнява целите си, каза зам.-министърът на регионалното развитие и благоустройството Малина Крумова.\r\n\tПостигнат е по-добър комфорт за живеене, по-ниски сметки и намаляване на парниковите емисии, твърдят от министерството.\r\n\tОдобрява се от хората и от бизнеса, показала анкета на МРРБ сред живеещите в 106 вече санирани сгради. Едва около 2 на сто от анкетираните не били доволни от ремонтите.\r\n\tСметките за отопление през миналия сезон са намалели средно с 200 лв. на домакинство или с около 30 на сто. Програмата пък е осигурила работа за около 900 малки фирми и за над 20 000 строители, отчете Крумова.ад 11 млн. кв. м и над 140 хил. жилища ще бъдат , а над 340 хил. обитатели ще бъдат облагодетелствани, Крумова. Тя отчете, че програмата ще допринесе за подобряване на екологията с очакваното спестяване на над 319 килотона въглероден двуокис.", "date": "2017.09.26", "title": "Програмата за саниране продължава с нови договори и правила през 2019 г."}
{"url": "http://www.mediapool.bg/badeshtiyat-umen-grad-krai-sofiya-shte-tarsi-investitori-prez-borsata-news269674.html", "text": "Финансовият надзор одобри борсовата търговия с акции от инвеститора в бъдещия \"умен\" град край София, с което ще се набира капитал за реализацията на проекта със стойност 1.5 млрд. евро, съобщиха от дружеството \"Кепитъл Консепт Лимитед\" (Capital Concept Limited - CCL) във вторник.\r\n\tТака на българската фондова борса отново ще бъдат качени акции на компанията, чиято цел е да постигне оптимален кредитен профил и баланс при финансиране на проекта за изграждането на \"интелигентно селище\" в община Елин Пелин.\r\n\tБъдещият комплекс \"Света София“ на стойност 1,5 милиарда евро е проектиран от хонконгското архитектурно бюро \"Си Ем Ди Ел Архитекчър Интернешънъл\" (CMDL Architects International). Селището, което ще се построи близо до летище София, ще включва модерен конгресен и изложбен център, закрит целогодишен аквапарк и редица развлекателни и бизнес площи. Планът е \"Св. София“ да стане първия в Европа \"корпоративно управляван интелигентен град“ благодарение на партньорството с китайския технологичен гигант ZTE Corp, посочва инвеститорът.\r\n\tВ проекта е включено построяването и на луксозен хотел, който да допълни вече изчерпващия се капацитет на софийските хотели, допълва дружеството. В проекта ще помогне на българската столица да отговори на бъдещото туристическо търсене, тъй като капацитетът на хотелите в София е почти изцяло запълнен.\r\n\tРеализацията на проекта ще осигури 1850 постоянни работни места като бъдещите служители ще бъдат обучени в специализираните образователни програми на \"Кепитъл Консепт Лимитед\".\n\n\r\n\t\"Искрено вярваме, че проектът „Света София\" ще се превърне в истинска \"умна\" забележителност в региона с притегателна сила за туристи от цял свят. Бордът на компанията е убеден, че по-голямата прозрачност на активите и дейностите на CCL, както и потенциалът за развитие на проекта, ще променят инвестиционния пейзаж в България. Освен че ще привлече чужди институционални и частни инвеститори, CCL ще продължи да работи за това направените вложения да дадат очакваните плодове\", заяви Джоузи Лок, изпълнителен директор на инвеститора.\r\n\tДружеството очаква, че като започне борсовата търговия на акциите му ще привлече към проекта интереса на инвеститорите като цяло, в това число взаимни и хедж фондове и борсови брокери.", "date": "2017.09.26", "title": "Бъдещият \"умен\" град край София ще търси инвеститори през борсата"}
{"url": "http://www.mediapool.bg/vss-prie-ostavkata-na-kaloyan-topalov-i-otkaza-da-go-nagradi-news269676.html", "text": "Съдийската колегия на Висшия съдебен съвет (ВСС) единодушно прие във вторник оставката на председателя на Софийския градски съд Калоян Топалов. Тя влиза в сила на 2 октомври, ден преди да изтече мандата на ВСС в настоящия му състав.\r\n\tЧленът на съдебния съвет Калин Калпакчиев предложи Калоян Топалов да бъде награден със златен почетен знак от ВСС заради добре свършената работа. Шефът на СГС пое институцията в много тежко състояние след скандалния мандат на семейната приятелка на Цветан Цветанов Владимира Янева.\r\n\tКалин Калпакчиев каза, че Калоян Топалов е проявил \"висок професионализъм, висок морал и образцово си е изпълнил служебните задължения\". Той отчете, че подалият оставка съдебен началник е направил пълна реформа в администрацията на градския съд, работил е под постоянен натиск, а десетките проверки на ВСС само за доказали, че съдът се реформира правилно. Според него липсата на подкрепа от съдебния съвет е една от причините за оставката на Калоян Топалов.\r\n\tПредложението беше подкрепено от Юлия Ковачева:\r\n\t\"Усилията, които Топалов положи, заслужават адмирации. Всички проверки показаха, че съдът работи добре. Висшият съдебен съвет му дължи отличието, доколкото не успя да защити името на съда и председателя му от публичните нападки\", каза тя.\n\n\r\n\tПредложението за даването на награда очаквано среща отпора от отиващия си председател на на Върховният административен съд Георги Колев, който е част от мнозинството във ВСС. Той каза, че Топалов не бива да бъде награждаван, защото не е изкарал пълен мандат на позицията. В крайна сметка колегията се раздели 5 на 5 гласа и наградата бе отказана.\r\n\tКалоян Топалов подаде оставка на 14 септември, като посочи в молбата си до ВСС лични причини. Той така и не даде задоволително обяснение за решението си. В единственото си интервю след подаването на оставката пред бТВ той каза, че си тръгва, защото е изпълнил всичко, което е обещал и дори повече от това.\r\n\tТопалов отхвърли появилите се в медиите версии, че напуска ръководния пост заради упражнен върху него натиск или заради водено разследване.\r\n\t\"Изпълних много повече от концепцията си. Необичайно е, защото сме свикнали, когато успееш да се докопаш до пост, да останеш там максимално дълго. Оттук нататък бихме се превърнали в съдебна номенклатура, каквато имаме в тази държава\", коментира Топалов.\r\n\tЗаедно с него оставка подаде и ръководителката на едно от двете граждански отделения на съда Биляна Балинова.", "date": "2017.09.26", "title": "ВСС прие оставката на Калоян Топалов и отказа да го награди"}
{"url": "http://www.mediapool.bg/kontrabandata-na-tsigari-u-nas-spada-no-na-tyutyun-raste-news269675.html", "text": "Изключително позитивна статистика за нивото на цигарената контрабанда у нас бе представена пред премиера Бойко Борисов и финансовия министър Владислав Горанов във вторник. Данните излизат на фона на намаление в приходите от цигарения акциз тази година, което митниците от няколко месеца насам твърдят, че компенсират, а също и на фона на данни за мащабна незаконна търговия с нарязан тютюн.\r\n\tБългария вече се нарежда след отличниците в ЕС по най-нисък дял на незаконните цигари, тоест на потребените у нас цигари без български акцизен бандерол. Делът им е паднал на 7% през второто тримесечие на 2017 г., което е най-ниското им равнище от 2007 г. насам, когато делът им е бил над 14%.\r\n\tС това България се нарежда сред отличниците в ЕС - на 8-ма позиция, спрямо всички държави членки, като изпреварва страни като Франция, Великобритания, Холандия, Германия и Румъния, съобщиха от петте цигарени компании, обединени в инициативата \"Срещу незаконната търговия“ (“Бритиш-Американ Тобако”, “Филип Морис”, “Булгартабак”, “Джапан тобако” и \"Импириъл тобако“).\r\n\tПроучването е ежегодно, като в последно време на представянето му присъства и премиерът Бойко Борисов, за да се похвали колко успешно правителството бори контрабандата. На срещата, освен Борисов и Горанов, са присъствали още министърът на вътрешните работи Валентин Радев и директорът на Агенция \"Митници“ Георги Костов.\r\n\tПрисъствали на събитието разказаха, че работата на институциите вече била толкова добра, че МВР и митниците, независимо един от друг, прихванали един и същ контейнер с незаконни цигари и почти едновременно се обадили на премиера Бойко Борисов, за да му съобщят.\n\n\r\n\t\r\n\tДанните са от изследването на международната компания \"Нилсен“, която събира по улиците и кошчетата за боклук празни кутии от цигари и по този начин мери потреблението на незаконен тютюн. Тази година в основната извадка влизат 20 града у нас, в които са обхванати 5800 празни кутии.\r\n\tСамо за половин година потреблението на цигари без редовен бандерол у нас е паднало от 7.8% на 7%, сочат данните. Нивата на незаконната търговия чувствително паднаха в края на 2015 г., като през 2013 г. и 2014 г. имаше пик от около 20%.\r\n\tСпоред цигарените компании добрите резултати са заради усилията на институциите за борба с незаконната търговия.\r\n\tОколо 30% от незаконните цигари са с неизвестни марки, а сред останалите в топ 3 са \"Мерилин“, \"Карелия“ и „ММ“. Най-голяма част от незаконните цигари са с надпис “duty free”.\r\n\tКомпаниите от тютюневата индустрия посочват, че повече от 1/3 от кутиите без български бандерол са с марки, които са създадени с цел единствено да се продават незаконно и нямат аналог на легалния пазар.\r\n\tРезултатите от изследването по градове показва, че намалява делът на потреблението на цигари без български бандерол в някои от градовете, но понякога то е доста над средното за страната. Най-много незаконни цигари се пушат в Свиленград (44%), Кюстендил (25.8%), Хасково (20.7%), Благоевград (20%) и Пазарджик (16.6%).\r\n\tВ София потреблението е към долната граница – 7.1%. Подобно е положението и в други градове, където нивото на потребление на цигари без български бандерол остава традиционно ниско – Добрич (5.3%), Шумен (4%), Стара Загора (3.5%), Варна (2.2%), Плевен (5.4%).\r\n\t\r\n\t\"Най-голямата черна маса пари, правещи корупция в държавата, са от контрабандата. Става въпрос за трилиони в Европа и за милиарди в България. Тези пари замърсяват цялата система. Тенденцията за намаляване на контрабандата е ясна и ще продължи. В момента сме на 120% от плана за изпълнение за приходите. Колегите полагат доста усилия за намаляване на контрабандата на акцизни стоки. Мога да ви уверя, че сега сме в първата петица, но ще влезем в тройката“, е заявил Борисов.\r\n\t\"Резултатите на обединените усилия на всички институции - прокуратурата, НАП, Агенция Митници, МВР и ДАНС, показват необратима тенденция за намаляване на контрабандния дял от цигарите. Премиерът успя за направи единна спойка от тези институции, благодарение на което се получиха и тези резултати“, е заявил зам.-главният прокурор Борислав Сарафов.\r\n\tПо данни на вътрешния министър Валентин Радев през периода януари- август 2017 г. в страната са иззети 21 398 022 къса цигари – което е с 56.7% по-малко от иззетите цигари през същия период на 2016 г.\r\n\t\r\n\tДобрите данни за незаконната търговия с цигари обаче контрастират ярко с положението при нарязания тютюн, за чието потребление се представят данни за пръв път.\r\n\tСпоред проучването, извършено през четвъртото тримесечие на 2016 г. в 15 държави в Европа, в България 74.6% от изпушения тютюн за ръчно свиване на цигари не е обложен с данъци.\r\n\tПочти 100% от незаконния рязан тютюн, употребяван в България, е насипен тютюн, който се продава на килограм, опакован в пликове без етикет и извън законните места за продажба. Загубите за държавата се оценяват на приблизително на 124 млн. лв.\r\n\tСпоред резултатите България е вторият най-голям производител на суров тютюн в региона – 28 000 тона на година, като потреблението за 2015 г. е 838 тона. От тях 625 тона или 74.6% е от незаконна търговия. Установено е още, че 86.2% от нелегалния рязан тютюн е от местен произход. Двигател на този процес са прекупвачите, а не производителите, твърдят от цигарения бранш.\r\n\tВ тази връзка нямат обяснение данните на вътрешния министър Валентин Радев, според които иззетото количество нарязан тютюн за периода януари – август тази година е значително по-малко - 35 090 кг нарязан тютюн или с 50.2% по-малко от същия период на 2016 г.\r\n\t\r\n\tОптимистичните данни за контрабандата идват на фона на проблем със събираемостта на акциза върху цигарите тази година. Въпреки увеличението на ставката от 1 януари 2017 г. се регистрира спад на постъпленията от пролетта насам, който обаче постепенно се преодолява. През първото полугодие постъпленията бяха със 150 млн. лв. по-малко в сравнение с миналата година, но през юли спадът се е свил до около 80 млн. лв.\r\n\tОфициалното обяснение от МФ е, че е имало презапасяване на цигарените компании в края на 2016 г. заради предстоящите по-високи ставки. През юни 2016 г. е регистрирано и повторно презапасяване заради промените в Закона за тютюна, въвеждащи нови изисквания за етикетиране и опаковане.\r\n\t\"Очакванията са в следващите месеци забавянето при приходите от акцизи да бъде преодоляно, тъй като запасите от цигари с бандероли от 2016 г. са изчерпани, а ефектът от сменените опаковки през 2016 г. ще бъде неутрализиран“, пише в бюлетина за изпълнението на бюджета за юли.\r\n\tМеждувременно, във вторник финансовото министерство обяви, че от 1 януари 2018 г. влизат в сила нови бандероли за цигарите и алкохола. Цените на бандеролите се запазват, но нововъведение е поставянето на QR код, съдържащ URL линк до уеб-страницата на Министерството на финансите. Кодът е стандартен и може да се прочете чрез смартфон или таблет с всяко безплатно приложение за четене на QR код.\r\n\tАкцизните стоки, облепени с действащите към момента бандероли, могат да се реализират в търговската мрежа до изчерпването им, но не по-късно от 31 декември 2018 г., заявиха от МФ.", "date": "2017.09.26", "title": "Контрабандата на цигари у нас спада, но на тютюн расте"}
{"url": "http://www.mediapool.bg/dve-godini-nito-lev-za-zapadnalite-regioni-po-natsionalnata-programa-news269677.html", "text": "За две години нито лев не е бил отпуснат от държавния бюджет по амбициозната програма за слаборазвитите региони, която беше разработена по времето на втория кабинет на Бойко Борисов. Това стана ясно по време на форума \"Строителството през 2018 г. - перспективи и предизвикателство\", организиран от Камарата на строителите в София.\r\n\tЦелта на програмата за слабо развити региони - Северозападна България, Родопите, Странджа – Сакар, пограничните, планинските и полупланинските райони, беше да задържи хората в тях и да създаде стимули за развитие на бизнеса. бяха за безплатни жилища, облекчени данъчни ставки, предоставяне на терени за започване на бизнес, субсидия от 50% върху лихвите по инвестиционни кредити и т.н.\r\n\tБюджетът на тази програма е над 1.3 млн. лв. за периода 2016 – 2023 г., каза зам.-министърът на регионалното развитие Деница Николова по време на форума. В държавния бюджет за 2016 и 2017 г. по нея не бяха отпуснати никакви средства, заради други приоритети на правителството. За 2018 г. ще настояваме да бъдат отпуснати общо 300 млн. лв. за изпълнението на мерки от програмата, каза Николова пред Mediapool. Това са по 100 млн. лв. средно за 2016, 2017 и 2018 г.\r\n\tЦелта е да се започне с меките мерки от Северозападна България – образование, осигуряване на квалифицирана работна ръка, обучения за безработни, подкрепа на учителите, посочи Деница Николова.\r\n\tУспоредно с подготовката на кадрите през 2018 г. ще започне и подготовката на инвестиционните мерки – определяне на индустриалните зони, където бизнеса иска да се установи, допълни тя. Така от 2019 г. евентуално ще бъдат насочени инвестиции в индустриални зони.", "date": "2017.09.26", "title": "Две години нито лев за западналите региони по националната програма"}
{"url": "http://www.mediapool.bg/rusiya-zaplashi-da-blokira-feisbuk-dogodina-news269678.html", "text": "Шефът на Роскомнадзор Александър Жаров заяви, че през 2018 г. Фейсбук (Facebook) трябва да започне да съхранява персоналните данни на руските си потребители на територията на Русия, каквото е изискването на закона. В противен случай социалната медия ще бъде блокирана, заплаши той.\r\n\t\"Законът е задължителен за всички. При всички случаи ние ще направим така, че законът да бъде изпълнен или компанията ще прекрати работата си на територията на Руската Федерация, както, за съжаление, се случи с LinkedIn. Тук няма изключения\", каза във вторник Жаров, цитиран от Интерфакс.\r\n\tПо думите му \"Facebook има значително количество потребители\" в Русия.\r\n\tОт друга страна, ние разбираме, че това не е уникална услуга, има и други социални мрежи\", продължи шефът на Роскомнадзор.\r\n\tТой напомни, че представители на други социални мрежи като Twitter, например, вече са определили срок за локализиране на техните персонални данни – средата на 2018 г. Дотогава няма да я проверяваме, а след този момент веднага ще проверим, обеща Жаров.\n\n\r\n\tТой уточни, че в Роскомандзор не са постъпвали официални писма от Facebook и че няма план компанията да бъде проверявана до края на 2017 г., но \"през 2018 г. ще помислим, може би ще я проверим\".\r\n\tПоправките в закона \"За личните данни\", съгласно които работещите с руски потребители компании трябва да обезпечат съхранението на техните лични данни в Русия, влязоха в сила през 2015 г.\r\n\tПрез ноември м.г. Роскомнадзор вписа социалната мрежа LinkedIn в регистъра на нарушителите на правата на субектите на лични данни. След решение на Таганския районен съд, LinkedIn бе блокирана в Русия. Темата за възобновяването на работата й може да бъде повдигната тази есен, когато новият собственик на компанията ще вземе окончателно решение да бъде ли тя локализирана в Русия или не, отбеляза Жаров.", "date": "2017.09.26", "title": "Русия заплаши да блокира Фейсбук догодина"}
{"url": "http://www.mediapool.bg/smetnata-palata-obyavi-che-maichin-dom-i-parva-ag-bolnitsa-ne-si-varshat-rabotata-news269637.html", "text": "Сметната палата излезе с тежки констатации по отношение на управлението и работата на две от най-големите и считани за най-качествени акушеро-гинекологични болници у нас.\r\n\tДейността на \"Майчин дом“ и на Първа АГ болница \"Св. София“ \"не е достатъчно ефективна и ефикасна за задоволяване потребностите на обществото от съвременни и качествени акушеро-гинекологични услуги“, гласят заключенията на двата одита на лечебните заведения, които обхващат 2014 г. и 2015 г.\r\n\tОт докладите на одитната институция обаче не става ясно кои са драматичните пропуски на двете болници, че да заслужат толкова тежки изводи. Освен това от анкети, направени сред пациентите, излиза, че те като цяло са доволни от получените медицински услуги.\r\n\t\r\n\tДържавната \"Майчин дом“ е най-голямата специализирана АГ болница у нас, като по времето на одита неин шеф е бил проф. Виктор Златков, който сега е ректор на Медицинския университет.\n\n\r\n\tПочти в целия доклад за \"Майчин дом“ констатациите са положителни и не става ясно какви са аргументите за крайната негативна оценка.\r\n\tПосочва се например, че заетостта и текучеството на персонала в стационарния и диагностично-консултативния блок не създават рискове за качеството на медицинската помощ. Освен това лекарите са с висока квалификация и признати медицински специалности, което предпоставя качествени медицински услуги.\r\n\tВ болницата има известно текучество, като най-висок е делът на напусналите при акушерките/медицинските сестри в Родилна клиника, съответно 17 на сто за 2014 г. и 24 на сто за 2015 г. Одиторите обаче са установили, че на освободените места бързо се назначават нови кадри. Ръководителите на клиники пък са споделили пред палатата, че им е трудно да задържат младите кадри в болницата заради неконкурентното ниво на заплащане.\r\n\tЩатният персонал на \"Майчин дом“ през 2014 г. и 2015 г. е бил 599 души. От тях 109 души са висш медицински персонал, 20 души - висш немедицински персонал, 229 души – акушерки и медицински сестри, 103 са санитарите, 50 – техническите сътрудници, лаборанти, рехабилитатори. Значително е числото на административния персонал – 85 души.\r\n\t\"През одитирания период са извършени проверки от различни външни контролни органи, при които не са установени съществени нарушения“, пише още палатата.\r\n\t\"Управлението на дружеството, с някои изключения, е осъществявано съобразно нормативните изисквания, договорите за възлагане на управлението и приетите вътрешни правила за работа на органа на управление, с което са създадени предпоставки за ефективно и ефикасно изпълнение на дейностите“, се посочва в доклада.\r\n\tПо време на одита е направена анкета сред пациентите, от която е установено, че преобладаващата част от тях оценяват като качествени оказаните им акушеро-гинекологични услуги, доволни са от отношението на медицинския персонал, получили са необходимата им информация и считат, че съществува равнопоставеност между пациентите в болницата. Неодобрение е изразено по отношение на състоянието на материалната база и качеството на храната. Хората считат, че болницата има нужда от подобряване на битовите условия, на информираността на пациентите, повече персонал, както и по-добро отношение на медицинския персонал към пациентите.\r\n\tНа всичкото отгоре през периода на одита болницата отчита печалба.\r\n\tОт 2013 г. до 2015 г. приходите на лечебното заведение са се увеличили с около 7% до 17.4 млн. лв. през 2015 г., става ясно още от данните. Освен това броят на преминалите пациенти през 2015 г., чието лечение е платено от НЗОК, намалява с 457 души спрямо 2014 г. и достига 14 130 души. Растат обаче постъпленията от здравното министерство.\r\n\tЗа сметка на това нарастват приходите на болницата от платени услуги, основно по перото \"избор на екип“. През 2015 г. от \"избор на екип“ в болницата са влезли 2.4 млн. лв., а от здравни фондове – 200 хил. лв.\r\n\tС приблизително 7% са се увеличили и разходите на болницата до 17.3 млн. лв. през 2015 г., включително разходите за заплати. От разходите за външни услуги най-сериозно увеличение има по отношение на пари за ток и за текущ ремонт.\r\n\tАпаратурата е технически изправна и е в съответствие с медицинските стандарти. Стартирало е и поетапно изграждане на болнична информационна система, но тя се нуждае от надграждане. Ръководителите на клиники обаче са заявили пред Сметната палата, че според тях само една от клиниките разполага с необходимата апаратура за съвременно и качествено лечение на пациентите, а други шест структурни звена се нуждаят от нова апаратура.\r\n\tПрез 2015 г. през \"Майчин дом“ са преминали 15 239 болни. Броят на ражданията през 2013 г. е 3842, през 2014 г. - 3978, а през 2015 г. - 3831, при което са родени съответно 3984, 4133 и 3971 деца. От тях живородените през 2013 г. са 3955, през 2014 г. - 4101, а през 2015 г. - 3938 деца. Броят на мъртвородените нараства, като от 29 за 2013 г. стига до 33 за 2015 година.\r\n\t\r\n\tВъпреки положителните констатации на одиторите, крайното им мнение е, че дейността на болницата не е достатъчно ефективна.\r\n\tМакар че има правила за подбор на персонала, болницата няма официална политика за управлението на човешките ресурси, което повишава риска за интензитета на работа, е установила Сметната палата.\r\n\tЛечебното заведение има бизнес програма, но не са разписани задачите на структурните й звена.\r\n\tВ сградата на лечебното заведение са правени само спешни и аварийни ремонти, като за други липсват средства.\r\n\tИма известен проблем с наемите заради неспазване на сроковете за плащане, при което не е начислявана неустойка за забава.\r\n\tСметната палата е констатирала и нарушения на Закона за обществените поръчки. Болницата например не е провела обществена поръчка за доставка на ток, въпреки че е била длъжна по закон, което е отчетено от Сметната палата като нарушение. Прави впечатление, че в предишен одит на палатата (на държавното предприятие \"Ръководство въздушно движение“) непровеждането на обществена поръчка за електроенергия не беше отчетено като съществено нарушение заради особеностите на енергийния пазар. Същото нарушение \"Майчин дом“ има и по отношение и за доставката на вода.\r\n\tДружеството не е провело също търгове за наем на медицинска апаратура на стойност 104 хил. лв., за медицински изделия на стойност около 37 хил. лв., за депониране на болнични отпадъци и др.\r\n\tПроблем в \"Майчин дом“ е и, че на общодостъпно място в сградата на болницата не е поставена заповедта за утвърждаване на актуалния й ценоразпис. Не е оповестена и информация относно безплатно предоставяните медицински услуги извън обхвата на задължителното здравно осигуряване, както и случаите, в които лицата заплащат медицинските услуги, което затруднява информираността на пациентите, твърдят от палатата.\r\n\tСпоред Сметната палата проблем и в двете проверявани болници е, че освен услугата \"избор на екип“ е трябвало да бъде разписана и услуга \"избор на лекар“, но тъй като това не е направено е нарушено правото на достъп на пациентите до медицинска помощ.\r\n\t\r\n\tМалко по-сериозно звучат констатациите по отношение на Първа АГ болница \"Св. София“, макар че много от показателите за дейността й и за удовлетворението на пациентите също са добри.\r\n\tПърва АГ болница „Св. София“ е общинско лечебно заведение, управлявано през одитирания период от доц. Иван Костов, който през април тази година оглави \"Майчин дом“.\r\n\tПалатата например твърди, че има нормативни нарушения при сключването на управленските договори с членовете на съвета на директорите. Например договорът с Костов е сключен с решение на Столичния общински съвет, без да е проведен конкурс. Контрактите с други двама души от управата са сключени със задна дата, месеци след решението на СОС за избора им.\r\n\t\"В разработената от изпълнителния директор тригодишна програма за развитие на дейността липсват конкретни измерители, което води до затруднение при отчитане на изпълнението на целите и извършването на оценка на постигнатите резултати“, посочва одитът. Болницата не е пращала бизнес плана си на СОС, което според одиторите възпрепятства ефективния контрол върху дейността й.\r\n\tВ лечебното заведение има високи нива на заетост, но и текучество. \"Установените негативни тенденции на висок процент напуснали медицински специалисти и незаетите щатни бройки на лекари анестезиолози, създават рискове за оказване на своевременна и качествена медицинска помощ на пациентите. Липсата на стабилитет се обуславя частично от равнищата на заплащане и невъзможността да бъдат задържани квалифицирани кадри“, смята одитната институция.\r\n\tНаблюдава се перманентна висока натовареност на лекарите от Отделение по анестезиология и интензивно лечение. Редовно се планират 24-часови дежурства, като не се осигуряват регламентираните почивки между работните смени.\r\n\tСпоред одиторите е проблем това, че основните приходи на болницата са от НЗОК, което предполага риск от недофинансиране, макар здравната каса да е основният финансов стълб на държавните и общинските болници в цялата страна.\r\n\tПроблем в болницата е, че на пациентите не е предоставена коректна информация за лекарите и екипите, работещи в лечебното заведение, посочват от палатата. През одитирания период е оказвана болнична медицинска помощ по клинични пътеки от лекари, които не са на основен трудов договор в лечебното заведение, което е нарушение на договорите с НЗОК и на Националния рамков договор. От НЗОК са заплатени 176 900 лв. за общо 305 раждания по клиничната пътека за раждане, извършени от лекари, които са били на непълен работен ден в болницата.\r\n\tПрез одитирания период ръстът на разходите изпреварва този на приходите, като с преобладаващ дял са разходите за персонал, пише още в доклада от проверката.\r\n\tНарушение е също, че според правилата постъпленията от платените услуги трябва да отиват в съотношение 60% за болницата и 40% за персонала, като реално е правено обратното и 60% са отивали за персонала.\r\n\tВ нарушение на нормативно изискване лечебното заведение е осъществявало дейности по асистирана репродукция през одитирания период, без да е разработило, въвело и използвало документална система за управление на качеството.\r\n\t\r\n\t \r\n\t\"За периода 2013 г. - 2015 г. лечебното заведение функционира относително стабилно и независимо от кредитори и доставчици, като в края на периода се наблюдава незначително увеличение на неговата задлъжнялост спрямо предходните две години. Размерът на задълженията през целия период се покрива над 1.5 пъти с размера на собствения капитал на дружеството“, пише в доклада от одита за Първа АГ болница, по-популярна с предишното си име \"Тина Киркова\".\r\n\tОтделенията на болницата разполагат с оборудване, което отговаря на медицинските стандарти.\r\n\tВ сферата на обществените поръчки има правила, публичност, както и добро планиране, макар че разходите за ток, парно, вода и течен кислород за медицински нужди са направени без провеждането на конкурс.\r\n\tОптимизирана е натовареността на леглата, като е намален броят на леглата в отделенията, но е повишена използваемостта им.\r\n\t\"Може да се направи заключение, че болницата поддържа устойчиво във времето качество на здравните услуги в анализираните отделения с много нисък леталитет и преобладаващ дял пациенти, изписани с подобрение или оздравели“, пише в одита.\r\n\tНалице е тенденция на намаление на броя на живородените деца, като успоредно с това намаляват и мъртвородените. Ранната неонатална смъртност се запазва относително постоянна и е 0.1 – 0.2 на сто за периода на одита. Броят на изоставените след раждането деца също нараства, но болницата предприема действия за тяхното настаняване в съответните институции.\r\n\tПодобно на \"Майчин дом“, и в Първа АГ болница оценката на пациентите е предимно положителна.\r\n\tХората избират болницата главно заради избора на конкретен лекар и екип. Материалната база е достатъчно удовлетворяваща за преобладаващата част от пациентите, а отношението на персонала също е определено като отлично и добро. Информираността си за провежданото им лечение пациентите също определят като предимно положителна.\r\n\tАнкетата сред персонала на болницата показва удовлетворяващи условия на работа и желание на по-голямата част от служителите да продължат работа в лечебното заведение, посочват още одиторите. Специалистите обаче са неудовлетворени от заплатите си.\r\n\tВ интензивното отделение няма отчетени смъртни случаи за двете години на одитирания период, става ясно от одита на Първа АГ болница. За двете години майчината смъртност е нулева. За страната майчината смъртност е 8 жени за 2013 г., 5 жени за 2014 г. и 4 жени за 2015 г., но нито един от тях не е в \"Св. София“.\r\n\tОт 2013 г. до 2015 г. е намалял броят на мъртвородените деца, а за двете години са регистрирани 7 случая на ранна неонатална смъртност.\r\n\t\"Липсата на усложнения и леталитет вследствие на прекъсната бременност, както и липсата на майчина смъртност са индикатор за качествено извършени медицински дейности през одитирания период“, посочват от палатата. Не са предоставени данни за следоперативни усложнения и извършени реоперации през одитирания период, но са установени такива в проверените ИЗ на пациентите, допълват оттам.\r\n\t\r\n\tЗа разлика от одитния доклад на \"Майчин дом“, този на Първа АГ болница е много богат на статистика, която разкрива различни тенденции.\r\n\tВ \"Тина Киркова“ са родени 2838 деца през 2013 г., 2733 през 2014 г. и 2572 през 2015 г.\r\n\tНаблюдава се тенденция на намаляване на ражданията с усложнения. Те представляват 13 на сто за 2013 г., 11.7 на сто за 2014 г. и 10.1 на сто през 2015 г. от ражданията в лечебното заведение.\r\n\tНаблюдава се тенденция на намаление в извършените прекъсвания на бременност по желание – 384 през 2013 г., 322 през 2014 г. и 245 през 2015 г., което съставлява съответно 37.9 на сто, 37.1 на сто и 30.7 на сто спрямо общия брой на абортите в лечебното заведение, или с около 20 на сто по-малко, отколкото средно за страната.\r\n\tПрез 2014 г. в Първа АГ болница са извършени 5161 операции, а през 2015 г. - 5012. Установено е, че през 2015 г. един лекар е извършил 576 операции, което представлява 11.5 на сто от общата оперативна активност за цялата болница. На второ място е лекар с 295 извършени операции през годината. С най-малък брой операции през двете години са лекари с по една извършена операция.\r\n\tПрез одитирания период е засечено и нарастване на операциите с избор на екип.", "date": "2017.09.26", "title": "Сметната палата обяви, че \"Майчин дом“ и Първа АГ болница не си вършат работата"}
{"url": "http://www.mediapool.bg/misiya-na-ek-shte-provede-sreshti-u-nas-za-hoda-na-sadebnata-reforma-news269641.html", "text": "Тридневна мисия на Европейската комисия по Механизма за сътрудничество и оценка започва работа днес в София, съобщи БГНЕС.\r\n\tЕкспертите от ЕК ще имат срещи с представители на законодателната, изпълнителната и съдебната власт и ще изготвят поредния годишен доклад за напредъка на България в съдебната реформа.\r\n\tТози път докладът се очаква да бъде оповестен по-рано, а не както е обичайно в последната сряда на месец януари. Причината е, че от януари идната година България поема председателството на Съвета на ЕС и Брюксел не иска да отправя забележки към държавата домакин.\r\n\tАкцент в разговорите на европейските експерти у нас ще е приключилият избор на нов Висш съдебен съвет – прякото гласуване на следователи, прокурори и съдии, както и избирането на парламентарната квота, което за първи път бе осъществено с конституционно мнозинство.\r\n\tЕврочиновниците се интересуват и от все още неприключилата процедура за избор на нов председател на Върховния административен съд. Въпреки че ВСС избра с 20 от 25 възможни гласа съдия Георги Чолаков за свой председател, президентът Румен Радев даде да се разбере, че няма да подпише указ за назначението и ще настоява новият състав на ВСС да гласува за бъдещия председател.\r\n\tПредставителите на Комисията от Брюксел ще се информират и за новите правомощия на Инспектората на съдебната власт, както и за новите изисквания за деклариране на имущество и доходи от магистратите и техните близки.", "date": "2017.09.26", "title": "Мисия на ЕК ще проведе срещи у нас за хода на съдебната реформа"}
{"url": "http://www.mediapool.bg/pochti-90-ot-glasuvalite-na-referenduma-kyurdi-se-obyaviha-za-nezavisimost-news269639.html", "text": "Очаквано над 90 % от кюрдите са решили да подкрепят независимостта на региона Иракски Кюрдистан, предаде АП, като се позовава на първите резултати, оповестени от избирателната комисия в Ербил късно снощи.\r\n\tИзбирателната активност е била над 72 процента, добави комисията. Окончателните резултати от референдума се очакват до три дни.\r\n\tСлед гласуването кюрди празнуваха до късно през нощта по улиците на Ербил, столицата на Иракски Кюрдистан.\r\n\tПравителството на Ирак няма да води преговори с Иракски Кюрдистан за противоконституционния референдум за независимост, заяви премиерът Хайдер ал Абади.\r\n\tСАЩ са дълбоко разочаровани заради произвеждането на допитването. Държавният департамент смята, че този акт ще увеличи нестабилността и трудностите в региона.\r\n\tРезултатът от референдума няма да е незабавно задължителен, но ще е важен, защото президентът Масуд Барзани смята да го използва, за да засили позициите си в преговорите за независимост с централното иракско правителство.\r\n\tВъпросът, зададен на четири езика (кюрдски, арабски, турски и асирийски), е: \"Искате ли регионът на Кюрдистан и кюрдистанските зони извън региона да станат независима държава?\"\r\n\tНякои анализатори възприемат допитването като възможност за Барзани да получи мандат за този диалог директно от гласоподавателите.\r\n\tИракската армия междувременно обяви, че е започнала \"големи маневри\" съвместно с турските военни по общата граница, без да даде подробности. По-рано Багдад нареди изпращане на войски в Киркук и други спорни райони в името на сигурността на гражданите, а депутат от иракския парламент предупреди, че Кюрдистан може да се превърне във втори Израел, предизвиквайки войни от самата си поява. Шиитските милиции Хашд аш Шааби изразиха готовност да се сражават, за да \"защитят гражданите на... Киркук и спорните райони, окупирани от гангстери, които не се съобразяват със заповедите на главнокомандващия,\" предаде \"Франс прес\".", "date": "2017.09.26", "title": "Почти 90% от гласувалите на референдума кюрди се обявиха за независимост"}
{"url": "http://www.mediapool.bg/grazhdani-sa-podali-zhalba-zaradi-shuma-ot-svatbata-na-volen-siderov-news269642.html", "text": "Граждани са подали жалба в общината заради шумната сватба на Волен Сидеров и Деница Гаджева. Жители на квартала, където се проведе празненството, се оплакват от вечерните фойерверки, съобщи бТВ.\r\n\tВ 21:50 часа вечерта 5-годишното дете на Венета Ушева се събужда с писък. По думите й детето изпаднало в паника и в крайна сметка се наложила консултация с лекар, който му предписал детски сироп за успокоение.\r\n\tРодителите се опитали безуспешно да подадат сигнал до общината и телефон 112, съобщава телевизията.\r\n\t“То си беше война. Тресяха се прозорците. Ние не се чувахме на разстояние по-малко от един метър, какво говорим”, казва Ушева пред медията.\r\n\tОт общината обясниха, че при тях е постъпил един сигнал малко след 22 часа. От МВР заявиха, че ще направят проверка.", "date": "2017.09.26", "title": "Граждани са подали жалба заради шума от сватбата на Волен Сидеров"}
{"url": "http://www.mediapool.bg/shvedat-ritnal-kamerierkata-v-slanchev-bryag-be-globen-s-4500-lv-news269640.html", "text": "Районният съд в Несебър призна за виновен шведа Ралф Сунберг за ритника срещу камериерка в Слънчев бряг и му наложи глоба от 4500 лв. Сунберг е освободен от наказателна отговорност заради чистото му съдебно минало. Той ще заплати и разноските по делото, които са около 600 лева, съобщиха от съда.\r\n\t \r\n\tПодсъдимият е изразил пред съда съжалението си за стореното. Той обясни, че не помни нищо за случилото се, тъй като бил пиян по време на инцидента. Делото срещу Сунберг продължи продължи 4 месеца. След първоначалното си задържане той бе пуснат под домашен арест, който изтърпя в апартхотел в Слънчев бряг.\r\n\t \r\n\t\"Съжалявам за това, което съм направил. Никога преди това не съм удрял човек. Чувствам се засрамен и това никога няма да се повтори\", каза той в съдебната зала.\r\n\t \r\n\tПрокуратурата искаше налагането на максималната по закон глоба от 5000 лв. Адвокатът на шведа Никола Атанасов представи препоръка от работодателя на шведа, която носела информация за личността му. Съдебно-психиатрична експертиза е установила, че по време на нападението той е бил в алкохолно опиянение. Разбирал е действията и е можел да ръководи постъпките си.\n\n\r\n\t \r\n\tСлучаят нашумя много, след като проявената от него физическа агресия срещу служителката на хотела бе записана от охранителните камери и разпространена от медии. Инцидентът предизвика силно възмущение не само в България, но и в родината на туриста.", "date": "2017.09.26", "title": "Шведът, ритнал камериерката в Слънчев бряг, бе глобен с 4500 лв"}
{"url": "http://www.mediapool.bg/sasht-shvashtaneto-che-sme-obyavili-voina-na-severna-koreya-e-absurdno-news269643.html", "text": "“Схващането, че сме обявили война на Северна Корея, е абсурдно”, заявиха от Белия дом късно снощи.\r\n\t \r\n\tПо-рано в понеделник вечер външният министър на КНДР Ри Йонг Хо заяви, че страната третира последните изказвания на президента Доналд Тръмп като обявяване на война.\r\n\t \r\n\t“Не сме обявили война на Северна Корея. Честно казано, това схващане е абсурдно”, заяви говорителят на белия дом Сара Сандърс пред журналисти в отговор на поредната словесна престрелка между КНДР и САЩ.\n\n\r\n\t \r\n\t\"Целият свят трябва ясно да помни, че САЩ първи обявиха война на нашата страна\", заяви по-рано дипломат номер едно на Пхенян И Йон-хо пред репортери в Ню Йорк.\r\n\t \r\n\t\"Тъй като САЩ обявиха война на нашата страна, ние ще имаме пълното право да вземем контрамерки, в това число и свалянето на стратегически бомбардировачи на САЩ, дори когато те не са в границите на въздушното пространство на нашата страна\", предупреди министърът.\r\n\t \r\n\tТова изявление бележи ескалация в изпълнените с обиди размени на реплики между режима на Северна Корея и Тръмп и допълнително усложнява постигането на дипломатическо решение на най-тежката външнополитическа криза, пред която се е изправяла сегашната администрация на САЩ.\r\n\t \r\n\t\"В светлината на обявената от Тръмп война всички опции ще бъдат на масата за подготовка на операциите на върховното ръководство на Корейската народнодемократична република\", заяви министърът, преди да напусне Ню Йорк, където беше за годишната сесия на Общото събрание на ООН.\r\n\t \r\n\tДумите на дипломат номер едно на Пхенян бяха в отговор на предупрежденията от администрацията на Тръмп, че на масата са всички опции за справяне с развитието на севернокорейската ракетна и ядрена програма и със заплахите на Пхенян да се сдобие с оръжие, способно да достигне територията на САЩ.\r\n\t \r\n\tТова не е първият път, когато Северна Корея използва фразата \"обявяване на война\" по адрес на САЩ.\r\n\t \r\n\tСегашните коментари на севеврнокорейския външен министър са реакция на публикация на Тръмп в Туитър по негов адрес и по адрес на севернокорейския президент: \"Току що чух министърът на външните работи на Северна Корея да говори в ООН. Ако той повтаря мислите на Малкия Човек-Ракета, те няма да просъществуват много дълго\".\r\n\t \r\n\tПреди дни американски бомбардировачи Бе-1Бе Лансър прелетяха в близост до северонкорейската граница като демонстрация на сила. За първи път през XXI век американски самолети прелетяха толкова близо до демилитаризираната зона.\r\n\t \r\n\t\r\n\t \r\n\tСАЩ и Южна Корея трябва да избегнат ескалация на напрежението\r\n\t\r\n\tСАЩ и Южна Корея трябва да избегнат ескалация на напрежението при евентуални бъдещи провокации от страна на Северна Корея, заяви същевременно във Вашингтон южнокорейската министърка на външните работи Кан Кьон-хва, цитирана от Франс прес.\r\n\t\"Твърде вероятно е Северна Корея да извърши нови провокации\", каза ръководителката на южнокорейската дипломация.\r\n\t \r\n\t\"Необходимо е ние, Южна Корея и САЩ, да можем заедно да управляваме ситуацията така, че да избегнем по-нататъшна ескалация на напрежението и инцидентни военни сблъсъци, които могат бързо да се изродят\", заяви тя в реч пред мозъчния тръст \"Център за стратегически и международни изследвания\".\r\n\t \r\n\tКитай предупреди, че няма да има победители във война със Северна Корея\r\n\tНикой няма да излезе победител от война със Северна Корея, прeдупреди днес китайското външно министерство след изявленията на режима в Пхенян, че американският президент му \"е обявил война\", предаде Франс прес.\r\n\t \r\n\tНяма да има победител във война на Корейския полуостров, която ще има катастрофални последици за целия регион, заяви на брифинг говорителят на китайското външно министерство Лу Кан.\r\n\t \r\n\tМеждувременно стана ясно, че износът на гориво от Китай за Северна Корея е намалял през август, понижил се е и вносът на желязна руда от изолираната комунистическа страна на фона на забавянето на търговията след най-новите санкции, наложени от ООН, предаде Ройтерс.\r\n\t \r\n\tДоставките на въглища обаче са били възобновени след петмесечно прекъсване, сочат данни на митниците. Китай е внесъл 1,6 млн. тона въглища от Северна Корея. Това са първите доставки от февруари, когато Пекин забрани покупките на гориво от Пхенян.\r\n\t \r\n\tСпоред данни, публикувани в края на миналата седмица, търговията на Китай със Северна Корея е отчела скок през август въпреки санкциите на ООН срещу севернокорейския износ на въглища, желязна и оловна руда, както и морски храни.\r\n\t \r\n\tЗасега не е ясно защо данните сочат възобновяване на вноса на въглища от Северна Корея, отбелязва Ройтерс. Според брокери и експерти от бранша доставката вероятно е била блокирана в някое пристанище, откакто Пекин внезапно наложи забраната, но след това е била допусната в страната преди най-новия кръг санкции срещу Пхенян.\r\n\t \r\n\tРуското външно министерство \"работи зад кулисите\"\r\n\t\r\n\tКонфликт на Корейския полуостров ще има катастрофални последици и външното министерство на Русия работи \"зад кулисите\" за намиране на политическо решение на кризата около Северна Корея, съобщи агенция РИА Новости, като се позова на руски дипломат, предаде Ройтерс.\r\n\t \r\n\tМихаил Улянов, завеждащ дирекцията за неразпространение на ядреното оръжие и оръжеен контрол към руското дипломатическо ведомство, каза също, че подходът на САЩ към Северна Корея води до задънена улица, а санкциите като инструмент са се изчерпали.\r\n\t \r\n\tРисковете от войната на думи\r\n\t\r\n\tЗа последен път Северна Корея свали американски боен самолет през 1969 г. при управлението на президента Никсън, когато бяха убити всичките 31 души от екипажа на шпионски самолет край бреговете на КНДР. В наши дни капацитетът на Северна Корея да осъществи заплахата си е ограничен. Военновъздушните й сили са остарели, слабо обучени и често пъти с недостиг на гориво. Заплахата обаче засили опасението, че Пхенян и Вашингтон се насочват към възможен въоръжен конфликт, дори и непреднамерен, отбелязва вестник \"Ню Йорк таймс\".\r\n\t \r\n\tВъпреки че военният капацитет на Пхенян се смята за твърде слаба опасност за технологията и обучението на пилотите на САЩ, изявлението на севернокорейския външен министър усили тревогите, че обикновена грешка в преценката може да възпламени военна конфронтация и да излезе извън контрол, пише в. \"Вашингтон пост\", който цитира предупреждението на говорителя на генералния секретар на ООН Антониу Гутериш, Стефан Дюжарик, че избухливите изказвания могат да доведат до фатални недоразумения.\r\n\t \r\n\tНе е известно дали Северна Корея има капацитета да предизвика военновъздушните сили на САЩ в наши дни. Повечето й ракети земя-въздух и изтребители са на няколко десетилетия, като повечето са от 50-те и 60-те години на 20-и век, когато са били закупени от Съветския съюз, пише изданието.\r\n\t \r\n\tНяма данни Северна Корея да разполага с по-модерни ракетни системи земя-въздух като руските С-300 и С-400, освен ако се е сдобила с тях тайно.\r\n\t \r\n\tДори и само като заплаха, която не може да бъде подкрепена с нужната сила обаче изказването на шефа на севернокорейската дипломация привлича вниманието върху все по-неотложния характер на растящата криза около Северна Корея. След като много от ракетните й изпитания през 2016 г. се провалиха, КНДР през последните месеци ускори тестовете на ракетите си със среден и голям обсег и твърди, че е извършил изпитание на водородна бомба. Бързината на напредъка на Северна Корея изненада дори мнозина военни анализатори, отбелязва \"Вашингтон пост\".\r\n\t \r\n\tВ събота американски тежки бомбардировачи Б-1Б с ескорт от изтребители прелетяха край бреговете на Северна Корея. Това е първият път през този век, когато бойни самолети на САЩ прелетяха северно от демилитаризираната зона, която разделя Северна и Южна Корея след войната от 1950-1953 г., пише в. \"Гардиън\".\r\n\t \r\n\tОттогава САЩ и Северна Корея строго погледнато са останали в състояние на война. Те не са сключили мирен договор, а от 1953 г. е в сила договорено с ООН примирие.\r\n\tСеверна Корея твърди, че националното й въздушно пространство е на над 50 мили от бреговете й, докато САЩ признават само международно утвърдената норма от 12 морски мили. Не е ясно доколко са се доближили американските бойни самолети до севернокорейското крайбрежие през уикенда.", "date": "2017.09.26", "title": "САЩ: Схващането, че сме обявили война на Северна Корея е абсурдно"}
{"url": "http://www.mediapool.bg/glavniyat-prokuror-na-ispaniya-zaplashi-katalunskiya-premier-sas-zatvor-news269644.html", "text": "Лидерът на каталунското сепаратистко регионално правителство Карлес Пучдемон за пръв път бе заплашен от испанските власти със затвор заради ролята му в спорния референдум за независимост на Каталуния, съобщи ДПА.\r\n\t \r\n\tШест дни преди планираното допитване испанският главен прокурор Хосе Мануел Маса заяви в интервю за радио “Онда серо“, че не е изключено Пучдемон да влезе в затвора. По думите му той може да бъде обвинен в злоупотреба с публични средства, наред с други закононарушения.\r\n\t \r\n\tНо Пучдемон се зарече, че на 1 октомври ще има вот, въпреки изричната забрана от испанския конституционен съд и противопоставянето на централните власти в Мадрид.\n\n\r\n\t \r\n\t“Потвърждавам, че ще има урни и бюлетини, както и нещо още по-важно за произвеждането на референдум: гласоподаватели“, каза той в интервю за френското радио „Франс ентер“.\r\n\t \r\n\tМеждувременно на извънредно заседание ръководствата на националните полицейски служби в Испания обсъдиха мерки за блокиране на гласуването.\r\n\t \r\n\tИспанските власти направиха достатъчно, за да дискредитират и предотвратят референдума, планиран за края на седмицата, коментират двама високопоставени представители на испанското правителство, цитирани от Ройтерс. Те твърдят, че Каталуния не разполага с избирателна комисия, урни, бюлетини, изборни материали, средства за прозрачно преброяване, както и други средства за произвеждане на референдума. Според тях резултатите от референдума няма да получат международно признание, нито легитимност.\r\n\t \r\n\tКъм Каталуния бяха пренасочени допълнителни полицейски сили с цел предотвратяване на безредици. Точните цифри не са известни, но според различни съобщения между и 3 и 4 хиляди полицаи са изпратени към областта. От събота всички полицейски подразделения там са поставени под директния контрол на Министерството на вътрешните работи в Мадрид.\r\n\t \r\n\tПо-рано Конституционният съд на страната наложи тежки глоби. Седмината членове на каталунската Централна избирателна комисия ще плащат по 12 000 евро глоба всеки ден, докато не се подчинят на правителството в Мадрид, а 15-те членове на териториалната администрация на автономната област - по 6000 евро на ден, съобщава БНТ.", "date": "2017.09.26", "title": "Главният прокурор на Испания заплаши каталунския премиер със затвор"}
{"url": "http://www.mediapool.bg/tsvetanov-obyavi-che-izbranichka-na-gerb-shte-e-nai-dobriyat-chlen-na-vss-news269645.html", "text": "Въпреки че Народното събрание спази предварително известната задкулисна договорка за избор на парлментарна квота във Висшия съдебен съвет, председателят на групата на ГЕРБ Цветан Цветанов обяви, че процедурата е била прозрачна.\r\n\tНовите правила, по които бе направен изборът, са гаранция за прозрачност и оправдаване на обществените очаквания, каза той.\r\n\tЗместник-председателят на ГЕРБ посочи, че депутатката от ГЕРБ Снежана Дукова не е давала знаци за синхронизирано гласуване по време на избора в пленарна зала, а просто  техническите устройва не са сработили и депутатите са вдигали ръце.\r\n\tПарламентът гласува своята квота в съдебния съвет преди седмица. По време на избора им обаче избухна скандал, след като на депутатите от ГЕРБ им се наложи да получават инструкции в движение кого да подкрепят и кого не. С тази задача беше натоварена депутатът Снежана Дукова, която вдигаше очилата или ръката си, както и правеше други различни знаци с пръстите си при гласуването на номинираните. С подобна задача явно беше ангажирана и заместник-председателят на парламента Цвета Караянчева, която подсказваше на председателя Димитър Главчев как да гласува. Според Цветанов това се дължи на проблеми с техническите устройства, с които се гласува.\r\n\t\"В медиите имаше и същата снимка на Жельо Бойчев от БСП, струва ми се - смятате ли, че двамата могат да си партнират. Нормално е, когато техническите устройства не сработват, народните представители да дадат сигнал по някакъв начин на квесторите. Вече има квалифицирано мнозинство, няма контролирано гласуване\", каза Цветанов. С думите си той оправда действията и на своята парламентарна група и на тази на БСП.\r\n\tТой изрази раздразнението си, че се говори за ВСС и за парите на магистратите, вместо обществото да се концентрира върху съдебната реформа и въпроса защо Евелин Банев - Брендо вече 20 години не може да бъде осъден в България.\r\n\tТой посочи и кой според него ще е най-добрият член от парламентарната квота на новия ВСС. Това щяла да е Вероника Имова (номинирана от ГЕРБ). След това Цветанов назова и прокурор Калина Чапкънова (също номинация на ГЕРБ) като човек, от който могат да се очакват положителни неща в работата на новия съдебен съвет.\r\n\t\"Вие знаете ли коя е Вероника Имова? Вероятно тя ще бъде най-добрият член на ВСС. Вместо да бъдете информирани, занимавате хората дали Снежана Дукова е показвала как парламентарната група на ГЕРБ да гласува за членовете на ВСС. Разглеждайте ВСС като цялостен орган\", допълни Цветанов.\r\n\tЦветанов отхвърли обвиненията, че парламентарната комисия за закупуването на изтребители е създадена като опит за атака срещу президента Румен Радев. По думите му \"всякакви съмнения пред обществото трябва да се изчистят\", когато се харчат толкова големи средства.\r\n\tТой обаче разкритикува държавния глава, че не е взел участие в приема на Европейския съюз по време на сесията на ООН в Ню Йорк, за което съобщи предшественикът на Радев Росен Плевнелиев.\r\n\t\"По време на посещението си в САЩ миналата седмица президентът Румен Радев на няколко пъти подчерта стратегическото партньорство между България и САЩ. Когато обаче го попитаме каква е позицията му за Крим, той се дистанцира от ясен отговор. Само преди няколко дни държавният глава Росен Плевнелиев заяви, че Радев не е отишъл на приема на ЕС в Ню Йорк, да отиде при своето европейско семейство\", каза Цветанов.", "date": "2017.09.26", "title": "Цветанов обяви, че избраничка на ГЕРБ ще е най-добрият член на ВСС"}
{"url": "http://www.mediapool.bg/fbr-otchita-rast-na-prestapleniyata-v-golemite-gradove-na-sasht-news269646.html", "text": "С 15% са се увеличили престъпленията в най-големите американски градове през последната година, показват изнесени от ФБР данни, цитирани от АФП.\r\n\t20% от убийствата са извършени в Чикаго, където живее под 1% от населението на САЩ. В 30-те най-големи градове убийствата са се увеличи с 14,8 на сто. Има ръст на убийствата, свързани с разчистване на сметки между престъпни банди. \r\n\tВ годишния си доклад за 2016 г. \"Престъпленията в САЩ\" бюрото е изброило 1 248 185 престъпления с насилие - което прави 4,1% увеличение спрямо 2015 г. Убийствата са нараснали с 8,6%, като повечето са извършени с огнестрелни оръжия. Нападенията и изнасилванията са нараснали съответно с 5,1 и 4,9 на сто, а грабежите - 1,2%.\r\n\tВсе пак престъпленията не са толкова много колкото през пика през 90-те години на XX век, сочи докладът на ФБР.", "date": "2017.09.26", "title": "ФБР отчита ръст на престъпленията в големите градове на САЩ"}
{"url": "http://www.mediapool.bg/zabravete-mashinnoto-glasuvane-ns-smyata-da-go-otmeni-news269630.html", "text": "Машинното гласуване крие повече рискове, отколкото преимущества и световната тенденция е държавите да отстъпват от него, вместо да бъде по-широко използвано. Такива констатации, направени от държавната фирма \"Информационно обслужване\", са представени в началото на септември на съвместна среща между Централната избирателна комисия (ЦИК) и изпълнителната и законодателната власт.\r\n\t\r\n\tИзводите най-вероятно ще послужат като основен аргумент за промяна в изборното законодателство, с която мнозинството ще отхвърли въвеждането на машинния вот, който вече трябваше да е в сила. Проверка на Mediapool показа, че такива са намеренията сред народните представители и експертите по изборно законодателство.\r\n\t\r\n\tПо неофициална информация депутатите все още обмислят как точно да бъде променен законът и как да бъде представена наложителната според тях промяна.\r\n\t\r\n\t\r\n\tСпоред приетия от миналия парламент Изборен кодекс машинното гласуване трябваше да е въведено още преди извънредния парламентарнет вот през март тази година.\n\n\r\n\t\r\n\tМалко преди изборите обаче се оказа, че държавата не е подготвена за тях – поне в частта им за машинното гласуване. Въпреки разпоредбите на закона, ЦИК не беше предприела стъпки да обезпечи машинния вот, тъй като не очаквала предсрочни избори. Решението на ЦИК да не организира машинен вот бе оспорено във Върховния административен съд и той постанови, че техниката трябва да се набави за всички над 12 000 секции в страната и чужбина.\r\n\t\r\n\tТова на практика означаваше за месец и половина ЦИК да осигури над 12 000 машини (коментираше се основно наемане на техниката), да обезпечи работата и криптирането им, както и да обучи членовете на секционните избирателни комисии за работа с тях.\r\n\t\r\n\tСкалъпената набързо обществена поръчка се провали, тъй като единствената подадена оферта не отговаряла на изискванията.\r\n\t\r\n\tТака изборите минаха без машинен вот и въпреки че това бе в нарушение на закона, никой не поиска касирането му на това основание.\r\n\t\r\n\tВеднага след изборите от ЦИК неофициално обясниха, че при провал на преговорите за съставяне на кабинет и насрочване на следващи предсрочни избори, сроковете отново няма да са достатъчни и машинен вот отново няма да има.\r\n\t\r\n\t\r\n\tВпоследствие държавната администрация планира решение на казуса да има . Обмисляните варианти бяха два - държавата да купи нужните устройства или да поръча производството им в Българи.\r\n\t\r\n\tПланирано бе, че ако през 2018 година няма пореден предсрочен парламентарен вот, на първите редовни избори, които предстоят – тези за евродепутати през 2019 г., всички секции у нас и в чужбина да бъдат технически обезпечени за нововъведението.\r\n\t\r\n\tДо края на септември бе и срокът, който институциите си бяха поставили да проучват вариантите и да бъдат изготвени сметки кое е по-изгодно – наемането на техниката или изработването й у нас.\r\n\t\r\n\tОчевидно обаче тази хипотеза е отпаднала, или поне с такова впечатление са останали в Централната избирателна комисия, след като на свиканата от тях среща в началото на септември станало ясно, че Министерският съвет няма никакви конкретни виждания по въпроса.\r\n\t\r\n\tТака практически времето и усилията на чиновници от различни ведомства, издържани от данъкоплатците, по осигуряване на машинното гласуване, са отишли на вятъра.\r\n\t\r\n\t\"На срещата присъстваха както депутати, така и представители на администрацията. Ние поставихме пред тях въпроси как ще бъдат осигурени машините, има ли пари за това, иска ли се от нас представяне на оценка колко машини точно ще са необходими, ще има ли секции с повече от една машина – не получихме никакъв отговор\", казаха пред Mediapool представители на ЦИК.\r\n\t\r\n\t\r\n\tВместо това пред изборната администрация е представен доклад, изготвен от \"Информационно обслужване\". \"Изводът в него беше ясен – рисковете на машинния вот са много. И всички те са свързани със сигурността му. Затова и повечето държави го избягват\", синтезират от ЦИК изводите на документа.\r\n\t\r\n\tТой е представен и на изпълнителната и законодателната власт. А по време на срещата с изборната администрация е станало ясно, че машинно гласуване вероятно няма да има. \"Детайлите ще бъдат уточнени между Народното събрание, което трябва да промени закона, и Министерския съвет, който явно ще бъде страна в аргументацията на това решение\", казаха още от ЦИК.\r\n\t\r\n\tПо неофициална информация от парламентарната група на ГЕРБ, управляващите нямат проблем да се откажат от тези законови текстове. \"Още повече, ще срещнем подкрепата на повечето формации в парламента\", казват хората на Борисов. ДПС никога не са били привърженици на идеята за машинния вот, а БСП още в далечната 2013 г. заявиха, че този тип гласуване .\r\n\t\r\n\tВъвеждането на машинно гласуване се оказа една от малкото теми на обществено съгласие след февруарските протести през 2013 г. Основните аргументи за въвеждането му бяха, че то дава сериозни гаранции срещу контролиран вот и срещу недобронамерена изборна администрация.\r\n\t\r\n\tЗасега от ГЕРБ отричат възможността отпадането на машинното гласуване да послужи като мотив в по-далечно бъдеще, партията да се отрече и от електронния вот, който събра немалка подкрепа на инициирания от президента Росен Плевнелиев референдум.\r\n\t\r\n\tЕлектронният вот трябва да влезе в сила през 2019 година, когато трябва да са първите избори в българския политически календар, ако извънредни. Ако Изборният кодекс не бъде поправен и не отпадне машинния вот – на евроизборите тогава избирателите ще могат да избират машинно, електронно и хартиено. \"Така хем ще объркаме избирателите, хем ще похарчим ненужни пари\", смятат от ЦИК, които дават да се разбере, че не биха били особено скандализирани ако отпаднат \"една-две опции\" от изброените.", "date": "2017.09.26", "title": "Забравете машинното гласуване – НС смята да го отмени"}
{"url": "http://www.mediapool.bg/merkel-tryabva-da-sklyuchi-koalitsionno-sporazumenie-badeshteto-na-evropa-zavisi-ot-tova-news269670.html", "text": "Ние сме се вторачили в крайната десница, но кой ще участва в управляващата коалиция в Германия ще има огромни последици за останалата част на Европа\r\n\tГерманските избори са от голямо значение за цяла Европа, не само за Германия. Техният резултат и онова, което ще последва, ще определи до голяма степен какво може и какво не може да се постигне за обновяване на 60-годишния европейски проект, на който през последните години често се гледа така, сякаш е на патерици. Влизането на германската крайна десница в Бундестага е притеснително, но има опасност мнозина извън Германия да обръщат внимание само на това и така да пропуснат пълното въздействие за Европа от вота в Германия.\r\n\t \r\n\tПърво, колкото и шумни да са от \"Алтернатива за Германия\", централното поле в Германия беше опазено. Това, че Меркел беше преизбрана дори след пристигането на 1 милион бежанци в страната, говори нещо за неговата стабилност и жилавост. Спомнете си, че Марин Льо Пен получи 21 процента на първия тур на френските президентски избори в страна, която прие съвсем малка част от пристигналите в Европа през 2015-2016 г. мигранти.\r\n\t \r\n\tГлавният сюжет от германските избори тепърва предстои да се развие: след избирането на Меркел за нов мандат съспенсът сега е около търсенето на нова коалиция. Резултатът от преговорите ще има далеч по-голям ефект върху бъдещето на Европа от шума около АзГ. И наистина, задачата за опазване на стабилността на западната либерална демокрация ще зависи до голяма степен от динамиката на коалицията в Германия.\r\n\t \r\n\tАко и вие като мен споделяте виждането, че в ерата на Доналд Тръмп Европа има ключова роля за опазване на либералния международен ред и ако и вие признавате, че историческото сърце на ЕС е т. нар. френско-германски \"мотор\", тогава се налага простото заключение: важно е Меркел и Макрон да намерят общ път към желаното от двамата разпалване или \"възраждане\" на европейския проект.\r\n\t \n\n\r\n\tВ центъра на това усилие е необходимостта да се реформира управлението на еврозоната. За да се убедите колко важна е единната валута, си спомнете, че корените на популисткото движение в Европа са от кризата в еврозоната. Антисистемните и антиевропейските партии се появиха за първи път на изборите за Европейски парламент през 2014 г. - преди бежанската криза да достигне своя връх.\r\n\t \r\n\tПричините за възхода на популистите се различни за всяка страна. В Германия проточилото се разделение изток-запад добавя специфичен елемент, но дори и при значително подобрените днес показатели в еврозоната е трудно да се оспори, че нейното лошо управление и неправилна структура се отразиха зле на политиката на континента.\r\n\t \r\n\tИ така, ще могат ли двете страни с най-голяма тежест - Франция и Германия, да се споразумеят как да се действа? Макрон се обяви за създаване на поста министър на финансите и бюджет на еврозоната. Германският скептицизъм към някои от френските идеи е добре известен. Има разминавания и между традиционните политически партии в Германия и именно в това отношение коалиционните намерения на Меркел и това какъв вид вътрешно споразумение може да постигне - ще бъдат съдбоносни.\r\n\t \r\n\tГерманските социалдемократи подкрепят плана на Макрон, но те изключиха възможността да продължат да управляват в \"голяма коалиция\" с Меркел. Зелените, към които вероятно канцлерката ще се обърне да станат част от бъдещия управленски екип, също подкрепят плановете на Макрон, като някои ентусиазирани гласове дори предлагат Германия да изчака да бъдат приети вътрешните реформи на Макрон, преди да продължат заедно към задълбочаване на европейския валутен съюз.\r\n\t \r\n\tПробизнес партията на свободните демократи обаче изпитва силни съмнения към интеграцията в еврозоната. В неделя лидерът й Кристиан Линднер ясно изрази тази съпротива: \"60 милиарда евро да отидат директно за Франция и Италия? Това е немислимо!\" - каза той. Не помага и това, че ако свободните демократи влязат в правителството, както се твърди, Линднер ще поиска поста финансов министър. Част от политическия блок на самата Меркел ХДС/ХСС също изпитва съмнения какво се стреми да постигне Франция, като някои дори нарекоха Макрон \"скъпоструващ приятел\" по време на кампанията.\r\n\t \r\n\tГерманските избори бяха досега най-важното събитие за Макрон след избирането му. Преди гласуването в неделя той, както се твърди, споделил с приятели: \"Ако германските либерали влязат в правителството, с мен е свършено.\" Френският президент трябва да покаже на френските избиратели, че може да убеди Германия да приеме европейските му амбиции.\r\n\t \r\n\tМеркел е напълно наясно със залозите. В нейната представа успехът на Макрон е жизненоважен за спасяване на европейския проект и осигуряване на бъдещето му. Тя, разбира се, е умел политик, но пространството й за действие се стесни.\r\n\t \r\n\tЕС беше споменаван малко по време на германската предизборна кампания, но тези избори бяха колкото за Германия, толкова и за Европа. Днес Макрон ще произнесе в Сорбоната реч за бъдещето на ЕС. Избраният момент за това крие опасности. Той трябва да намери точния баланс за интеграцията в еврозоната, за да не направи още по-трудно договарянето на коалиция от Меркел. Той би предпочел социалдемократите да бъдат част от тази коалиция, но в момента това не изглежда възможно. Германската политика никога не е значела повече за останалата част от континента, но вместо да се вторачваме във възхода на крайната десница, е по-добре да се съсредоточим към коалицията, която ще се появи.", "date": "2017.09.26", "title": "Меркел трябва да сключи коалиционно споразумение. Бъдещето на Европа зависи от това"}
{"url": "http://www.mediapool.bg/obyaveni-sa-alternativnite-nobelovi-nagradi-za-opazvane-na-prirodata-i-pravata-news269667.html", "text": "Разследваща журналистка от Азербайджан, която разкрива случаи на корупция по високите етажи на властта в богатата на петрол бивша съветска република, е един от лауреатите на тазгодишните \"алтернативни Нобелови награди\", които се присъждат за защита на околната среда и човешките права, предаде ДПА.\r\n\t \r\n\tХадиджа Исмаилова е първият представител на Азербайджан, който печели наградата на частната фондация \"Райт лайвлихуд\" (За достоен живот) със седалище в Стокхолм.\r\n\t \r\n\tДругите наградени тази година са сляпата етиопска правозащитничка Йетнеберш Нигусие за \"насърчаването на правата и социалното приобщаване на инвалидите\" и индийският адвокат Колин Гонсалвес, който е постигнал важни съдебни решения в защита на \"най-маргинализираните и уязвими граждани на Индия\", се казва в изявление на журито на фондацията.\r\n\t \r\n\tТези трима лауреати ще си поделят 3 милиона крони (314 000 евро) парична премия към наградата.\r\n\t \r\n\tОсвен това за почетен лауреат, тоест получаващ наградата, но не и част от паричната премия, е обявен американският адвокат Робърт Билот, специализиран в защитата на околната среда и борбата с химическото замърсяване. Билот \"разкри съществуващи от десетилетия замърсявания с химически вещества, постигна справедливост за жертвите и извоюва приемането на нормативни актове, създаващи условия за ефикасно регламентиране на вредните вещества\", заяви фондацията, цитирана от Франс прес.\r\n\t \n\n\r\n\tВ началото на тази година 52-годишният адвокат спечели 19-годишна съдебна битка срещу американския химически гигант ДюПон (DuPont). Той представляваше около 70 000 американци, чиято питейна вода е била замърсена с перфлуорооктаноидна киселина, която води до дихателни и ракови заболявания.\r\n\t \r\n\tНаградата \"Райт лайвлихуд\" е учредена през 1980 г. от германско-шведския депутат еколог Якоб фон Юкскил след отказа на Нобеловата фондация да създаде награди за околната среда и развитието. По тази причина връчващата наградата фондация я обявява като \"алтернативна Нобелова награда\".\r\n\t \r\n\tФондацията вече има 170 лауреати от 69 страни. Тази година церемонията по награждаването ще се състои на 1 декември.", "date": "2017.09.26", "title": "Обявени са \"алтернативните Нобелови награди\" за опазване на природата и правата"}
{"url": "http://www.mediapool.bg/agresivnite-patsienti-mozhe-da-badat-vkarani-v-cheren-spisak-news269647.html", "text": "Пациентите, проявили агресия към медици, да бъдат вкарани в специален \"черен списък\" и да не бъдат посещавани от лекари в дома си, а ако това се наложи специалистите да ходят при тях с полиция. Тази идея лансира председателят на Българския лекарски съюз Венцислав Грозев. Той обясни пред Нова телевизия, че списъкът ще дава информация и на лекарите по спешните центрове, че имат работа с проблемен пациент.\r\n\tОрганизацията започва проучване за това как се приема идеята. Грозев уточни, че тя се подкрепя от Министерството на здравеопазването, Българския червен кръст и омбудсмана Мая Манолова. Според него подобна практика имало и в други страни, сред които Великобритания и САЩ. Той обаче изрази съмнения до колко подобен черен списък ще стресне пациентите, свикнали да нападат лекари.\r\n\tПодобни съмнения изказа и председателят на Националната пациентска организация Станимир Хасърджиев. Според него по-ефективна би била \"позитивна\" кампания,работа с лекарите, които да бъдат обучени как да действат при сблъсък с агресивни пациенти. Пред \"Фокус\" той каза още, че за намаляване на случаите на нападения над медици, са нужни и сериозни наказания.\r\n\tСпоред председателя на лекарския съюз Венцислав Грозев за последната година и половина над 100 медици са били нападнати на работното си място. За първата половина на тази година случаите са 25. Най-потърпевши били общопрактикуващите лекари и тези от спешната помощ. По данни на Българския лекарски съюз всеки втори медик е бил жертва на агресия от страна на пациенти. Най-често ставало въпрос за вербална такава.\r\n\tВъв вторник проблемът с нападенията над лекари беше обсъден на координационна среща в Столичната дирекция на вътрешните работи. След нея стана ясно, че до края на септември МВР ще провери всички големи болници в страната и след това ще направи анализ на сигурността в тях.\n\n\r\n\tОт сега е ясно, че в не всички спешни отделения към момента има паник бутони за разлика от линейките.\r\n\tЧаст от директорите на болниците споделят идеята работещите в спешните центрове да преминат курсове за това как да реагират при нападение. Такива курсове вече има във ВМА.\r\n\tПреди време подобна на днешната среща имаше при главния прокурор Сотир Цацаров. И тогава, и сега беше отбелязано, че за да се събират бързо доказателства срещу нападателите на лекари, ще има специални прокурори. До момента обаче сигнали няма.\r\n\tВ МВР няма да има специален служител, който да отговаря за нападенията над лекари, каза директорът на столичната полиция Ивайло Иванов. За сметка на това ще бъде осигурена бърза връзка с районните управления на полицията.", "date": "2017.09.26", "title": "Агресивните пациенти може да бъдат вкарани в черен списък"}
{"url": "http://www.mediapool.bg/ministarat-na-ikonomikata-ili-ikonomikata-sa-prioritet-na-upravlenieto-news269648.html", "text": "Бойко Борисов, министър председател на Република България, 18 септември 2017г., bTV , \"Тази сутрин\"\r\n\tТова твърдение е абсурдно по много причини. Държавата има ангажимент да гарантира правовия ред и справедливостта, равните шансове пред всички субекти, независимо частни или държавни. Доколкото знам България все още се води демократична държава с пазарна икономика. Може би Борисов го е забравил. Понякога, когато си на власт, не е лошо да си припомняш Конституцията:\r\n\tНа всички. Никъде Конституцията не казва, че държавните са с предимство.\r\n\tИзказването на Борисов, че се интересува само за добруването на държавните дружества е дори по-нелепо, заради претенциите управлението му да е дясно. Дясното насърчава частните предприемачи, ограничава намесата на институциите в икономиката и не допуска държавата да заема страна в частни взаимоотношения. Което по никакъв начин не можем да кажем за казуса с \"Дунарит\".\r\n\tВ същото интервю Борисов казва и друго \"Аз знам какво ми е казал министърът, и какви указания съм дал на министъра – да се махнат посредниците, да работят държавните предприятия, държавната търговска организация \"Кинтекс\" да си е на мястото..\"\r\n\tЯвно министърът го е послушал. Водейки персоналната си битка с \"Емко\",\r\n\tА с непремерените си публични изяви, той е на път да премахне най-големия посредник – държавния \"Кинтекс\".\r\n\tНа международния пазар \"Кинтекс\" е синоним за коректност и качество. Само с няколко свои действия министърът на икономиката ликвидира това дългогодишно усилие.\r\n\tПърво развали договора между \"Емко\" и \"Кинтекс\" за поръчката на индийското министерство на отбраната по един нелогичен начин (Бел. Ред. - Караниколов твърди, че не е той, а това е действие на \"Кинтекс\", но той й е принципал) . После прехвърли изпълнението на същата тази поръчка на \"ВМЗ Сопот\", който няма технологичния капацитет да я изпълни (или поне, не в тези кратки срокове). Така Караниколов поставя държавния ни посредник в ситуацията на сръбския Yugoimport. Преди около 15 години сръбският еквивалент на \"Кинтекс\", Yugoimport, изпадна в подобна ситуация и не успя да изпълни договора си с индийското министерство на отбраната. Като резултат Yugoimport оттогава не може да се върне на този пазар.\r\n\tОръжейният бизнес е силно чувствителен. Всяко колебание в сигурността на качеството и доставките води до загуба на доверие, градено с години, а оттам и на позиции и пазари.\r\n\tНо министър Караниколов не се ограничава. На 20 септември, сряда, той дава поредната си безумна пресконференция. На която се оплете още повече. Обясни, че договорът между \"Емко\" и \"Кинтекс\" е прекратен, тъй като \"Емко\" е с отнет лиценз за внос и износ, но има за производство. Обаче няма обяснение защо, когато износител е \"Кинтекс\", а \"Емко\" само производител, държавните институции не позволяват процедурата по износ да приключи. Липсва и отговор на въпроса защо, след като \"Емко\" са обвинени в пропуски в производството и съхранението на боеприпаси, то бива отнет лицензът за внос и износ, а не този за производство. Обяснение може да се намери само в безумната, противозаконна и противоконституционна борба на Караниколов за \"Дунарит\", чийто собственик претендира да е \"Емко\".\r\n\tСпира се реализация на вече готова продукция, произведена от българска фирма с редовен лиценз за производство с платени данъци, осигуровки, заплати. И това, за да може евентуално още някой да произведе от същото.\r\n\tВ същия ден Караниколов обяви, че дава \"Кинтекс\" на прокуратурата, защото според него държавният посредник не търсел оферти от \"Дунарит\" и \"ВМЗ Сопот\" и така получавал завишени цени с около 5-10%. Караниколов трябва да престане да се изживява като съдник от последна инстанция и да раздава присъди.\r\n\tДори \"Кинтекс\" да е нарушил правилата, това не доказва твърдението на Караниколов, че е получил по-високи цени (възлагането на поръчки и търсенето на оферти за тях, зависи от производствения капацитет на предприятията, наличните количества материали, сроковете за изпълнение към онзи момент). За такава констатация е нужен задълбочен анализ на компетентните органи. Изхождайки от динамиката на събитията става ясно, че министърът не е имал нито необходимото време да го извърши, нужната компетенция няма да коментирам.\r\n\tЗа пореден път в последните месеци на българската оръжейна индустрия се казва \"Внимавайте, че може да сте следващите\". На партньорите ни се дава сигнал, че ние сме несигурни и нелоялни, защото на министъра му се е доиграло на преразпределение.\r\n\tвземете тези пазари, за които българските фирми са се борили и доказвали десетилетия.\r\n\tПак на тази пресконференция на няколко пъти Караниколов даде да се разбере, че поръчката на индийското министерство на отбраната може да бъде изпълнена от \"ВМЗ Сопот\" и, забележете, \"Дунарит\". Същият \"Дунарит\", когото първо спасяваше, после, заедно с премиера, твърдеше, че всичко му е наред и никой не го закача, за да се окаже последно, че отново има опит държавата да го придобие по неясен начин. Отново извинението е КТБ, и отново се посочва \"Авионамс\" като положителния пример колко добър стопанин е държавата. Но не е.\r\n\t\"Авионамс\", както и \"ВМЗ Сопот\" се развиват въпреки министъра и правителството. Увеличаващите се военни конфликти в света, вдигат оборота и печалбата на предприятията от отбранителната индустрия, в това число и на българските държавни заводи. Не трябва да забравяме, че само преди няколко години имаше системни проблеми с изплащането на заплатите, осигуряването на производството и сигурността на работните места.\r\n\tИ тъй като явно не му беше достатъчно, в неделя Караниколов затъна тотално в лъжите си. Министърът твърди, че произведената от \"Емко\" продукция, може да бъде продадена на вътрешния пазар, но на \"Кинтекс\" е разпоредено да развали договора си с \"Емко\" и да сключи нов такъв с \"ВМЗ Сопот\". Отново остава неясно защо, когато има готова продукция, при това одобрена от купувача, от която \"Кинтекс\" може да се възползва, поставяме на риск сделката, като я даваме на ВМЗ, за което е повече от сигурно, че няма производствения капацитет да я изпълни в срок.\r\n\tДа не говорим, че в обясненията си за цесиите на КТБ, в които \"Дунарит\" е основна тема, министърът на икономиката окончателно втрещи всички. Караниколов твърди, че Държавата се е намесила и изкупила дълга от \"Виафот\", за да не го направи някой друг, непознат, а парите отивали в масата на несъстоятелността на КТБ и от тях ще се възползват само кредиторите. А защо удобно пропусна, че КТБ ще удовлетвори вземането на \"Виафот\" с активи на банката.\r\n\tИ сега да се обърна директно към министъра - ако не се бяхте намесили и синдиците спечелеха делото срещу същата цесия, която признахте с изкупуването на дълговете, Държавата, в лицето на синдиците на КТБ щеше да получи 50 млн. от \"Дунарит\" (имайки предвид финансовото състояние на дружеството), а \"Виафот\" да се наредят на опашката на кредиторите с 50 млн. Колко от тях щяха да получат, зависи от събираемостта на вземанията.\r\n\tПремиерът, след като мълча седмици за ситуацията в оръжейния бранш, сега активно се включва в бъркотията. На общественото внимание бе представена част от стенограмата от последното заседание на правителството. В няколко реда Борисов дава нареждане на Караниколов процедурата за връщането на лиценза на \"Емко\" за внос и износ да бъде ускорена, без отново да стане ясно, защо при отнет лиценз за внос и износ на \"Емко\", \"Кинтекс\" не може да изнесе продукцията. В същото време подчертава колко е загрижен за работните места и сигурността на хората от предприятието, създавайки параван на тежки нарушения и злоупотреба с власт.\r\n\tС действията и говоренето си нанасят тежки удари върху доверието в бранша. Като резултат ще извадят от международните пазари големи български предприятия, в момент, в който индустрията бележи възход, а бюджетите за въоръжаване по целия свят нарастват.\r\n\tВ понеделник премиерът говори за запазването на \"десетките\", работещи в \"Кинтекс\", в сряда министърът му застраши десетки хиляди, заети в оръжейния бранш.\r\n\tПървоначалното беззаконие, в нарушение на националния интерес, да бъде придобит \"Дунарит\" по противоконституционен начин, сега вече се изражда в нещо чудовищно, което може затрие десетилетни усилия на цял сектор от икономиката ни. Сектор, печеливш и развиващ се.\r\n\tНеадекватните решения на Караниколов, влизането му в лична битка с едно частно дружество и саботажът срещу \"Кинтекс\", ще струват твърде скъпо и на премиера, и на управляващата коалиция.\r\n\tВ думите им се прокрадва паника, съмнение, че са отишли твърде далеч. Във въздуха се носи усещане за страх. В добрия случай – страх от справедливия гняв на хората работещи в \"Емко\" и \"Дунарит\". В лошия – страх от външни фактори, което представлява директна заплаха за националната сигурност.\r\n\tКакви са мотивите на Караниколов да действа толкова безотговорно – няма как да знаем със сигурност, ако той не благоволи да ги сподели. Обаче поводите да му бъде искана и взета оставката са кристално ясни. С некомпетентните си или умишлени действия, министърът на икономиката е на път да извърши нещо, което никой досега не е успял – да извади българската оръжейна индустрия от най-големите й пазари. Като по този начин лиши хиляди от работата им, а държавата от приходи.\r\n\tКрайно време е премиерът да реши – българският министър на икономиката или българската икономика са приоритет на управлението.", "date": "2017.09.26", "title": "Министърът на икономиката или икономиката са приоритет на управлението"}
{"url": "http://www.mediapool.bg/pobeditelyat-ot-evroviziya-salvador-sobral-e-v-reanimatsiya-news269649.html", "text": "Здравословното състояние на победителя в тазгодишния конкурс „Евровизия“, португалският певец Салвадор Собрал, рязко се влоши. Той е настанен в реанимация и е първи в списъка за сърдечна трансплантация, съобщава вестник \"Вангуардия“, цитиран от БГНЕС.\r\n\tПо-рано през септември младият музикант бе принуден да обяви, че слиза от сцената и отменя концертите си заради проблем със сърцето. Лекарите са го посъветвали да направи прекъсване в музикалната си кариера, за да си почине.\r\n\tНа 19 септември певецът бил настанен в реанимацията на болница \"Санта Круз\" в Лисабон, а на следващия ден състоянието му се влошило още повече.\r\n\tПо данни на местното издание Correio da manhà Собрал е включен на специален апарат, който поддържа работата на сърцето му в очакване на донорски орган за трансплантация.\r\n\tПо-рано бе съобщено, че за участието си в \"Евровизия“ португалецът е пристигнал в Киев последен и не се е включил в репетициите заради вродения порок на сърцето, от който страда.\n\n\r\n\tСобрал спечели „Евровизия“ с изпълнението си на авторската песен на неговата сестра Луиза Собрал Amar Pelos Dois, която изпя на португалски. Той получи най-голяма подкрепа както от журито, така и от зрителите.", "date": "2017.09.26", "title": "Победителят от \"Евровизия\" Салвадор Собрал е в реанимация"}
{"url": "http://www.mediapool.bg/borisov-nyamal-tarkaniya-s-patriotite-a-malko-rabotno-naprezhenie-news269650.html", "text": "Няма напрежение в управляващата коалиция, никога не сме имали търкания с Патриотите, заяви премиерът Бойко Борисов пред журналисти във вторник, когато се е провел коалиционен съвет на партиите от управлението.\r\n\t\"Аз и вицепремиерът Валери Симеонов бяхме на работа цяло лято, а другите бяха в почивка и имаше малко напрежение в това отношение\", обясни Борисов целта на коалиционната сбирка. Той съобщи за нея след редовната среща на институциите с големите тютюневи компании.\r\n\t\"Едно от основните неща, за които беше упрекнат Валери Симеонов - за това, че във Фейсбук е казал, че на ДНСК ще бъде сменена шефката… Ами, той му го е казал Нанков (регионалният министър Николай Нанков – б.ред.) на Министерски съвет. Така че върху него се изсипа много напрежение – защо през Фейсбук уволнява човек… Аз му дължа извинение за това, че министър Нанков, след като му е казал, че ще бъде сменена (Милка Гечева), не е излязъл да го каже публично. Така че мина много добре, много спокойно във всяка една тема\", разказа Борисов.\r\n\tМиналата седмица вицепремиерът Валери Симеонов обяви в телевизионно интервю, че няма диалог с премиера, както и че в коалицията има напрежение, свързано с кадрови проблеми.\r\n\tПремиерът неглижира напрежението като работно, но коментира исканията за по-високи заплати. \"Повече от всички искам на полицаите, пожарникарите, учителите, военните и на пенсионерите да се вдигат доходите\", декларира Борисов, но отново обясни, че изпълнението на желанието му зависи от бюджетните приходи.\r\n\tНикога не съм работил под натиск, заяви той по повод планираните от полицаите протести от 1 януари, в случай че дотогава не им бъдат увеличени трудовите възнаграждения.\r\n\t\"Точно тези, които ми поставят ултиматуми, със служебни коли, с офиси, с всички привилегии в МВР, не им отива. Ще се срещна с тях, когато пожелаят, ще им дам финансовите параметри, ще им обясня какво правят колегите, защото трябва и за съдебна полиция да се даде, трябва и за линейки да се дава, и за санитари, и не може всичко наведнъж\", обясни той. И добави, че заедно с двамата министри - на отбраната и на вътрешните работи - щели да видят с какви средства разполага държавата за увеличение на бюджета на ведомствата.\r\n\tМинистър-председателят не пропусна и любимата си тема за контрабандата, която, по думите му, когато започнала битката с нея, била 34 процента, а сега вече е 7 на сто.\r\n\t\"В милиарди се измерват повече пари в бюджета. Тези милиарди са отивали в \"бизнесмени“ и са замърсявали цялата държава“, заяви Борисов.", "date": "2017.09.26", "title": "Борисов нямал търкания с Патриотите, а малко работно напрежение"}
{"url": "http://www.mediapool.bg/izlozhba-koyato-si-struva-velikata-i-prokletata-oktomvriyska-revolyutsiya-news269651.html", "text": "До осми октомври в галерията на Института за съвременно изкуство (ИСИ-София) на бул. \"Васил Левски“ 134 (вход откъм ул. Екзарх Йосиф) може да се види изложбата \"Великата и проклетата Октомврийска революция“.\r\n\t \r\n\tПосланието на изложбата е формулирано в нейното название. Посветена е не само на противоречивостта на това глобално по значение историческо събитие, каквото е Октомврийската революция в Русия през 1917 г., но засяга и проблемa на историческата памет на революцията като цяло.\r\n\t \r\n\tПроменят ли дистанциите във времето, новите оценки, политическите анализи и историческите подробности начина, по който \"виждаме“ самото историческо събитие? В известен смисъл, изложбата е за това, как образът влияе на представата ни за историята, как борбата с \"образите“ променя или не успява да промени историческите представи.\n\n\r\n\t \r\n\tНяма как мащабът на идеите на Октомврийската революция и най-вече влиянието им върху последвалите 100 години да се надцени, нито да се побере в рамките на една експозиционна \"формулировка“. Затова изложбата се ограничава до образите на революцията и образите на преоценката, особено актуални в нашата география и нейните политически и икономически зависимости от миналото.\r\n\t \r\n\tВ контекста на невероятната полярност на реакциите на съвремието спрямо събитията от 1917 г. – анализиращи и критикуващи, глорифициращи и иронизиращи, сатиризиращи и унижаващи, изложбеният проект разширява рамките на собствено „изложбеното изкуство“ като включва кино и телевизионна документалистика.\r\n\t \r\n\tХудожественият филм \"Октомври“ (1927) на Сергей Айзенщайн – едно от най-мощните до днешен ден пропагандни произведения, определящо как \"изглежда“ Октомврийската революция, е в диалог с видеодокументацията на редовното годишно публично четене от желаещите на имена на жертвите на сталинския терор пред сградата на КГБ в Москва – Денят на паметта на жертвите на политически репрессии.\r\n\t \r\n\tКвинтесенцията, по мнение на куратора на изложбата, на основните придобивки на Революцията – равенството, е представена от едноименния пърформанс \"Равенство“ (1998) на Елена Ковилина, както и от видеото \"Строители“ (2005) на групата \"Что делать?“. В него се говори за единствената възможна днес реализация на утопията за равенството – в рамките на арт-група.\r\n\t \r\n\tАнимацията на Теодор Ушев “The Tower Bawher” (2006) е базирана върху идеите и изкуството на конструктивизма, а названието й прилича на игрите на ОБеРИу – литературната група от 1927-31 г. Обединение на реалното изкуство. С революцията в изкуството, с идеите за комуналност и общност, и просто заради символичния смисъл на акцията, в изложбата присъства \"Черен квадрат на Червения площад“ (1992) на групата Ирвин.\r\n\t \r\n\tОткровената сатира в \"Ленин и девойка“ (2003) на Магда Тотова превръща отношенията с тиражираната гипсова глава на Ленин във фрагмент от еротичен филм с неговата разпознаваема стилистика.\r\n\t \r\n\tВидеото на Деймантас Наркевичюс \"Веднъж през XX век“ (2004) е мотивирано от ТВ репортажа за демонтирането на статуята на Ленин във Вилнюс през 1991 г. Художникът се връща към образа на победата над социализма години по-късно, заради странния момент на несигурност при разрушаването, оказал се символичен в днешно време.\r\n\t \r\n\tНеобичайният обект на филма на Анна Артакер е колекцията от посмъртни маски, направени от скулптора Сергей Меркуров и намиращи се в неговата къща-музей в Гюмри, Армения. Художничката показва отливките от лицата на реални хора, например – Ленин и Надежда Крупская, Дзержински и Клара Цеткин, Лев Толстой и Валерий Брюсов, Михаил Булгаков и Владимир Маяковски, Сергей Айзенщайн и Георги Димитров. В основата на работата са не само маските, свалени от лицата на мъртвите между 1907 и края на 1940-те г., но и филмът от 1960 г. на участникa във Виенския акционизъм режисьора Курт Крен. Но ако филмът на Крен представя маските в контекста на Леополд Сонди и неговия проективен тест за теорията на съдбата, в който те се противопоставят на снимките на живи хора, Артакер снима единствено маски, не назовава имена – мъртвите, дори и да са били героизирани, са мъртви и са в музей.", "date": "2017.09.26", "title": "Изложба, която си струва: \"Великата и проклетата Октомврийска революция“"}
{"url": "http://www.mediapool.bg/sofiya-s-plan-za-2-mlrd-lv-vodni-investitsii-no-nyama-pari-news269653.html", "text": "Над 2 млрд. лв. трябва да бъдат инвестирани във ВиК системата на Столичната община, за да се решат съществуващите и потенциални проблеми с водоснабдяването, канализацията и речните корита до 2025 г.\r\n\tМестната власт е разработила поредната стратегия за инфраструктурата, в която са разписани подробно евентуалните проекти и нужните средства за тях. Сметката за финансирането обаче не излиза. Според разчетите на общината, след като се съберат всички потенциални и евентуални източници за инвестициите, пак не достигат 1.3 млрд. лв.\r\n\tТова е записано в проекта на \"Стратегия за развитие на инженерната инфраструктура на Столична община 2017-2025 г. по части \"Водоснабдяване\", \"Канализация\" и \"Корекция на речни корита\". Той е внесен за разглеждане от Столичния общински съвет от зам.-кмета Ирина Савина и общинските съветници Зафир Зарков, Калоян Паргов и Карлос Контрера. Обсъждането и приемането на стратегията предстои.\r\n\t\r\n\tСпоред документа до 2025 г. са нужни над 374.66 млн. лв. за подобряване на водоснабдяването. Сред проектите е ремонт на стената на яз. \"Бели Искър\", от който се осигурява водата за южната и югозападната част на София. Разчетената сума е 15 млн. лв. Общината разчита на държавния бюджет за осигуряването им, тъй като язовирът е публична държавна собственост.\n\n\r\n\tСред проектите за водоснабдяване и осигуряването на връзка от яз \"Искър\" до яз. \"Бели Искър\". Целта е при маловодие на яз. \"Бели Искър\" той да се пълни от яз \"Искър\". В противен случай южните и югозападните квартали на София са заплашени от режим или спиране на водата, тъй като нямат алтернативен източник.\r\n\tСтратегията предвижда още реконструкция на магистрални водопроводи за 103.56 млн. лв. и подмяна на разпределителна мрежа за 117.44 млн. лв.\r\n\t\r\n\tВ стратегията се предвиждат най-много инвестиции в канализация - над 1.58 млрд. лв. Все още около 20 на сто от територията на столицата няма канализация. Според стратегията трябва да се реши проблемът за квартали като \"Малинова долина\", \"Кръстова вада\", \"Драгалевци\", \"ВЕЦ Симеоново\", които са сред предпочитаните за нови строежи и населението им постоянно се увеличава.\r\n\tЗа корекции на речни корита са предвидени 54 млн. лв.\r\n\t\r\n\tЗа инвестициите във ВиК инфраструктурата ще се разчита на еврофондовете, държавния и общинския бюджет, Предприятието за управление на дейностите за опазване на околната среда (ПУДООС), както и на концесионера на мрежата \"Софийска вода\".\r\n\tСпоред евентуалните и пожелателни разчети в стратегията най-много пари трябва да дойдат от Оперативната програма \"Околна среда\" - около 409.5 млн. лв. От общинския бюджет ще бъдат отделени около 41 млн. лв..\r\n\tОбщината разчита \"Софийска вода\" да инвестира около 276 млн. лв. във вътрешнокварталните мрежи, за които дружеството е отговорно. Точните суми обаче зависят от бизнес плановете на компанията, които се одобряват от Комисията за енергийно и водно регулиране. Сегашният одобрен бизнес план на концесионера е до 2021 г. със съответното повишени ена цената на водата до тогава.\r\n\tЕвентуалните средства от държавния бюджет са разчетени на 10 млн. лв.\r\n\tОт общината смятат, че могат да получат около 20 млн. лв. от ПУДООС.\r\n\tВ крайна сметка за осъществяването на софийските планове за по-добро водоснабдяване и канализация не стигат 1.3 млрд. лв., които няма яснота въобще от къде може да дойдат.", "date": "2017.09.26", "title": "София с план за 2 млрд. лв. водни инвестиции, но няма пари"}
{"url": "http://www.mediapool.bg/evropeiskata-smetna-palata-sadat-na-es-ponyakoga-ne-se-proiznasya-v-razumni-srokove-news269664.html", "text": "Средното време за приключване на определени видове дела или процедури в Съда на ЕС не отговаря на понятието за разумен срок за разглеждане на всяко отделно дело. Това се посочва в заключенията на доклад, изготвен от Европейската сметна палата и представен във вторник и цитиран от БТА.\r\n\t \r\n\tВ последните години Европейският съд е предприел значителни мерки за усъвършенстване на процеса на разглеждане на делата, се допълва в документа. Съдът е определил срокове за изпълнение на ключови етапи от хода на делата и непрекъснато усъвършенства способите за наблюдение и графиците. Тези мерки допринасят за намаляване на средните срокове за приемане на съдебни решения, се казва в доклада.\r\n\t \r\n\tНастоящият подход не взима предвид сроковете за отделните дела, съобразени със сложността, работното натоварване, необходимите ресурси и наличието на служители.\r\n\t \r\n\tСроковете, определени за даден вид дела, служат само като обща цел за управление, която следва да бъде спазена като средна стойност. Въпреки че този подход несъмнено е довел до подобрения, средното време за приключване на определени видове дела или процедури не може да бъде приравнявано към понятието за разумен срок за разглеждане на всяко отделно дело, отбелязва палатата.\r\n\t \n\n\r\n\tОтчита се, че информационните системи на съда са сложни и зависят от остаряла централна база данни, към която са добавяни голям брой подсистеми. Проверяващите са установили, че в Съда на ЕС се обсъжда възможността да се направи оценка на разходите и ползите от използването от институцията и на други езици, освен френския.\r\n\t \r\n\tСъдът на ЕС се състои от две юрисдикции - Съд и Общ съд. В Съда работят 28 съдии, които се подпомагат от 11 генерални адвокати. В Общия съд работят 45 съдии, като техният брой ще достигне 56 до 2019 година. Общите разходи на Съда на ЕС са около 400 млн. евро през тази година.", "date": "2017.09.26", "title": "Европейската сметна палата: Съдът на ЕС понякога не се произнася в разумни срокове"}
{"url": "http://www.mediapool.bg/ekspert-po-kibersigurnost-ulichi-monitor-che-dobiva-bitkoini-chrez-chitatelite-si-news269654.html", "text": "Сайтът на издавания от Делян Пеевски в. \"Монитор\" използва компютрите на читателите си, за да добива криптовалутата биткойн чрез програмен код. Това разкри експертът по киберсигурност Краисмир Гаджоков, автор на проекта .\r\n\t\"Работейки върху проекта ми \"Медийно око 2.0\", заредих \"monitor.bg\" (НИКОГА не чета този сайт!). По едно време чух, че вентилаторите на Mac лаптопа ми започнаха да се чуват доста силно. Прегледах всичко и видях, че браузъра ми Chrome натоварва много сериозно процесора. Буквално преди дни излезе новината за програмен код, който сайтовете добавят в страниците си и така \"копаят\" криптовалута, използвайки компютрите на посетителите си (прочутият сайт PirateBay го направи, но след много силна реакция го махна след ден). Отворих кода на сайта на monitor..bg и какво да видя – ТОЧНО този код е там! Затворих таб-а с \"Минитор\" – и заетостта на процесора ми веднага падна\", написа Гаджоков в .\r\n\tСпоред него по този начин батерията на лаптопа, през който е отворен сайт с подобен програмен код, се амортизира по-бързо от нормалното, а самият компютър започва да работи по-бавно. В кеша на Изданието на Пеевски видя опит да му бъде наложена цензура\r\n\tПоследва и официална позиция на \"Монитор\", според която изданието на депутата от ДПС е станало жертва на \"агресивна хакерска атака\".\r\n\t\"Истината е, че тя далеч не е първата за последните две години, в които агенцията съществува и се е посветила на разкриването на аферите и престъпленията на хората, крадящи от вас – нашите читатели. За съжаление, подозираме, че няма и да е последната\", се казва в редакционната реакция.\r\n\tТрадиционно за политиката на изданието, то директно обвинява за вградения в адреса му програмен код за \"копаене\" на биткойн обичайните заподозрени – партията на бившия правосъден министър Христо Иванов \"Да, България\", собственика на \"Клуб \r\n\t\"Този път при атаката е вкаран злонамерен код за добиване на криптовалута, чиято цел е да блокира компютрите – и вашите, и нашите. За да не можем ние да ви казваме истината. А вие – да я прочетете. Докато специалистите ни събират доказателствата, нужни, за да се предадат на компетентните органи организаторите на тази злонамерена атака, те сами си свалиха маските. И показаха същността си – на алчни златотърсачи, обхванати от панически гърчове, че заради разкритията ни кранчетата им пресъхват едно след друго, а възмездието за престъпленията им наближава\", продължава позицията не без солидна доза патос.\r\n\tОт \"Монитор не посочват никакви доказателства за авторството на \"агресивната хакерска атака\", въпреки че правят директна връзка между вграждането на програмния код, разкрилия го експерт Красимир Гаджоков и \"Клуб", "date": "2017.09.26", "title": "Експерт по киберсигурност уличи \"Монитор\", че добива биткойни чрез читателите си"}
{"url": "http://www.mediapool.bg/bivsh-mesten-lider-na-obedineni-patrioti-prizna-uchastie-v-trafik-na-migranti-news269655.html", "text": "Бившата лидерка на костинбродската структура на Национален фронт за спасение на България Анелия Велева се призна за виновна по повдигнатите й обвинения за трафик на хора, съобщиха от районната прокуратура в Пловдив. Велева и други петима обвиняеми са сключили извънсъдебни споразумения с държавното обвинение и предстои одобряването им съда. Анелия Велева се е споразумяла за 3-годишна условна присъда с изпитателен срок от пет години.\r\n\tТя беше задържана заедно с други петима българи на 22 юли на автомагистрала \"Тракия\" край Войводиново за трафик на шестима нелегални мигранти. По-късно Велева беше пусната с мярка \"подписка\", тъй като, според съда, няма доказателства за участието й в престъпната схема, а само основанието, че живее на съпружески начала с друг от задържаните.\r\n\tПо-късно Окръжният съд в Пловдив я върна в ареста.\r\n\tВеднага след обявяването на случая Анелия Велева депозира оставката като председател на партийната организация на НФСБ в Костинброд и заявление за прекратяване на членството й в партията.\r\n\tВ мотивите си тя посочи, че е станала обект на негативна медийна кампания именно поради партийната й обвързаност и заради участието на НФСБ в правителството. Велева обясняваше тогава, че е била набедена за престъплението и няма никаква съпричастност към извършването му. Сега се оказва, че не е била набедена.", "date": "2017.09.26", "title": "Бивш местен лидер на \"Обединени патриоти\" призна участие в трафик на мигранти"}
{"url": "http://www.mediapool.bg/do-kraya-na-godinata-tragvat-67-mln-lv-za-nasarchavane-na-startapi-news269652.html", "text": "До края на тази година ще стартира процедура за набиране на проектни предложения за стартиращ бизнес, които ще бъдат финансирани с 67 млн. лв. по програмата \"Насърчаване на предприемачеството\". До 391 хил. лв. ще получат избраните проекти, обясни заместник-министърът на икономиката Александър Манолев по време на церемония за връчване на наградите на Сентръл Юръпиън Стартъп (Central European Startup) 2017 г. във вторник\r\n\t\"Предприемаческата инициатива в начална фаза в България днес е около 3.5% по данни от националния доклад на JEM за 2015/2016, но може да се отчете, че сравнително голям процент от стартиращите предприятия успяват да оцелеят достатъчно дълго, за да станат утвърден бизнес“, каза Александър Манолев, цитиран от пресцентъра на ведомството.\r\n\tПо думите му политиката на Министерството на икономиката е да насърчава и подпомага тези предприемачи, за да могат да се обединят всички необходими ресурси – финансов капитал, хора, бизнес модел, стратегия, които са необходими за превръщането на една иновация или идея в жизнеспособен бизнес. Това става с различни програми в подкрепа на стартиращите предприятия, каза Манолев и даде пример с проекта “Техностарт”, който е насочен към млади хора с жизнеспособни и иновативни бизнес идеи. По него вече са предоставени над 600 хил. лв. за стартиращи фирми. В момента е в ход третото му издание с бюджет от 270 хил. лв., допълни зам.-министърът.\r\n\tТой връчи наградата \"Стартъп на годината\" на компанията \"Coursedot“, която разработва онлайн платформа, свързваща корпоративни и индивидуални клиенти, които търсят IT обучения за служителите си, с тренинг компании и инструктори. В момента през нея се предлагат над 35 000 IT курсове, като работи заедно с над 430 обучителни фирми и 2000 инструктори. Чрез нея се демократизира целия процес на избор на обучения и дава достъп на фирми до програми, възможности и цени, които те трудно биха намерили сами. Изборът на сектора не е случаен: според последни проучвания само през 2016 г. пазарът на IT обученията в цял свят е достигнал 27 млрд. долара, отбелязаха организаторите.", "date": "2017.09.26", "title": "До края на годината тръгват 67 млн. лв. за насърчаване на стартъпи"}
{"url": "http://www.mediapool.bg/na-4-mai-rodzhar-uotars-idva-v-bulgaria-s-us-them-news269656.html", "text": "Легендарният вокалист и басист на \"Пинк Флойд\" Роджър Уотърс отново тръгва по пътищата на Европа през 2018 година с новото си турне \"Us + Them\". В него той ще представи едни от най-великите хитове на \"Флойд\" заедно с песните от последните си Pink Floyd, както и нови песни.\r\n\tКонцертът в София ще е на 4 май в зала \"Арена Армеец\". Билетите ще бъдат на цени от 70 до 180 лева\r\n\t\"Roger Waters – Us + Them“ ще покаже най-доброто от Уотърс, обещават организаторите. Очакват се хитовете от най-великите албуми на \"Пинк Флойд\" - \"Wish You Were Here\", \"The Wall\", \"Animals\" и \"Dark Side of the Moon\", както и песни от новия му албум – \"Is This the Life We Really Want?“.\r\n\tИмето на турнето идва от песента \"Us And Them\", която е част от \"The Dark Side of the Moon\".\r\n\t\"Тръгваме на път с ново шоу. То е комбинация от творби от дългогодишната ми кариера, от годините с Pink Floyd и някои нови песни. Вероятно 80% от песните ще са стари и 20% ще бъдат нови, но всички са обединени под обща тема. Шоуто ще бъде неповторимо, обещавам ви. Ще бъде грандиозно и спиращо дъха, както всички досега\", казва Уотърс.\n\n\r\n\t\"Roger Waters – Us + Them отбелязва първото европейско турне на музиканта след The Wall Live (2010-2013), което беше напълно разпродаденото, видяно от над 4 милиона фенове по света. Тогава София отново бе една от спирките на Уотърс. Това стана и най-касовото турне на солов изпълнител в историята.", "date": "2017.09.26", "title": "На 4 май Роджър Уотърс идва в България с \"Us + Them\""}
{"url": "http://www.mediapool.bg/blizo-polovinata-balgari-ne-vyarvat-che-borbata-s-koruptsiyata-e-zhelana-i-vazmozhna-news269657.html", "text": "Правителството се проваля в три основни сектора – правосъдие, вътрешен ред и здравеопазване, а налице е \"огромна дистанция между държавата и обикновените граждани\". Ето защо 45% от имащите право на глас у нас не вярват, че борбата с корупцията в България е \"желана и възможна\".\r\n\tТова сочат част от изводите на редовното тримесечно социологическо изследване на агенция \"Алфа рисърч\". Допитването е направено между 13 и 20 септември чрез пряко стандартизирано интервю сред представителна извадка от 1030 пълнолетни жители на цялата страна.\r\n\tСпоред анкетираните се очертават четири успешни направления в работата на правителството. На първо място е инфраструктурата (51%) с предприетите стъпки по изграждането на автомагистралите \"Хемус\", \"Струма\" и въвеждане на ТОЛ система, обобщават от агенцията.\r\n\t\r\n\tСледват външната политика (43%) с активността за подобряване на отношенията с Македония и страните от Западните Балкани и туризмът (42%) с усилията за привличане на повече туристи и осигуряване на по-добър туристически продукт. На четвърта позиция според оценките на анкетираните е образование (31%) с мерките за повишаване на учителските заплати и намаляване на отпадналите от училище деца.\n\n\r\n\tВтора група оформят сферите с по-ниска оценка за показаните до момента резултати, но с подкрепа за заявените приоритети. Сред тях социолозите отчитат финансите. 25% от попитаните смятат, че правителството се справя успешно със събираемостта на данъците и борбата с контрабандата. След финансите се нареждат земеделие (21%), отбрана (17%), енергетика (17%).\r\n\tВ дъното на класацията са три силно проблемни сфери, които от години събират тревогите и критичността на българските граждани – вътрешен ред и сигурност (13%), здравеопазване (9%), правосъдие (7%). Отлагането или имитацията на промени в тези системи генерира недоволство както към съответните ресорни министри, така и към правителството като цяло, коментират от \"Алфа Рисърч\".\r\n\tЛипсата на адекватни политики в най-критично оценяваните ресори от дейността на кабинета е потенциален риск за неговата стабилност, но към момента този риск отстъпва на заден план пред притесненията от ескалацията на напрежението в света, коментират социолозите. В съотношение 38% към 62% анкетираните възприемат ситуацията в България като спокойна и стабилна, докато във външно-политически план тревогите са много по-високи – 20% към 79%.\r\n\tПарламентът, прокуратурата и съдът продължават да бъдат с много ниско ниво на доверие, допринасяйки за устойчивото обществено усещане, че е налице огромна дистанция между държавата и обикновените граждани, смятат от агенцията.\r\n\tИ допълват, че този разрив увеличава рязко нивото на скептицизъм към способността за решаване на един от фундаменталните проблеми у нас – борбата с корупцията. 45% от имащите право на глас у нас не вярват, че борбата с корупцията в България е \"желана и възможна\".\r\n\tЗа 18% нещата биха могли да се подобрят ако президентът назначава ръководството на бъдещия единен орган за борба с корупцията, както предлага БСП. Според 15 на сто пък ако ръководството на органа трябва да се назначава от НС, както предлага ГЕРБ.\r\n\t\r\n\tПрез септември правителството запазва положителните си оценки почти без промяна (21%). Те обаче са съпроводени от по-съществен ръст в дела на неговите противници: от 33% на 38%, сочат данните. Твърдо зад кабинета застават единствено привържениците на ГЕРБ (49%).\r\n\tДоста по-различна е картината сред избирателите на коалиционния партньор \"Обединени патриоти\" – едва 13% от тях изказват одобрение за работата на кабинета, срещу 41% неодобрение.\r\n\tКакто и в началото на мандата, положителните оценки за премиера са 32% срещу 39% отрицателни. В персонален план той привлича основно избиратели на ГЕРБ, а в по-малка степен - привърженици на \"Обединените патриоти\", \"Воля\", извънпарламентарната десница.\r\n\t\r\n\tРазгледана по сфери на дейност и степен на изпълнение на предизборни приоритети, оценката за работата на правителството е по-диференцирана и показва ясно както одобряваните, така и дефицитните политики, посочват социолозите. Половината от членовете на кабинета, предимно ангажирани с оценявани като успешни ресори, имат положителен индекс за дейността си.\r\n\t\r\n\t\r\n\tВъв второ поредно проучване най-одобряван е вицепремиерът Томислав Дончев (индекс от 16.4). Втори е военния тминистър Красимир Каракачанов (индекс 10.9), а трети - спортният Красен Кралев (индекс 10.2).\r\n\tТройката в дъното на таблицата попълват министри, чиято работа през първите месеци на мандата бе съпътствана от скандали със силен обществен отзвук: министърът на околната среда Нено Димов (индекс от -10.3), икономическият Емил Караниколов (-10.5), правосъдният Цецка Цачева (-16.8).\r\n\t\r\n\tПоловин година след изборите съотношението на силите между основните парламентарни партии остава без съществена промяна, отчитат социолозите.\r\n\t\r\n\tГЕРБ запазва електоралната си преднина от 6 нас сто пред БСП и печели подкрепата на 25% от избирателите. БСП е харесвана от около 19 на сто. \"Ако днес имаше избори двете партии биха излъчили приблизително същия брой депутати\", твърдят от Алфа рисърч.\r\n\tСпоред изследването подкрепата за Обединените патриоти спада, но коалицията би запазила третото си място. Няма динамика в подкрепата за ДПС.\r\n\tЕкспертите обаче твърдят, че ако изборите бяха днес партията на Веселин Марешки \"Воля\" не би влязла в НС, защото събира подкрепата на 1.8%.\r\n\tСпоред социолозите изминалите три месеца показват, че парламентарната опозиция не може да уплътни ролята си на алтернатива. Положението при извънпарламентарните партии е същото и затова единственият източник на напрежение за правителството би било евентуално противоборство в управляващата коалиция.\r\n\tФрагментираната извънпарламентарна опозиция в лицето на Реформаторски блок, „Да, България“ и Нова република се ползват общо с 4.5% подкрепа, но нито една от формациите не се откроява като фаворит, смятат от \"Алфа рисърч\".", "date": "2017.09.26", "title": "Близо половината българи не вярват, че борбата с корупцията е желана и възможна"}
{"url": "http://www.mediapool.bg/yaponiya-predizvikatelstvata-pred-tretata-ikonomika-v-sveta-news269658.html", "text": "Япония, чийто премиер Шиндзо Абе, започнал втория си мандат на поста през декември 2012 година, обяви в понеделник, че свиква предсрочни парламентарни избори, е третата икономическа сила в света, но е изправена пред големи предизвикателства.Северна Корея\r\n\tКризата със Северна Корея не е нова, но придоби безпрецедентен мащаб през последните месеци, с изстрелването на няколко ракети (две от които прелетяха над Япония за по-малко от три седмици) и шестия ядрен опит на тази страна.\r\n\t \r\n\tПравителството на Абе призовава за още по-силен натиск върху режима в Пхенян, който не отстъпва от своите позиции и продължава да разработва оръжията си в нарушение на резолюции на Съвета за сигурност на ООН.\r\n\t \r\n\tЯпонският премиер подкрепя твърдата позиция на САЩ, според която \"всички варианти са на масата\" (включително и военният), за да бъде вразумена Северна Корея. В същото време обаче той се опитва да запази добри отношения с Русия, която, точно обратното, пледира за възобновяване на дипломатическия диалог.Ниска раждаемост, застаряване на населението, социална държава\r\n\tЯпония страда от ускорено застаряване на населението, което се дължи на увеличаването на средната продължителност на живота (една от най-големите в света) в съчетание с ниска раждаемост. По-малко от един милион деца са били родени миналата година - абсолютен отрицателен рекорд, откакто се води съответната статистика. В същото време в страната има над 60 000 столетници, а хората над 65-годишна възраст вече са 27,7% от населението - дял, който ще продължи да набъбва, за да достигне 40% през 2050 година. Намаляването на работната сила и крехкостта на социалната държава са двата най-големи риска за бъдещето.Глобализацията\r\n\tЯпония изпитва затруднения що се отнася до глобализацията: преговорите за споразумения за свободна търговия са мъчителни (повече от четири години за това с Европейския съюз, което при това все още не е договорено в подробности). Абе бе горд, че е успял да подпише Транстихоокеанското партньорство (ТТП) с 11 страни от азиатско-тихоокеанския регион, но Съединените щати, които при предишния президент Барак Обама лобираха за договора, в крайна сметка се оттеглиха от него при наследника му Доналд Тръмп.\r\n\t \r\n\tЯпонските компании също имат проблеми на фона на възхода на азиатски групи и на млади американски фирми в сфери, в които още доминират (информатика, електронно и аудиовизуално оборудване и т. н.), най-вече заради своята неприспособимост. В сравнение с чуждестранните си конкуренти те не реагират на промените в една среда, която вече е много по-различна с появата на интернет. Скандалите, които избухват един след друг, също подкопават техния имидж сред инвеститорите.Дефлация\r\n\tЯпония не успява да се спаси трайно от дефлацията, която забавя от две десетилетия активността на отделните хора и компаниите, въпреки свръхсмекчената парична политика и плановете за бюджетно стимулиране, замислени да благоприятстват за увеличаването на разходите на домакинствата и инвестициите на фирмите. Опарили се от предишни кризи, японските граждани и предприемачи обаче имат склонност да спестяват и да отлагат за по-късно своите покупки, които не са от първостепенно значение. Премиерът все още не е намерил идеалната рецепта, за да им възвърне доверието.Колосален дълг\r\n\tШиндзо Абе призна в понеделник, че държавният бюджет (без в сметката да се включва дългът) няма да излезе \"на зелено\" през 2020 година, както е предвидено. Той оправдава това ново забавяне с необходимостта от полагане на повече грижи за децата (част от училищното образование ще стане безплатно), въпреки че в същото време уверява, че няма да отлага отново повишаването на данъка върху потреблението, който е предвидено да бъде увеличен през октомври 2019 г. до 10% в сравнение със сегашните 8%. Всички международни организации, като се започне от Международния валутен фонд, както и представители на собствения политически лагер на японския премиер, предупреждават за колосалния държавен дълг (който възлиза на над 200% от брутния вътрешен продукт) и произтичащите от това рискове.Структурни реформи\r\n\tСъс своята политика за стимулиране на икономиката, т. нар. Абеномика, чието начало бе поставено през 2012 година, когато министър-председателят се върна на власт, той обеща голям брой структурни реформи (дерегулации, преразглеждане на трудовото законодателство, насърчаване на ролята на жените в икономиката, промени в селското стопанство). С малко от тях обаче бе постигнат обещаният напредък и всички анализатори смятат, че без фундаментални промени Япония няма да успее да се справи със своите проблеми.", "date": "2017.09.26", "title": "Япония: Предизвикателствата пред третата икономика в света"}
{"url": "http://www.mediapool.bg/palestinets-zastrelya-trima-izraeltsi-na-zapaden-bryag-news269660.html", "text": "Палестинец застреля трима израелци на окупирания Западен бряг на река Йордан преди да бъде убит от израелските сили за сигурност, предадоха световните агенции във вторник, като се позоваха на полицията.\r\n\t\r\n\tЕдин израелец е бил ранен и е в критично състояние.\r\n\t \r\n\tИзраелската полиция определи атаката като терористична.\r\n\t \r\n\tНападателят се смесил с група палестинци работници и се опитал да влезе в еврейското селище Хар Адар северно от Ерусалим през задния вход. Когато предизвикал подозренията на израелските сили за сигурност, той извадил огнестрелно оръжие и открил огън.\r\n\t \r\n\tОт октомври 2015 г. Израел, Ерусалим и палестинските територии спорадично стават сцена на насилие, което отне живота на най-малко 295 палестинци, 50 израелци, по двама американци и йорданци, британка, еритреец и суданец, отбелязва Франс прес.\n\n\r\n\t \r\n\tПо-голямата част от убитите палестинци са извършители на атаки, повечето от които с хладно оръжие.", "date": "2017.09.26", "title": "Палестинец застреля трима израелци на Западен бряг"}
{"url": "http://www.mediapool.bg/boiko-noev-zadkulisna-shema-prozira-zad-atakata-sreshtu-emko-i-dunarit-news269662.html", "text": "Най-кратко казано, кръгове, свързани с правителството, предприемат действия насочени към дълбокото преструктуриране на тази индустрия. Но не на продуктовата база, така че индустрията като цяло да остане конкурентноспособна, след като премине сегашният пик в търсенето на традиционните за българските военни заводи изделия. Натискът е за промяна на собствеността. В момента в оръжейната ни промишленост доминират частните предприятия.\r\n\tЗасега можем да говорим само за промяна, дали от частна в държавна, или частна в друга частна- предстои да видим.\r\n\tДоказано е, а това го признава и премиерът Борисов, че в българските условия държавните предприятия или се ограбват на входа и на изхода от приближени на съответната власт, или се управляват лошо. Освен това, в новата ни история няма нито един пример държавата да е инвестирала в изследователска и научно-развойна дейност в държавните индустриални предприятия, нито да въвежда иновации. Това особено се отнася до оръжейната промишленост. Обратно, частните фирми като \"Арсенал\", \"Емко\", \"Аркус\" и \"Дунарит\"- изброявам само по-големите, оцеляха и вървят нагоре главно заради инвестициите, които техните собственици направиха в нови технологии, в адаптиране на традиционните си продукти и в разработката на нови. Така че, опитите на днешните управляващи да национализират, или \"одържавяват\", както те се изразяват, предприятията от военната промишленост, няма изгледи да доведат до нещо добро. Законосъобразността на самата промяна на собствеността е съвсем отделен въпрос.\r\n\tТрябва да се знае, че предприятието ВМЗ- Сопот, единственото значимо държавно предприятие в този сектор, след разпадането на системата за кооперираните доставки в България и в рамките на Варшавския договор, винаги е било в криза, своеобразна бомба със закъснител. Фундаменталните причините за това не са премахнати. И те са на първо място именно в начина на управление на държавната собственост, подчертавам- в българските условия на пазарна икономика. Това, че днес ВМЗ-Сопот има няколко договора и разкрива нови работни места, е временно явление, базирано на изключително краткосрочна, случайна конюнктура. Хората, които познават българската оръжейна индустрия, много добре знаят, че този мастодонт няма шансове за оцеляване в този си вид. Поради това политиката на правителството да го развива екстензивно не е далновидна. Утре, когато конюнктурата отново тръгне надолу, хиляди работници отново ще бъдат на улицата и предприятието ще затъне в дългове, както беше до неотдавна. Разбира се, ще има и печеливши. За сметка на работниците и на всички нас, разбира се\r\n\tВижте кого е назначил министър Караниколов в борда на ВМЗ- Сопот. Доминират адвокатите. Това навежда на обосновани предположения.\r\n\tНе виждам нито един рационален мотив, основан на разбирането за защита на държавния интерес. Да убиваш една от \"златните кокошки\" на днешната българска икономика си е направо престъпно и това се разбира от все повече хора. Въпросът е дали когато им дойде времето, извършителите ще могат да се скрият зад колективната отговорност, или \"колективът\" ще ги жертва, за да се самоопази.\r\n\tСпоред мен фактите вече недвусмислено говорят, че зад действията на министъра Караниколов стоят мотиви, нямащи нищо общо с обществения и държавния интерес. На първо място- откритото обвързване на държавни органи с офшорната фирма \"Виафот\", в опитите й да овладее \"Дунарит\". От там тръгва разплитането на кълбото. Тази офшорка, зад която теоретично може да стои всеки- от терористична организация до пазарен конкурент на България, която две години незаконно води и загуби битката за \"Дунарит\", видимо се ползваше от странната липса на внимание и интерес от страна на компетентните държавни органи. Освен това, нито министърът на икономиката, нито специализираните органи- ДАНС, Прокуратурата са обяснили как в рамките на един ден се направиха няколко цесии и прехвърляния на вземания, които на първо място облагодетелстваха въпросната офшорка. Те бягат от темата за офшорката като дявол от тамян. На второ място, държавни органи отвориха вратата за закононарушения по линия на масата на несъстоятелността на фалираната КТБ. Операциите по придобиване на дългове на \"Дунарит\", реални и фалшиви дългове, са чиста форма на пране на пари, в което ангажираха държавата. Подобни операции се преследват навсякъде по света. Имам всички основания да предполагам, че съответните посолства в София са си направили изводите, това най-малко. Няма да се учудя, ако магнитът разшири полето си на привличане.\r\n\tТози човек може да е неизвестен за широката публика, но е бил напълно неизвестен и сред оръжейните търговци. До 2010 г., както се твърди в бранша. Тогава с нечия височайша протекция неговата неизвестна фирма влиза с летящ старт в търговията с оръжие и става основен посредник в договорите на ВМЗ-Сопот за Азербайджан, поема и доставки за Грузия. Това е документирано в Министерството на икономиката, което издава съответните разрешителни за износ. Ето, за такива посредници на изхода на държавната фабрика говори и премиерът. Оттогава през този посредник са минали и други доставки. Днес друга негова фирма, именно споменатата ДиПи, е посредник между официалната държава и скритите офшорни интереси около \"Дунарит\". Дали това е случайно? Това ако не е за ДАНС и прокуратура, аз не знам какво друго е.\r\n\tНе зная дали офшорката \"Виафот\" е отпаднала или временно се е скрила зад завесите. На сцената обаче явно излиза друг своеобразен \"Виафот\", крои се някаква друга схема. Явно този друг митичен \"Виафот\", облечен в държавни дрехи, крои други схеми, които нямат нищо общо с правилата в правовата държава.\r\n\tАз не познавам Делян Пеевски и нямам основания да коментирам неговия бизнес. Друг въпрос е, че бях изненадан и възмутен от назначаването му в ДАНС, по принципни, не лични причини. Това, че медиите разкриват редица факти и обстоятелства около него, е едната страна на въпроса. Другата, обаче е, че от гледна точка на властите този човек е изряден български гражданин и депутат и нито един специализиран държавен орган не е казал или доказал каквото и да било против него.\r\n\tПървият принципен въпрос е доколко може да се вярва на думите на Борисов. Всички помнят, преди време . Пеевски явно не само не се е изнесъл, но и отново е депутат от ДПС и съвсем официално е декларирал внезапно нараснало богатство. В този факт сам по себе си няма нищо лошо, разбира се, човекът успява. Но чували сме и други уверения на Борисов, които никога не са се сбъднали. В цивилизования свят за подобно явление има точно определение и се носи политическа отговорност. У нас думите на политиците нямат значение, със съответните последствия, но това е друга тема.\r\n\tВсички това се питат. По закон всяко българско физическо или юридическо лице може да придобие собственост, ако я желае, има финансова възможност и законови основания. В това число и Пеевски. Защо изпълнителна власт, в лицето на премиера, се намесва и се опитва да решава въпроси, които са в прерогативите на друга власт- на съдебната? От думите и поведението на Борисов става ясно, че той знае \"къде ще отиде\" фирма \"Дунарит\", значи се е поставил над съда и закона. Това признание на Борисов обаче, в съчетание с фактите около мачкането на другата фирма – \"Емко\", е поредното потвърждение, че България все още е далеч от правовата държава. Това всъщност в лицето ни казват и Меркел, и Макрон и всички останали партньори от ЕС, както и САЩ.\r\n\tСлед умишленото фалиране на КТБ някой реши да придобие \"Дунарит\". Някой анонимен, скрит зад офшорки и ползващ се с благоразположението на властта. Когато акциите на \"Дунарит\" бяха законно придобити от \"Емко\", която е водеща българска оръжейна компания, оперира изцяло в България, плаща данъци и целият й бизнес е на светло, анонимнят \"някой\" стовари срещу \"Емко\" цялата мощ на държавата. Измислят нарушения на производствената дисциплина, които се отстраняват, но веднага се намират нови. Да не говорим, че по закон тези производствено-складови измислици не са никакво основание да се отнема лиценз за международна търговия. Въпросът въобще не е в лицензите, в правилата или в спазването на закона. Просто една група хора са решили на всяка цена да придобият \"Дунарит\", а вероятно и други предприятия, унищожавайки по пътя си всяко препятствие пред целта им, в открито нарушение на закона.\r\n\tЩе поживеем, ще видим. Зависи дали министър-председателят ще се остави да бъде окончателно въвлечен в беззаконието. Ако тези процеси продължат, щетите ще бъдат значителни. Борисов и ГЕРБ като управляваща партия ще платят политическа цена, както в България, така и в международен план. В икономически план, на оръжейната ни индустрия ще бъдат нанесени щети за стотици милиони, ще бъдат практически закрити основните ни, планови пазари. В Монтана, Трявна и Русе фабриките ще престанат да функционират и стотици работници ще излязат на пазара на труда. Но има още едно обстоятелство, за което анонимният \"колектив\" трябва да си дава ясна сметка. Че България е малка страна и че съучастниците не могат да останат скрити.\r\n\tГЕРБ чака да чуе от Борисов, а Караниколов е лично назначение на Волен Сидеров. Аз по-скоро се учудвам как опозицията засега пренебрегва тази предоставена им отлична възможност за политическа изява. Защото този случай засяга практически целия спектър на политическия и икономическия живот, както и острата проблематика около пороците на съдебната власт. Възможно е и около Корнелия Нинова да има зависимости, ще видим. Все по-ясно става, че политическите субекти в днешния парламент не могат да защитят адекватно държавния и обществения интерес. Случващото се около \"Дунарит\" и \"Емко\", а вероятно скоро и около \"Аркус\" и \"Арсенал\", като имам предвид призива на Борисов за ревизия на приватизациите се натрупва върху други фундаментални обществено-икономически процеси. Тези процеси зреят и избликът няма да чака дълго.", "date": "2017.09.26", "title": "Бойко Ноев: Задкулисна схема прозира зад атаката срещу \"Емко\" и \"Дунарит\""}
{"url": "http://www.mediapool.bg/republikanskiyat-zakonoproekt-za-otmyana-na-obamakear-e-pred-proval-news269663.html", "text": "Републиканският законопроект за отмяна на закона за здравното осигуряване на Барак Обама изглежда изгубена кауза, след като трима сенатори от мнозинството заявиха, че няма да го подкрепят, предаде Франс прес.\r\n\t \r\n\tСлед Джон Маккейн и Ранд Пол, умерената Сюзан Колинс обяви в комюнике, че това е претупан проектозакон с тежки последици за пациентите.\r\n\t\r\n\t\"Този законопроект ще има значителен негативен ефект върху много здравноосигурени лица\", заяви тя.\r\n\t \r\n\tРепубликанците имат само 52 от 100 места в горната камара на Конгреса и тези три \"дезертьорства\" са достатъчни да провалят вота, който лидерите на мнозинството се надяваха да организират тази седмица, преди края на бюджетната 2017 г.\r\n\t \r\n\tСмъртоносният удар бе нанесен от службата по бюджета към Конгреса, която публикува вчера тревожен анализ на законопроекта \"Греъм-Касиди\". Според икономистите от службата милиони хора ще бъдат изтласкани от системата за здравно осигуряване от тази реформа.", "date": "2017.09.26", "title": "Републиканският законопроект за отмяна на Обамакеър е пред провал"}
{"url": "http://www.mediapool.bg/idnata-sedmitsa-se-otvaryat-tsenite-za-tol-sistemata-news269679.html", "text": "Следващата седмица предстои да се отворят ценовите оферти за изграждането на тол системата. Ако няма обжалване на процедурата, е възможно още до края на октомври да има избран изпълнител за внедряване на платеното преминаване по пътищата. Това съобщи министърът на регионалното развитие Николай Нанков на строителен форум в София. Той обаче е сигурен, че обществената поръчка ще бъде обжалвана.\r\n\tВ търга оферти подадоха шестима участника. Предложенията им бяха  след серия от обжалване на обществената поръчка, която беше обявена в началото на април 2016 г.\r\n\tМиналата седмица търгът за тол системата стана обект и на фалшива новина, след като до избрани медии беше пуснато съобщение, че вече има . \"Огромен саботаж\", коментира Николай Нанков.\r\n\tПътната агенция сезира ДАНС за случая. Към момента няма официална информация от службата кой е подател на фалшивата новина. Според ИТ експертите на АПИ, електронното съобщение е било изпратено през сървър от Китай.\r\n\tРазследване на сайта \"Биволъ\" установи, че фалшивото съобщение за избран изпълнител на тол системата, съдържа метаданни на фирмата \"Контракс\", а в служебната информация в имейла до медиите личи адрес на сървър на същата фирма. Технически обаче е възможно тези данни да бъдат подправени. Директорът на \"Контракс\" Йордан Йорданов твърди, че това е опит за злепоставяне на компанията.\n\n\r\n\tНа следващия ден след съобщението с фалшивата новина за избрания изпълнител \"Анонимните\" изпратиха съобщение, че гарантират автентичността на решението за избор на изпълнител, което пътната агенция даде за разследване на ДАНС и дори били готови да предоставят доказателства на службите.\r\n\tРегионалният министър Николай Нанков очаква да има още провокации по отношение на обществената поръчка за изграждане на платеното преминаване по пътищата.\r\n\tПричината за съпротивата е, че след въвеждането й таксите за преминаването на тежкотоварните автомобили по републиканските пътища ще нараснат значително. Сега постъпленията идват основно от страна на леките коли, за които цените ще останат същите, а хартиената винетка ще бъде заменена с електронна.\r\n\tСпоред изчисленията на Световната банка след пускането на тол системата очакванията са приходите от пътни такси да достигнат около 1 млрд. лв. годишно при 300 млн. лв. сега.\r\n\tЦелта ни е до края на 2018 г. тол системата да бъде изградена и най-късно в началото на следващата да се ползва, каза регионалният министър.\r\n\tСредствата от тол таксите ще отидат за доизграждането на магистрала \"Хемус\", скоростните пътища Русе – Велико Търново и Видин – Ботевград, част от направлението София – Калотина, довършване на околовръстния път на София, каза Нанков.", "date": "2017.09.26", "title": "Идната седмица се отварят цените за тол системата"}
{"url": "http://www.mediapool.bg/belgiya-predpriema-merki-za-zashtita-na-voennite-patruli-po-ulitsite-news269659.html", "text": "Белгийският Съвет за национална сигурност е взел решения, с които да защити военните патрули, изпратени по улиците на големите градове като мярка срещу терористични нападения, съобщават местни медии, цитирани от БТА във вторник.\r\n\t \r\n\tОт следващия месец патрулиращите ще се движат в групи от по четирима или по осем военнослужещи. Досега обичайно патрулиращите работеха по двойки. Предвижда се в някои райони военните да патрулират с камиони, а не да ходят пеш.\r\n\t \r\n\tПромените са свързани с две нападения срещу военни от последните месеци. През юни терорист взриви куфар на Централната гара в Брюксел, а през август друг нападна патрул с нож. Двамата терористи бяха застреляни на място. Решението предвижда също намаляване на броя на военнослужещите, заети в антитерористичната задача, от 1250 на около 1000 души.", "date": "2017.09.26", "title": "Белгия предприема мерки за защита на военните патрули по улиците"}
{"url": "http://www.mediapool.bg/kogato-pravyat-pametnik-na-kalashnikov-se-poluchava-pametnik-na-shmaizer-news269680.html", "text": "През последните дни един от най-популярните анекдоти, разпространявани в руските социални мрежи, е за злополучния паметник на Калашников в Москва. Анекдотът е актуално продължение на стария виц от Съветско време, че каквото и да правят в Русия, все се получава Калашников:\r\n\t\r\n\t\r\n\t.\r\n\tКакто е известно, част от метален барелеф до открития паметник на Михаил Калашников в Москва беше изрязана с флекс, защото се оказа, че на нея е изобразен чертеж на автомат, използван от националсоциалистите по време на Втората световна война. Става дума за \"Щурмгевер 44\" (StG 44), изобретен от германския инженер Хюго Шмайзер. Причината е, че автоматът АК-47 е бил копиран и доразвит от руснаците от чертежите на германеца – нещо, което Русия официално отказва да признае, но гафът с чертежа го доказа.", "date": "2017.09.26", "title": "\"Когато правят паметник на Калашников, се получава паметник на Шмайзер\""}
{"url": "http://www.mediapool.bg/stolichnata-obshtina-shte-razvalya-dogovori-sas-stroiteli-za-nekachestveni-remonti-news269661.html", "text": "Част от ремонтите в София се правят некачествено и договорите с техните изпълнители ще бъдат прекратени. Това заяви във вторник кметът на столицата Йорданка Фандъкова. Тя отказа да уточни за кои обекти и фирми става въпрос, тъй като все още се правел анализ и се подготвяли юридическите аргументи за спирането на контрактите.\r\n\tПо думите на Фандъкова се очаква в началото на следващата седмица да има повече информация.\r\n\t\"Аз не мога да направя павето или да сложа асфалта на един обект, но мога да не платя - с цената на строг контрол\", коментира кметът на София.\r\n\tТя обясни, че примерите за некачествена работа и забавяне на ремонтите не са много. Все пак припомни за проблемите при реконструкцията на булевардите \"Шипченски проход\" и \"Асен Йорданов\" в района на зала \"Армеец\". Изпълнителят на този обект - фирмата \"Пътища и съоръжения\", ще бъде глобен със 130 000 лв. и няма да му се плати работа за 553 000 лв. заради поставянето на некачествен асфалт. Освен това е има проблеми и с изграждането на тротоарите. \"Не мога да си представя, че може строители да работят и да ги върнеш 6 пъти за един тротоар”, коментира Фандъкова.\r\n\tТя припомни, че ремонтът около зала \"Армеец\" е само част от по-голям договор на провинилата се фирма. Настоящата реконструкция е за около 2.5 млн. лв.\n\n\r\n\tФандъкова каза още, че е поискала от фирмите, които ремонтират булевардите \"Прага\" и \"Дондуков\" да ускорят работата по тротоарите. Фандъкова се възмути и от това, че във вторник сутринта по тротоарите на бул. \"Прага\" работели само двама души и е нормално хората да са ядосани, че минават през прахоляка.\r\n\tВъв връзка с очакваните големи реконструкции в центъра на града кметът обясни, че работата по ул. \"Граф Игнатиев\" ще започне възможно най-скоро след избирането на изпълнител и когато времето позволява. Ремонтите на пространствата около храма \"Александър Невски\" обаче ще започнат най-рано в средата на следващата година, тъй като ще се изчака приключването на българското председателство на Съвета на ЕС. И за двата проекта все още няма избрани изпълнители, а евентуални обжалвания на процедурите, ще забавят подписването на договорите.", "date": "2017.09.26", "title": "Столичната община ще разваля договори със строители за некачествени ремонти"}
{"url": "http://www.mediapool.bg/balgarski-voinik-zagina-pri-intsident-s-kartechnitsa-news269681.html", "text": "30-годишният редник Николай Тошев е загинал при инцидент по време на планови стрелби на полигон \"Сливница\". Войникът е прострелян смъртоносно при работа с картечницата \"Браунинг\" от въоръжението на бронирана машина \"Гардиън\".\r\n\t \r\n\tПри работата с автомата е произведен неволен изстрел, който е улучил Тошев в лявото бедро. Мъжът е починал на път за Военномедицинска академия в София.\r\n\t \r\n\tОт съобщението на Министерството на отбраната се разбира, че преди трагичният инцидент е направена проверка на оръжието. След нея е докладвано, че оръжието е изпразнено от патрони.\n\n\r\n\t \r\n\tНиколай Тошев е на 31 години от Благоевград. На служба в армията е от месец март тази година.\r\n\t \r\n\tБойната машина M1117 \"Гардиън\" е на въоръжение в сухопътните войски от 2007 г. насам. Въоръжението й включва 12.7-милиметрова картечница \"Браунинг\" и 40-милиметров гранатомет. Предназначението на закупените седем броя бронирани машини е за българския контингент в Афганистан.\r\n\t \r\n\tВоенната прокуратура е започнала разследване.", "date": "2017.09.26", "title": "Български войник загина при инцидент с картечница"}
{"url": "http://www.mediapool.bg/stroitelite-na-struma-shte-si-poluchat-parite-sled-odobrenie-ot-ek-news269682.html", "text": "Строителите на участъци от магистрала \"Струма\" ще получат парите си, след като Европейската комисия одобри финансирането за двата строящи се участъка от Благоевград до Крупник (лот 3.1) и от Кресна до Сандански (лот 3.3). Това съобщи министърът на регионалното развитие Николай Нанков пред журналисти на форума \"Строителството през 2018 г. – възможности и перспективи\". По думите му към момента строителите на лот 3.3 имат да получават около 60 млн. лв. за свършената работа.\r\n\tВ понеделник Нанков беше на среща в Европейската комисия, където докладва напредъка по изграждането на магистрала \"Струма\".\r\n\tПо думите на министъра от Брюксел поели ангажимент до края на годината да одобрят апликационната форма за двата участъка на магистрала \"Струма\". В момента магистралата се строи с пари от българския бюджет.\r\n\tНанков похвали строителите на отсечката от Кресна до Сандански, които работят с изпреварващи темпове. Към момента физическото изпълнение на участъка е над 50%, а финансовото около 30 на сто, каза Нанков. Така вместо в средата на 2019 г., още в края на 2018 г. ще имаме нови 24 километра магистрала, допълни регионалният министър.\r\n\tИзпълнител на участъка между Кресна и Сандански е българският консорциум \"Струма Лот 3.3\", в който влизат \"ГБС инфраструктурно строителство\" АД, \"Пътстрой 92\" АД, \"Главболгарстрой“ АД и \"Геострой“ АД. Цената на строежа е над 234 млн. лв. без ДДС.\n\n\r\n\tСпоред регионалния министър 2018 г. ще е решаваща за строителството на магистрала \"Струма\", която трябва да бъде изцяло завършена през 2023 година.\r\n\t\r\n\tПрез октомври се очаква решението по Оценката за въздействие на околната среда (ОВОС) за участъка през Кресненското дефиле. В средата на 2019 г. трябва да има избран строител и издадено разрешение за строеж, за да започнат строителните дейности по най-трудния и сложен участък, каза Нанков.\r\n\tАко ОВОС докаже, че т.нар. полуизточен вариант на трасе е най-подходящ, участъкът ще бъде разделен на три подучастъка с трима отделни изпълнители.\r\n\tСамото строителство е изключително тежко и ще е голямо предизвикателство за бранша, каза Нанков.\r\n\tТой посочи, че част от виадуктите ще са по-високи от този при село Бебреш на магистрала \"Хемус\" с височина над 100-120 м.\r\n\tТази част от магистрала \"Струма\" ще бъде зрелостен изпит за българския строителен бранш, заяви още Нанков.\r\n\t\r\n\tПрез следващата година трябва да се реализира и съществен напредък по останалата част от магистрала \"Струма\", която в момента се строи, каза регионалният министър.\r\n\tОчакванията са през 2018 г. да има избран изпълнител на най-дългият шосеен тунел у нас \"Железница\", чийто търг в момента тече, стана ясно от думите на Нанков.\r\n\t\r\n\tПриоритет за правителството е и завършването на магистрала \"Хемус\".\r\n\tПрез 2018 г. реално ще се строят 9.3 км от магистралата в участъка между Ябланица и Боаза.\r\n\tИзбран е изпълнителят и за 16.2-километровия участък между Белокопитово и Буховци. Чака се да изтече срокът за обжалване на процедурата, за да се сключи договор, каза Нанков.\r\n\tВ началото на 2018 г. ще бъде обявена обществена поръчка за изпълнител на други 50 км от магистрала \"Хемус\".\r\n\tТака през 2018 г. в процес на изпълнение ще бъдат 75 км от магистралата, каза Нанков.", "date": "2017.09.26", "title": "Строителите на \"Струма\" ще си получат парите след одобрение от ЕК"}
{"url": "http://www.mediapool.bg/budapeshta-obyavi-che-shte-blokira-evropeiskoto-badeshte-na-ukraina-news269683.html", "text": "Унгария ще блокира в ЕС и ще наложи вето на всяка стъпка, която може да доведе до по-нататъшен напредък на Украйна в процеса на европейска интеграция в рамките на програмата Източно партньорство.\r\n\t \r\n\tТова заяви унгарският министър на външните работи Петер Сиярто във връзка с подписания вчера от украинския президент Петро Порошенко закон за образованието, ограничаващ преподаването на предмети на езиците на националните малцинства в Украйна, предаде ТАСС.\r\n\t \r\n\tУнгария ще блокира всякакви инициативи, изгодни за Украйна в международните организации, особено в ЕС. Ние можем да гарантираме, че това ще нанесе болезнен удар по бъдещето на Украйна, каза министърът. Решението на Порошенко да подпише закона той нарече \"позорно и срамно\".\r\n\t \r\n\tВ изявление на министъра, публикувано в сайта на външното министерство на Унгария, се припомня, че Порошенко е говорил за европейска Украйна, че е декларирал стремеж към сближаване с Европа, но решението му за подписване на закона се явява отдалечаване от Европа, тъй като е била направена огромна стъпка в обратната посока.\r\n\t \n\n\r\n\tОт този момент Украйна практически може да забрави за Европа, се казва в изявлението.", "date": "2017.09.26", "title": "Будапеща обяви, че ще блокира европейското бъдеще на Украйна"}
{"url": "http://www.mediapool.bg/partiyata-na-merkel-tarsi-zamestnik-na-finansoviya-ministar-volfgang-shoible-news269684.html", "text": "Християндемократическият съюз на Ангела Меркел обмисля да предложи сегашния финансов министър Волфганг Шойбле за председател на новия Бундестаг, съобщава вестник \"Щутгартер нахтрихтен\", като се позовава на еврокомисаря за бюджета и член на ХДС Гюнтер Йотингер.\r\n\t \r\n\tКакто отбелязва вестникът, личните качества на Шойбле ще му позволят да поддържа ред в Бундестага, където за първи път в съвременната история на Германия ще заседава нова политическа сила - крайнодясната \"Алтернатива за Германия\".\r\n\t \r\n\tАко ХДС състави коалиция с участието на свободните демократи, е твърде вероятно те да получат финансовия ресор.", "date": "2017.09.26", "title": "Партията на Меркел търси заместник на финансовия министър Волфганг Шойбле"}
{"url": "http://www.mediapool.bg/bulgaria-chaka-vanshni-saveti-za-problemite-s-mrasniya-vazduh-i-kaliakra-news269685.html", "text": "Министерството на околната среда и водите разчита на външни съвети за решаването на проблемите с мръсния въздух и изградените в нарушение ветропаркове и голф курорт край Калиакра, а отделно от Европейската комисия са обещали съдействие на страната ни в изпълнението на превантивни мерки, за да не бъде глобена държавата по двата казуса. Това съобщиха от ековедомството във вторник след среща в Брюксел на министър Нено Димов с еврокомисаря по околна среда, морско дело и рибарство Кармену Вела и екипа му.\r\n\tДвамата са постигнали съгласие, че страната ни трябва да реши тежкия проблем с наднормено запрашения въздух, като основната отговорност за това е на общините. За целта се чака Световната банка да представи идния месец доклад с разработени от нея конкретни мерки за предотвратяване на замърсяването на въздуха, който се изработва с пари от оперативната програма \"Околна среда\". Този проект ще бъде представен в поредица от работни срещи с обществеността, първата от които ще е до края на годината.\r\n\tЕврокомисията си дава сметка за сложността на казуса и че е необходимо по-дълго време за разрешаването му, посочил комисар Вела на срещата.\r\n\tПо казуса с опасността от санкции заради строежите край нос Калиакра в нарушение на европейското законодателство Димов и Вела са набелязали съвместни действия за намирането на балансирано решение, което да защити както местообитанията в защитената зона на понто-сарманските степи, така и интересите на местните общности и собствениците на имоти в района, посочиха от екоминистерството.\r\n\tПредвижда се до края на годината да бъдат обявени заповедите с въвежданите забрани за различни дейности в защитените зони край Калиакра. Преди това проектите на заповедите ще бъдат подложени на обществено обсъждане.\n\n\r\n\tНено Димов е информирал еврокомисаря, че Министерството на околната среда и водите ще се търси международна експертиза за прецизиране границите и режимите на защита в понто-сарматските степи в района на Калиакра, част от европейската мрежа НАТУРА 2000. Целта на това изследване, което трябва да обхване поне два сезона, е да се конкретизират зоните за забрана на строителни дейности. Опитът от проучването може да се използва за искане от ЕК да се преразгледат всички граници на вече обявените НАТУРА-зони, каквото намерение обяви преди време вицепремиерът Валери Симеонов.\r\n\tМинистър Димов е съобщил на комисар Велу също така, че вече във ведомството са постъпили всички забележки и препоръки по предлаганите варианти за изграждането на трасето на автомагистрала \"Струма\" през Кресненското дефиле и доклада за оценката на въздействието върху околната среда на проекта. Очаква се до 30 дни екооценката да бъде обсъдена от Висшия експертен екологичен съвет, който ще се произнесе по кой от петте маршрута да се строи. Препоръчваният от авторите на доклада участък се оспорва от природозащитниците, но в Симитли и Кресна по-скоро подкрепят предпочетеното вече трасе.", "date": "2017.09.26", "title": "България чака външни съвети за проблемите с мръсния въздух и Калиакра"}
{"url": "http://www.mediapool.bg/kataluniya-privetstva-kyurdskiya-referendum-za-nezavisimost-news269686.html", "text": "Лидерът на каталунското регионално правителство Карлес Пучдемон поздрави по телефона президента на Иракски Кюрдистан Масуд Барзани за успешния референдум за независимост, предадоха осведомителните агенции във вторник.\r\n\t \r\n\t\"Тази сутрин се обадих на президента Масуд Барзани, за да го поздравя за референдума в Иракски Кюрдистан. Пожелахме си взаимно големи успехи\", съобщи Пучдемон в Туитър.\r\n\t \r\n\tРезултатите от референдума се очакват до няколко дни. Централното правителство в Багдад се обяви против допитването, което според него е противоконституционен. Анкара и Техеран също се обявиха против референдума и в подкрепа на единството на Ирак. САЩ и редица европейски страни определиха референдума като неуместен на този етап, тъй като според тях той подкопава усилията за борба с тероризма и сигурността в региона.\r\n\t \r\n\tДействията на кюрдите н Ирак обаче са приветствани от каталунските сепаратисти, които също организират референдум за независимост, насрочен за 1 октомври. По-рано парламентът на автономната област прие два закона за референдума, първият от които създава правната основа за произвеждането му, а вторият урежда излизането от състава на Испания в случай на победа на отцепниците.\r\n\t \n\n\r\n\tМадрид смята за противоконституционни двата закона и самото допитване и предупреди, че то няма да се състои. Каталунското регионално правителство обаче твърди, че референдум на 1 октомври ще има.", "date": "2017.09.26", "title": "Каталуния приветства кюрдския референдум за независимост"}
{"url": "http://www.mediapool.bg/donald-tusk-pregovorite-za-brekzit-ne-belezhat-dostatachen-napredak-news269687.html", "text": "Преговорите за Брекзита досега не показват достатъчен напредък, за да се премине към следващата фаза на дискусии за бъдещите отношения, включително търговията, заяви в Лондон председателят на Европейския съвет Доналд Туск, цитиран от Ройтерс.\r\n\tСлед среща си с британския премиер Тереза Мей Туск каза, че приветства новия конструктивен и реалистичен тон на британското правителство. Това показва, че сме на път да приключим с философията \"и вълкът сит, и агнето цяло\" или поне така се надявам, добави той.\r\n\tЩе започнем да обсъждаме бъдещите си отношения с Обединеното кралство, щом постигнем достатъчен напредък. Според мен засега все още няма достатъчен прогрес, но работим за него, каза Туск ден след началото на четвъртия кръг от преговорите по условията за излизане на Великобритания от ЕС.\r\n\tВеликобритания и ЕС могат да осигурят успешен Брекзит, ако подходят творчески и градивно, заяви от своя страна британският премиер Тереза Мей.\r\n\tАко бъдем креативни в подхода си към проблемите, ние можем да намерим решения, които да работят както за останалите 27 страни членки на ЕС, така и за Великобритания и да запазим сътрудничеството и партньорството между Обединеното кралство и съюза, каза Мей.", "date": "2017.09.26", "title": "Доналд Туск: Преговорите за Брекзит не бележат достатъчен напредък"}
{"url": "http://www.mediapool.bg/industrialtsite-otnovo-se-obyaviha-protiv-taksa-prazna-traba-news269688.html", "text": "Пореден призив към правителството и енергийния регулатор да не се въвежда от 1 октомври такса \"празна тръба\" при преноса на природен газ отправиха от Българската федерация на индустриалните енергийни консуматори (БФИЕК) във вторник. Организацията, която от края на август предупреждава, че новият тарифен модел ще увеличи разходите на бизнеса за пренос на суровината с до 60%, изпрати протестна декларация срещу новите цени, чието одобрение се очаква да стане факт до дни.\r\n\tФедерацията отново обръща внимание на регулатора, че новият тарифен модел, който е европейско изискване и страната ни последна в ЕС го въвежда, не отразява спецификите на българския газов пазар.\r\n\tСдружението отново настоява Комисията за енергийно и водно регулиране да отложи въвеждането на входно-изходния тарифен модел за определяне на тарифи за достъп и пренос на природен газ през газопреносната мрежа, собственост на \"Булгартрансгаз“, както и да разгледа и други модели за изчисляване на разходите за преноса нагаз.\r\n\tДа бъде преосмислено и променено съотношението в разпределението на разходите в цената за пренос и достъп на природен газ в полза на реално пренесените количества, настояват индустриалците.\r\n\tСпоред тях, предлаганият и напът да бъде одобрен модел не отчита реалностите на пазара и въвежда такса \"празна тръба“ при наличие на над 60% свободен капацитет в мрежата.\n\n\r\n\tДокато в предишните писма на федерацията се предупреждаваше за протести и стачки от страна на бизнеса, ако новите цени бъдат въведени, в сегашната декларация това не се споменава.\r\n\tРегулаторът обаче твърдо е решен да одобри до края на седмицата новите цени за пренос на газа, които според анализи на \"Булгартрансгаз\" ще доведат до увеличение на крайната стойност на суровината между 0.36 и 2.4 на сто. В същото време цената на самия природен газ ще намалее от следващия месец със 7.29 на сто и като се насложат двете цени крайното поевтиняване на синьото гориво ще е под 5 на сто. Така регулаторът няма да променя цената на тока и парното през последното тримесечие на годината, което би било задължително при промяна на цените с 5 на сто независимо дали в посока горе или долу.", "date": "2017.09.26", "title": "Индустриалците отново се обявиха против такса \"празна тръба\""}
{"url": "http://www.mediapool.bg/depozitite-na-domakinstvata-sa-nad-46-mlrd-lv-news269689.html", "text": "Депозитите на домакинствата достигнаха 46.1 млрд. лв. в края на август, показва паричната статистика на Българската народна банка (БНБ). Това е увеличение на годишна база с 5.4 на сто.\r\n\tВлоговете на фирмите пък са 20.9 млрд. лв., което е увеличение спрямо август 2016 г. с 11.1%, показват още данните на централната банка.\r\n\tКредитите за фирмите се увеличават с 2.8 на сто на годишна база през август 2017 г. и достигат 31.2 млрд. лв.\r\n\tЗаемите за домакинствата в края на август са 19.4 млрд. лв. и се увеличават на годишна база с 5.7 на сто.\r\n\tВ края на август жилищните кредити са 9.2 млрд. лв. и нарастват на годишна база с 5.4 на сто. Потребителските кредити възлизат на 7.7 млрд. лв. и се увеличават с 5.4 на сто спрямо август 2016 г., сочат още данните на централната банка.", "date": "2017.09.26", "title": "Депозитите на домакинствата са над 46 млрд. лв."}
{"url": "http://www.mediapool.bg/firmi-ot-udmurtiya-tarsyat-balgarski-biznes-partnyori-news269690.html", "text": "Интерес към партньорство с български фирми са проявили седем компании от руската федеративна република Удмуртия, работещи в областта на химическа промишленост, дървопреработваща и мебелна промишленост, електроника и електротехника, строителство, производство на изделия за спортни съоръжения и др. Те са участвали в бизнес форум в София, в който са се включили над 30 български дружества.\r\n\tБизнес делегация от Удмуртия, ръководена от Михаил Хомич, постоянен комисар в Москва за Удмуртия към руския президент, се е срещнал със заместник-изпълнителния директор на Изпълнителната агенция за насърчаване на малките и средните предприятия Румяна Цаканска. Тя обяснила, че агенцията помага в установяването на преки делови контакти между руски и български фирми и в търсенето на нови пазарни ниши за българския бизнес.\r\n\tВ същото време руският посланик у нас Анатолий Макаров се срещна с икономическия министър Емил Караниколов и двамата установили, че стокообменът между двете държави се е увеличил с 35% през първото полугодие на 2017 г., достигайки 2 млрд. долара\r\n\tКараниколов и Макаров обсъдили възможностите за разширяване и задълбочаване на двустранните търговско-икономически взаимоотношения, като икономическият министър представил мерките за насърчаване на инвестициите в страната , както и възможностите в индустриалните зони у нас.", "date": "2017.09.26", "title": "Фирми от Удмуртия търсят български бизнес партньори"}
{"url": "http://www.mediapool.bg/ninova-gledaite-germaniya-mislete-za-bulgaria-news269691.html", "text": "\"Гледайте Германия, мислете за България\". Така лидерът на БСП Корнелия Нинова коментира резултатите от изборите в Германия.\r\n\tТя отбеляза, че и традиционната десница, и традиционната левица губят гласове, а за пръв път в следвоенната история на страната в парламента влиза крайнодясна партия. Според Нинова основната причина за това е, че в предишното правителство десницата и левицата бяха в коалиция.\r\n\t\"Големите коалиции унищожиха системните партии\", заяви Нинова.\r\n\tСпоред нея в годините на прехода у нас до изборите партиите са една срещу друга \"в името на народа\", а след изборите - \"заедно за келепира\". Нинова смята, че резултатите от вота в Германия са потвърдили позицията на БСП да не влиза в коалиция с ГЕРБ.\r\n\t\"Казваме го на наши и на чужди, които в момента продължават да работят за събирането на БСП и ГЕРБ. Съюз между големите партии - ляво и дясно - е пагубен за държавата и за самите партии\", заяви Нинова. По този начин – с изборните резултати в Германия, тя атакува най-вече отстранения от ръководството на БСП Георги Гергов, за когото стана известно, че е настоявал за голяма коалиция с ГЕРБ.\n\n\r\n\tНа въпрос защо критикува крайната десница в Германия, но преди последните избори е определила \"Обединени патриоти\" като най-подходящ коалиционен партньор за БСП, Нинова заяви, че тогава е говорила за това, че програмите на БСП и националистите са близки. Впоследствие обаче патриотите се отказали от всички заявки, които ги сближавали със социалистите, като преизчисляването на всички пенсии например.", "date": "2017.09.26", "title": "Нинова: Гледайте Германия, мислете за България"}
{"url": "http://www.mediapool.bg/makron-predlaga-obshti-evropeiski-sili-za-namesa-obsht-byudzhet-za-otbrana-i-obshta-doktrina-za-deistvie-news269692.html", "text": "Френският президент Еманюел Макрон предложи отбраната й сигурността на Европа да се укрепят чрез създаване на общи сили за намеса, общ бюджет за отбрана и обща доктрина за действие, предаде Франс прес във вторник.\r\n\tВ реч в парижката Сорбона, в която огласи плановете си за реформи в Европейския съюз, той поиска също да бъдат създадени Европейска академия за разузнаване, за да се засили взаимодействието между специалните служби и обмена на информация в името на борбата с тероризма, Европейска прокуратура, която да работи по дела, свързани с терористична дейност, и общи сили за гражданска защита за справяне с природни бедствия.\r\n\t\"Сигурността е основата на всяка политическа общност\", а Европа е изправена пред двойно предизвикателство - постепенното и неизбежно оттегляне на САЩ и терористичната заплаха, отбеляза френският държавен глава.\r\n\tЕвропа трябва да има самостоятелен капацитет за намеса, допълващ този на НАТО, и да развие обща стратегическа култура, добави той.\r\n\tСпоред него до началото на следващото десетилетие Европа трябва да има общи сили за интервенция, общ бюджет и доктрина за действие.\n\n\r\n\tМакрон поиска също поетапно създаване на европейска гранична полиция, за да се гарантира по-добро охраняване на границите, както и общи сили за гражданска защита за справяне с природни бедствия, посочва Ройтерс.\r\n\tФренският президент предложи да бъде създаден Европейски офис за предоставянето на убежище, за да се ускорят и хармонизират европейските миграционните процедури, както и стандарт на ЕС за личните документи за по-добро управляване на миграционните потоци. Той иска също да има европейска програма за финансиране на интегрирането и обучението на бежанци.\r\n\tМакрон предупреди за опасностите от антиимигрантския национализъм и заяви, че те противоречат на принципите на обща Европа, родена от трагедията на световните войни.\r\n\tВ речта си в парижкия университет президентът заяви, че Европа е твърде слаба, твърде бавна и прекалено неефикасна. Само тя обаче може да ни осигури капацитет за действие пред големите съвременни предизвикателства, изтъкна той.\r\n\tЕдна по-уязвима Европа е изложена днес на вълните на глобализацията. Единственият път, който гарантира бъдещето ни, е възстановяването на суверенна, единна и демократична Европа.\r\n\tМакрон говори и по темата за развитието. Повече не можем да гледаме на Африка като на заплаха. Трябва да я разглеждаме като партньор. Помощта за развитие трябва да се увеличи, каза той.\r\n\tДокато президентът държеше реч в Сорбоната, неголям брой студенти и активисти протестираха в район. Те бяха охранявани от превъзхождаща ги по численост полиция за борба с безредиците, въоръжена с щитове и палки, но демонстрацията беше мирна.\r\n\tПротестиращите изразиха гнева си срещу ориентираната към бизнеса трудова политика на Макрон и начина, по който той я налага - чрез изпълнителни заповеди, вместо чрез продължителни парламентарни дебати, отбелязва АП.", "date": "2017.09.26", "title": "Макрон предлага общи европейски сили за намеса, общ бюджет за отбрана и обща доктрина за действие"}
{"url": "http://www.mediapool.bg/45-nominatsii-za-nagradite-i-antiprizovete-v-mezhdunarodniya-den-na-pravoto-da-znam-2017-news269693.html", "text": "На 28 септември – Международният ден на правото да знам,  ще поделят четири награди \"Златен ключ\" и две антинагради – \"Катинар\" и \"Вързан ключ\", за принос в областта на свободата на информация, съобщават от фондация Програма достъп до информация (ПДИ).\r\n\tПетнадесетата церемония по награждаването ще се проведе в Литературен клуб \"Перото\" на Националния дворец на културата, София от 16 ч.\r\n\tЦелта на ежегодните награди е да се окуражават активни граждани, журналисти и неправителствени организации да упражняват правото си на достъп до информация, да се насърчават институциите да изпълняват задълженията си по Закона за достъп до обществена информация и да бъдат прозрачни и отчетни пред обществото, както и да се посочат институциите, които нарушават правото на достъп до информация.\r\n\tДенят на правото да знам е важна част от кампанията за популяризиране, утвърждаване и развиване на стандартите за свобода на информацията на национално, регионално и международно ниво. Отбелязван от десетки организации и стотици активисти по света, 28 септември е признат от много правителства и комисари по информацията. През октомври 2015 ЮНЕСКО обяви 28 септември за Международен ден на всеобщия достъп до информация.", "date": "2017.09.26", "title": "45 номинации за наградите и антипризовете в Международния ден на правото да знам 2017"}
{"url": "http://www.mediapool.bg/balgarskata-smetna-palata-shte-obuchava-makedonskata-news269694.html", "text": "Българската Сметна палата ще обучава македонската, стана ясно във вторник.\r\n\tПредседателят на българската институция Цветан Цветков и генералният одитор на Върховната одитна институция на Република Хърватия Иван Клешич подписаха споразумение за създаването на консорциум между двете организации. Той ще работи по европроект с цел върховната одитна институция на Македония да бъде обучена да подобри административния си капацитет и да повиши ефективността на одитите си.\r\n\tРепублика Македония избра ръководител на проекта да е българската Сметна палата, а в изпълнението на дейностите по него да бъде подпомагана от хърватската Сметна палата. Така за първи път българска администрация спечели да бъде ръководител на туининг проект със средства от ЕС.\r\n\tПроектът трябва да бъде завършен за 21 месеца. Стойността му е 1.4 млн. евро. За напредъка и изпълнението на проекта българската Сметна палата ще докладва на Европейската комисия.", "date": "2017.09.26", "title": "Българската Сметна палата ще обучава македонската"}
