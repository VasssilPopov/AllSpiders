{"url": "https://www.mediapool.bg/falstart-za-shampiona-germaniya-na-svetovnoto-v-rusiya-news280418.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНастоящият световен футболен шампион Германия започна с изненадваща загуба участието си на Мондиал 2018. Бундестимът загуби с 0:1 от отбора на Мексико.\r\n\tЕдинственият гол в двубоя вкара мексиканецът Ирвинг Лосано в 35-ата минута. Веднага след гола германците изнесоха играта в половината на противника и имаха шанс да изравнят, но Тони Кроос удари греда.\r\n\tПрез втората половина мексиканските футболисти направиха няколко доби контраатаки. Германците имаха шанс да изравнят в края на двубоя, но не успяха да отбележат попадение.\r\n\tТова е трети пореден случай на световно първенство, при който шампионът не започва с победа. През 2014 г. Испания започна с поражение 1:5 от Холандия, а четири години по-рано Италия направи 1:1 с Парагвай.\r\n\tГермания обаче не е имала слаб старт от 1986 г., когато направи 1:1 с Уругвай. В последните си три първенства пък германците неизменно бележеха по четири гола.\n\n\r\n\tПо-рано през деня отборът на Сърбия победи с 1:0 Коста Рика в първия двубой от група Е. Гола вкара капитанът Александър Коларов в 57-ата мин. Той отбеляза от пряк свободен удар.\r\n\tДвубоят беше равностоен, а в края и доста напрегнат. В добавеното време Александър Приович удари без топка съперник по лицето. След разглеждане на ситуацията чрез системата за видеоповторения (VAR) главният съдия Маланг Диедхиу от Сенегал обаче реши, че няма нарушение на сърбина и така не бе показан първи червен картон на световното първенство.\r\n\tПоследният мач в програмата за неделя е между Бразилия и Швейцария.", "date": "2018.06.17", "title": "Фалстарт за шампиона Германия на световното в Русия"}
{"url": "https://www.mediapool.bg/svetlana-doncheva-ne-sam-rasist-no-vseki-ima-prava-i-zadalzheniya-news280412.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе съм расист, не мразя циганите, не смятам, че са по-долна категория от нас, но и тук монетата има две страни. Всеки трябва да има и права, и задължения. Така съпругата на вицепремиера Томислав Дончев – Светлана, обясни свой пост във фейсбук от миналата седмица, който предизвика противоречиви реакции.\r\n\tПубликацията гласеше: \"Морковите за циганите са на свършване и е време за тоягата\". След това обясни отново в профила си, че има предвид, че и ромите имат задължения, както останалите български граждани.\r\n\tВ неделя пред бТВ Светлана Дончева отново обясни, че поводът за мнението ѝ във фейсбук са две случки. Първата е от Габрово. \"Видях видео от мой приятел в Габрово – на пръв поглед нищо необичайно, докато не пуснах звука и се чу оглушителна циганска музика, явно огласяща целия квартал. Това е кварталът, където Томислав е израснал и се вижда и блока му. Видеото е заснето в 20 ч. вечерта, а музиката идва от апартамент в блок\", посочи тя.\r\n\tМузикалният тормоз бил денонощен, а полицията има ограничени правомощия. \"На пръв поглед е лесно – подаваш сигнал до полицията, която трябва да осигури обществения ред. Но не е така. Полицията може само да направи забележка, не може да влезе вътре или да отнеме устройството, а тормозът е денонощен\", каза Дончева.\r\n\tВторият повод е репортаж за бой на столично кръстовище с участие на роми. \"Съчетавайки двата повода, това провокира моята реакция. Това е предисторията на този според мен изкуствен скандал\", каза тя.\n\n\r\n\tДончева смята, че за момента ромската интеграция е илюзия. \"Има много цигани, които са успели да се интегрират и да излязат от ужасния социален модел, цигани, които завършват медицина, стават инженери. Те са пример, че не са по-долна класа от нас, но голяма част от тях не са осъзнали задълженията си към това общество и злоупотребяват с това. Смятат, че са в ролята на жертва\", посочи тя.\r\n\tДончева се извини за публикацията си. Добави, че по инерция \"сложих циганите под общ знаменател и тези, които са се образовали и са се интегрирали, могат и ще се почувстват засегнати\".", "date": "2018.06.17", "title": "Светлана Дончева: Не съм расист, но всеки има права и задължения"}
{"url": "https://www.mediapool.bg/rosen-plevneliev-i-desi-banova-se-ozheniha-news280414.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на България (2012 – 2017 г.) Росен Плевнелиев и дългогодишната синоптичка на Нова телевизия Десислава Банова сключиха брак в неделя, съобщи телевизията.\r\n\tДвамата се оженили в тесен семеен и приятелски кръг.\r\n\tДвамата се сгодиха през март, а малко по-късно обявиха, че чакат дете. Това е трети брак за Плевнелиев, и втори за Банова.\r\n\tВ края на ноември миналата година Банова и Плевнелиев обявиха, че са двойка в предаването \"На кафе\".", "date": "2018.06.17", "title": "Росен Плевнелиев и Деси Банова се ожениха"}
{"url": "https://www.mediapool.bg/slabo-zemetresenie-krai-razlog-news280408.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлабо земетресение край Разлог е регистрирано малко преди 6 часа сутринта в неделя, съобщиха от Националния институт по геофизика, геодезия и география. Трусът е бил с магнитуд 3 по Рихтер.\r\n\tЕпицентърът е бил на 9 км от Разлог, между селата Горно Драглище и Добърско на дълбочината един километър.\r\n\tНяма данни за щети и пострадали.", "date": "2018.06.17", "title": "Слабо земетресение край Разлог"}
{"url": "https://www.mediapool.bg/taksi-rani-8-dushi-v-tsentara-na-moskva-news280409.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТакси се вряза в пешеходци на Червения площад в Москва късно в събота. Ранени бяха 8 души, сред които и двама мексикански граждани, пристигнали в Русия заради Световното първенство по футбол.\r\n\tСпоред здравните власти травмите на 7 от ранените са леки, а само на един – по-тежки. В болница са настанени двамата мексиканци, една украинка и две рускини.\r\n\tПървоначалната информация беше, че шофьорът на таксито е бил пиян. По-късно властите обявиха, че той не е бил под въздействието на алкохол.\r\n\t\"Имаше неприятен инцидент с такси. Шофьорът е загубил контрол\", написа в Twitter кметът на Москва Сергей Собянин. Според източник на агенция \"Интерфакс\" водачът задрямал на волана и случайно натиснал педала на газта.\r\n\tВодачът на таксито има шофьорска книжка, издадена в Казахстан. Пребиваването му в Русия било законно, имал всички необходими документи за работа. Шофьорът заявил, че заспал зад волана, след като работил цяла нощ. Мъжът опитал да избяга от мястото на инцидента, защото се уплашил.\n\n\r\n\tСрещу таксиметровия шофьор е заведено наказателно дело за нарушение на правилата за движение. Самият той е задържан в ареста. Според събраните досега данни, водачът е от киргизки произход и е роден през 1990 г. В понеделник ще бъде определена мярка за задържане.", "date": "2018.06.17", "title": "Такси рани 8 души в центъра на Москва"}
{"url": "https://www.mediapool.bg/grazhdanski-organizatsii-na-protest-sreshtu-oligarhiyata-i-slugite-v-politikata-news280411.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщ протест, обединяващ няколко каузи, сред които най-вече опазването на природата, щсе проведе в неделя на площад \"Независимост\" в София. Демонстрацията беше под надслов \"Спаси България\" и се организира във фейсбук. На събитието се събраха няколко десетки души.\r\n\tСъбитието обединява различни общности, създадени в социалната мрежа, по повод различни казуси в защита на природата и срещу застрояването на различни местности и зелени площи в страната. Сред организаторите са над 20 сдружения, сред които тези за спасяване на Национален парк \"Пирин\", старозагорския парк \"Бедечка\", местността Рупите, Борисовата градина, плаж Корал.\r\n\t\"Обединяваме се за да докажем, че в България има гражданско общество и то не е безразлично към случващото се. И защото си данъкоплатец, и защото си избирател, и защото ти пука, този призив е към теб. Обърни гръб на олигархията и слугите ѝ в политиката,\" се казва на страницата на събитието.\r\n\tСпоред сдруженията, в момента олигархията се е насочила към последния останал публичен ресурс в страната - българската природа. \"Олигархията, която държи да запази статуквото, за да продължи да сече, мачка, огражда и бетонира нашата дива природа за своя лична финансова изгода. Пирин, Рупите, Кресна, Странджа, Болата, Корал, Делфин, Иракли, Карадере, Камчия, Калиакра, Шабла, Камен бряг, Дуранкулак, Морската градина на Варна, „Младост“, Борисовата градина и Западния парк в София, изброяват организаторите.", "date": "2018.06.17", "title": "Граждански организации на протест срещу \"олигархията и слугите ѝ в политиката\""}
{"url": "https://www.mediapool.bg/mazh-zagina-pri-pozhar-vav-varna-news280415.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t67-годишен мъж е загинал при пожар, възникнал във временни постройки в двора на жилищна кооперация в центъра на Варна. Пожарът е напълно потушен.\r\n\tЖена на 67 години и мъж на 53 години са отведени в болница, тъй като са вдишали дим. Няма опасност за живота им.\r\n\tПо случая е образувано досъдебно производство.", "date": "2018.06.17", "title": "Мъж загина при пожар във Варна"}
{"url": "https://www.mediapool.bg/grazhdanska-otgovornost-za-narushitelite-na-patya-mozhe-da-skochi-drastichno-news280410.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДрастично увеличение на задължителната застраховка \"Гражданска отговорност\" за нарушителите на пътя предвижда проектът за въвеждането на системата \"бонус малус\" при определянето на цените на полиците. Според различните варианти застраховката за шофьорите с нарушения може да се оскъпи със 180 до 400 процента. При сегашните цени това означава, че тя може да стигне 1000 лева, предаде бТВ.\r\n\tЗа въвеждането на системата, при която цената на застраховката зависи и от това дали шофьорът има нарушения, или не, се говори от години. Системата се използва в много европейски държави. У нас обаче все още цената на застраховката зависи от фактори като стажа на шофьора, възрастта, населеното място и кубатура на колата.\r\n\tСпоред вариантите за въвеждане на системата се предвиждат отстъпки от 7 до 40 на сто за изрядните шофьори.\r\n\tС въвеждането на новата система всеки застраховател ще прецени кои фактори да вземе предвид при формиране цената на полицата. Водещо ще бъде дали водачът е имал нарушения през последната година.\r\n\tОчаква се до няколко месеца да бъде готов и финалният вариант на системата.", "date": "2018.06.17", "title": "\"Гражданска отговорност\" за нарушителите на пътя може да скочи драстично"}
{"url": "https://www.mediapool.bg/750-avtobusa-shte-shestvat-v-sofiya-sreshtu-sporen-zakon-news280416.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа протеста на превозвачите срещу закона за създаване на автомобилна браншова камара в София ще пристигнат 750 автобуса. Демонстрацията срещу внесения в парламента законопроект е насрочена за 25 юни. По-рано тази седмица превозвачите стачкуваха ефективно за час и половина.\r\n\tПред БНР Магдалена Милтенова, член на контролния съвет на Националното сдружение на автобусните превозвачи и председател на Браншовия съюз за стопанска инициатива в транспорта, обясни, че засега не се предвижда спиране на автобусните превози в страната. Недоволството от спорния законопроект ще бъде изразено с автобусно шествие от храм \"Александър Невски\" по бул. \"Цариградско шосе\". То със сигурност ще затрудни движението в столицата.\r\n\tАко исканията им за оттегляне на законопроекта за автомобилна камара не бъдат изпълнени и след този протест, от 28 юни всеки четвъртък ще има регулярни стачни действия, каза още Милтенова.", "date": "2018.06.17", "title": "750 автобуса ще шестват в София срещу спорен закон"}
{"url": "https://www.mediapool.bg/atina-i-skopie-ofitsialno-slozhiha-krai-na-spora-za-imeto-na-makedoniya-news280407.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГърция и Македония официално сложиха край на 27-годишния спор за името на бившата югославска република. На брега на Преспанското езеро в неделя беше подписано споразумението, според което Македония вече ще се нарича Северна Македония.\r\n\t\r\n\t\r\n\tПремиерите на двете страни Зоран Заев и Алексис Ципрас неколкократно определиха събитието като историческо и посочиха, че то оставя в миналото конфликтите между Атина и Скопие и в същото време отваря нова ера на добросъседски отношения между двете държави. Двамата декларираха, че ще работят за приемането на документа от народите на държавите си.\r\n\tРазрешаването на спора за името на Македония дава възможност на Скопие да задвижи преговорите за присъединяване към Европейския съюз и НАТО, което би я отдалечило от руското влияние.\r\n\tСпоразумението, което предизвика недоволството на опозицията и в Атина, и в Скопие, беше подписано на гръцкия бряг на Преспанското езеро. То се намира на границата между Гърция, Македония и Албания. Документът беше парафиран в 11.40 часа от министрите на външните работи на двете държави под погледите на премиерите Зоран Заев и Алексис Ципрас, както и на външния министър на ЕС Федерика Могерини, еврокомисаря по присъединяването Йоханес Хан и на посредника на ООН по спора за името Матю Нимиц.\n\n\r\n\t\r\n\t\r\n\tВъпреки демонстрацията на топли чувства между Заев и Ципрас за неделя бяха планирани протести срещу договореното от правителствата им споразумение, както в Македония, така и в Гърция. Близо 4000 души се събраха в малко селище на 40 км от мястото, на което беше подписано споразумението за името на Македония. Те искаха да стигнат до селцето Псарадес, което се превърна в сцена на историческото събитие, но бяха спрени от полицията. Последваха сблъсъци, в които силите на реда използваха сълзотворен газ срещу протестиращите.\r\n\t\r\n\tПодобни сцени имаше в събота вечерта, когато демонстрация срещу договора със Скопие имаше в Атина. Според проучване, поръчано от гръцки медии, близо 70% от гърците не одобряват името Северна Македония.\r\n\tПротести имаше в неделя и в македонския град Битоля. Той беше организиран от ВМРО-ДПМНЕ, която в момента е в опозиция. Според македонски медии на демострацията са присъствали хиляди хора.\r\n\tПодписването на споразумението е само първа стъпка за влизането му в сила. Приемането му ще бъде подложено на референдум в Македония през есента, преди това то трябва да бъде гласувано от парламента в Скопие. Ще е нужна и промяна на македонската конституция. Според македонското правителство през тази седмица споразумението ще бъде прието първо от кабинета и изпратено за гласуване в парламента. Очаква се то да бъде одобрено от депутатите. След това президентът Георге Иванов трябва да подпише указ за ратификацията. Той вече заяви, че няма намерение да го направи и вероятно ще наложи вето. В този случай парламентът трябва да гласува споразумението повторно и ако то събере нужните гласове, президентът ще е длъжен да подпише указ за ратификацията.\r\n\tПарламентът в Атина също трябва да гласува споразумението. Очаква се гръцкото правителство да има повече проблеми при одобряването на документа. Двете правителства се надяват парламентите да гласуват документа в следващите няколко дни, за да може при следващата среща на лидерите на ЕС в края на юни Македония да получи дата за началото на преговорите за присъединяване към съюза.\r\n\t\r\n\t, каза в речта си преди подписването Алексис Ципрас. Той се обърна към гърците и македонците с призив да прочетат споразумението между Атина и Скопие и да го подкрепят без предразсъдъци. Добави че това е \"патриотичен договор\".\r\n\t\r\n\t, обяви още Ципрас.\r\n\t, приключи Ципрас.\r\n\t\r\n\tМетафора използва и македонският премиер Зоран Заев. , обяви той в речта си и цитира думи на гръцкия философ Аристотел, според които \"с вяра, кураж и надежда, можеш да преместиш планини\".\r\n\t, каза Заев и добави, че последните три десетилетия са били време на несигурност за бъдещето. С подписването на договора за името се полагали основните на \"пътя за общото ни бъдеще и партньорство\".\r\n\t\r\n\t\r\n\tЗаев очерта и бъдещите стъпки в отношенията с Гърция – отваряне на границите за сътрудничество, съсредоточаване върху общата сигурност и по-интензивно икономическо сътрудничество.\r\n\tТой се обърна и към опонентите на споразумението с думите, че имат право на мнение и аргументи, но \"европейска ценност е да се намери решение чрез диалог между институциите\". , каза македонският премиер.\r\n\t\r\n\tПодписването на споразумението стана на гръцкия бряг на Преспанското езеро. Гостът на събитието – Зоран Заев, пристигна с лодка и беше посрещнат с прегръдки от Ципрас.\r\n\t\r\n\t\r\n\tПо-рано правителството на гръцкия премиер оцеля при вот на недоверие. Той беше поискан от опозицията, която се обяви срещу споразумението за името Северна Македония.\r\n\t\r\n\t\r\n\tДвамата премиери бяха посрещнати с бурни аплодисменти и на крака от хората, допуснати до церемонията, която беше придружена със сериозни мерки за сигурност заради подготвяните протести от страна на опозиционните партии и в двете страни.\r\n\tПреди това присъстващите поздравиха за рождения му ден посредника на ООН по спора за името Матю Нимиц, който след церемонията заяви, че събитието е подарък за рождения му ден.\r\n\tСлед подписването Заев свали вратовръзката си я връчи на Ципрас, който по принцип не носи подобни аксесоари дори и на най-официални събития. Гръцкият премиер прибра вратовръзката в джоба на сакото си.\r\n\t\r\n\t\r\n\tСлед това двамата, представителите на ООН и ЕК, както и другите официални гости се отправиха с лодка на обяд на македонския бряг на Преспанското езеро. При завръщането си в Гърция Ципрас заяви, че на обяда на македонска територия било \"весело като на сватба\". Той коментира, че протестите срещу новото име на Македония не са събрали очакваните милиони недоволни, а присъствалите на тях около 40 000 души били пренебрежимо малко.\r\n\t\r\n\tКато \"храбра и важна крачка\" определи българският премиер Бойко Борисов подписването на договора за новото име на Македония.\r\n\t, написа Борисов във фейсбук.\r\n\t, написа външният министър Екатерина Захариева във фейсбук.\r\n\tАнализатори критикуват българското одобрение за името Северна Македония, тъй като според тях то може да де основание за териториални претенции към България. Правителствата в Скопие и София отхвърлят тези опасения.", "date": "2018.06.17", "title": "Атина и Скопие официално сложиха край на спора за името на Македония"}
{"url": "https://www.mediapool.bg/otnovo-naprezhenie-v-es-zaradi-migrantite-news280413.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапрежението в Европейския съюз по отношение на политиката за мигрантите отново се засилва. Италия и Белгия поискаха промени в правилата на ЕС за прием на мигранти. Въпросът доведе и до политически трус в Германия, а по неофициална информация канцлерът Ангела Меркел се опитва да организира среща с лидери на страни от ЕС по въпроса преди официалната среща на европейските лидери на 28 и 29 юни, предадоха Ройтерс и ТАСС, цитирайки в. \"Билд\".\r\n\tГерманското издание съобщи, че Меркел иска да обсъди възможни решения с Гърция, Италия и Австрия. \"Все още не е прието, на етапа на планирането сме. Не е ясно и кога ще се състои тази специална среща\", заявява пред вестника член на италианското правителство.\r\n\tВ същото време коалиционният партньор на Меркел - Християндемократичният съюз, засилва натиска си върху нея за сделка за мигрантите в рамките на ЕС.\r\n\tВ неделя външният министър на Италия заяви, че страните от ЕС трябва \"да сменят темпото\" относно миграцията. Новото италианско правителство на крайнодясната партия \"Лига\" и антисистемното движение \"Пет звезди\" затвори италианските пристанища за хуманитарни организации, спасяващи бедстващи мигранти в Средиземно море.\r\n\tЗа промяна в политиката относно мигрантите се обяви и министърът на миграцията на Белгия Тео Франкен.\n\n\r\n\tОсвен противоречия сред европейските държави политиката към мигрантите предизвика и вътрешнополитическа криза в Германия. Появи се информация, че вътрешният министър на страната и представител на Християнсоциалния съюз (ХСС) Хорст Зеерхофер, заявил на събиране на партията, че \"не мога повече да работя с тази жена (Меркел – бел. ред.)\". Засега обаче от ХСС нямат намерение да развалят управляващата коалиция с Християндемократическия съюз на Меркел.\r\n\t\r\n\tСпоред \"Билд\" е възможно още следващия уикенд Меркел да организира среща с европейските лидери заради политиката по отношение на мигрантите. \"Не се планира специална европейска среща на високо равнище. Свикването на подобна среща зависи от институциите на ЕС“, каза говорителят на германското правителство, цитиран от ДПА. Очевидно германското правителство води дискусии в този контекст с различни страни членки и с Еврокомисията, допълни той.\r\n\tСред страните от ЕС няма единодушие относно начина за справянето с големите групи хора, бягащи от конфликти, особено в Близкия изток. Меркел заема твърда позиция, че миграционната политика може да бъде договаряне и прилагана само на европейско равнище. Съюзниците ѝ от ХСС и вътрешният министър Хорст Зеехофер искат едностранни действия. Противоречията накарали Зеехофер да заяви няколко пъти по време на среща на партията си: \"Не мога повече да работя с тази жена\".\r\n\tВ същото време германски медии разпространиха информация, че ХСС ще даде две седмици на Меркел, за да постигне европейско решение за мигрантската политика, преди да приложат, в предизвикателство срещу нея, плана на Зеехофер бежанци да бъдат връщани още на границата. Подобно отлагане би успокоило напрежението между управляващите в Германия. От ХСС обаче отрекоха официално информацията и добавиха, че няма никаква договореност нито за прилагането на плана за връщане на мигранти, нито за отлагането му.\r\n\t18 юни е срокът, поставен от ХСС, да започне прилагането на националния план, който Меркел отхвърля като отрицание на нейната политика на отворените врати от 2015 г. Освен това едностранната германска политика би нанесла удар на шенгенската система на отворени граници, отбелязва \"Ройтерс\".\r\n\tАко Зеехофер предизвика канцлера и приложи плана си от понеделник, канцлерът би била принудена да го уволни, отбелязва \"Ройтерс\". Дори се говори, че 70-годишният консервативен парламентарен алианс между ХДС и ХСС може да пропадне. Без ХСС коалицията на Меркел, която включва и социалдемократите, би загубила парламентарното си мнозинство.\r\n\tЗеехофер заяви пред \"Билд ам зонтаг\": \"Никой в ХСС няма интерес да сваля канцлера или да разваля парламентарния съюз ХДС/ХСС, нито да взривява коалицията\". По същество обаче той не показа признаци, че променя позицията си, а други водещи представители на ХСС заявиха, че държат прилагането на новата политика да започне бързо.\r\n\tПо-късно Зеерхофер заяви, че кризата в Германия заради мигрантите може да бъде преодоляна и че е нужно общоевропейско решение, което се надява, че ще бъде постигнато на срещата на евролидерите в края на юни.\r\n\t\r\n\tБезкомпромисната тактика, възприета от новото популистко правителство на Италия, е начин да бъдат убедени партньорите в Европейския съюз \"да сменят темпото\" относно миграцията, заяви новият италиански външен министър, цитиран от ДПА. \"Целта ни е да събудим съвестта на европейските правителства и да ги накараме да сменят темпото по отношение на миграцията, каза пред в. \"Кориере дела сера\" Енцо Моаверо Миланези, технократ и бивш съдия в съда на ЕС.\r\n\tИталия иска ЕС да създаде приемни центрове в страните, от които идват и през които минават транзитно мигрантите, и там да се обработват молбите за убежище и да бъдат убеждавани някои мигранти да не тръгват към Европа, каза министърът.\r\n\tТой обясни, че това ще са \"места за помощ и подслон, където можеш да промениш намеренията си и да се върнеш у дома с финансова подкрепа от ЕС\".\r\n\tИталия ще поднови и призивите за задължителен европейски механизъм за преразпределяне на кандидатите за убежище в Евросъюза. Досега опитите за въвеждане на такъв са безуспешни.\r\n\tМоаверо се разграничи от изказванията за \"ос на желаещите\" между Италия, Австрия и Германия, която би се заела с каузата за по-строги европейски мерки срещу незаконната миграция. Той определи като неуместна думата \"ос\", която напомняла за съюза между нацистка Германия и фашистка Италия през Втората световна война, и призова всички склонни страни от ЕС да си сътрудничат.\r\n\tЗа промяна на политиката относно мигрантите се обяви и министърът на миграцията на Белгия Тео Франкен. \"Европа трябва да последва примера на Австралия и да приема молби за убежище чрез ООН\", заяви той, цитиран от електронното издание \"Политико\".\r\n\t\"Европа трябва да приема бежанци, които искат убежище през лагерите на ООН в зоните на конфликт и да отпраща тези, които акостират на бреговете с кораби\", категоричен е той. Според Франкен бежанците, които идват директно в Европа, трябва да загубят правото си на убежище.\r\n\t\"Нелегалната миграция трябва да спре. Като оставим на страна 15-те процента, които искат отворени граници, подкрепата на мнозинството от населението към подобна идея се топи като сняг под слънцето. Тези хора не са расисти, а мислят рационално\", заяви още министърът на миграцията на Белгия Тео Франкен.\r\n\tМеждувременно корабът с близо 630 мигранти, спасени в Средиземно море, акостира в неделя в пристанището на испанския град Валенсия. Той беше насочен към порта, след като Малта и Италия отказаха да приемат мигрантите, които бедстваха няколко дни в открито море. Решението на италианското правителство да затвори пристанищата си за нелегални мигранти предизвика многохиляден протест в Рим.", "date": "2018.06.17", "title": "Отново напрежение в ЕС заради мигрантите"}
{"url": "https://www.mediapool.bg/poroi-navodni-burgas-vodata-otnese-ulitsa-v-dupnitsa-news280417.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБуря със силен вятър и градушка премина през Бургас. В следствие на дъжда има паднали дървета, наводнени улици и задръствания в града и околностите, предаде БГНЕС.\r\n\tКрайпътно дърво е паднало върху автомобил, докато се движил по обходния път от Поморие към Бургас. Шофьорът е пострадал леко. Мъжът е с охлузвания и в шок. Откаран е за преглед в бургаската болница.\r\n\tПътувал е заедно със семейството си, но други пострадали няма.\r\n\tИнцидентът обаче предизвика километрично задръстване в едното платно на пътя от Южното Черноморие в посока Бургас. След пороя движението е изключително интензивно.\r\n\tДруго дърво падна в двора на училище \"Климент Охридски\". При този инцидент няма пострадали и щети.\n\n\r\n\tПороят за кратко наводни улици в Бургас и ниските етажи на няколко къщи. Екипи работят по отводняването им.\r\n\tЗа неделя е обявен жъл код за валежи в цялата страна. От НИМХ съобщиха за повишение на нивата на някои реки и очаквано покачване в следващите часове. Нивата обаче са под праговете за внимание. Предупреждение за наводнения има по поречията на притоците на Струма и Места за неделя и ранните часове на понеделник.\r\n\tВ неделя силният дъжд доведе до разрушения и щети в Дупница.\r\n\t\r\n\tЦяла улица в града беше отнесена от водата, а хората в засегнатите участъци не могат да излязат от домовете си. Стихията предизвика щети по къщи и автомобили в целия град. Една жена е пострадала, след като е паднала в шахта.", "date": "2018.06.17", "title": "Порой наводни Бургас, водата отнесе улица в Дупница"}
{"url": "https://www.mediapool.bg/mazh-prebi-do-smart-priyatelkata-si-news280419.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t19-годишно момиче от Айтос е починало, след като е било пребито от приятеля си и баща на детето ѝ.\r\n\tМомичето живеело на семейни начала с 27-годишен криминално проявен софиянец, който е задържан като извършител на престъплението, съобщиха от полицията.\r\n\tДвамата имат дете на 2 години и 8 месеца.\r\n\tСигналът за откритата в безсъзнание млада жена е подаден в полицията в събота към 20.25 часа. Тя е била с множество рани по главата и тялото. Транспортирана е в болница, но въпреки усилията на медиците, е починала.\r\n\tПо случая е образувано досъдебно производство.", "date": "2018.06.17", "title": "Мъж преби до смърт приятелката си"}
