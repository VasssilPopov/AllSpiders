{"url": "http://www.mediapool.bg/svirepoto-vreme-e-dovelo-do-spad-s-20-na-proizvodstvoto-na-vino-vav-frantsiya-news270227.html", "text": "Производството на вино във Франция се е свило през 2017 г. с 19 на сто спрямо предходната година до едва 36,9 милиона хектолитра. Причина за спада са неблагоприятните климатични условия, сочи оценка на аграрното министерство в Париж, цитирана от Франс прес.\r\n\t\"Спадът във винопроизводството изглежда се дължи основно на свирепите пролетни слани, връхлетели в чувствителен стадий от развитието на лозите всички винарски райони в една или друга степен\", посочва статистическата служба на министерството в комюнике, разпространено в събота.\r\n\tНай-силно са засегнати лозята в Югозападна Франция, пострадали и от градушки, каквито имаше през годината и в югоизточните департаменти.\r\n\tНовите данни потвърждават прогнозите на статистиците от август за спад в продукцията на винопроизводителите. И след този месец обаче продължи сушата в лозарските райони от Югоизточна Франция, на остров Корсика и в други области, отбелязва министерството.\r\n\tНаред с горещините и ветровете това засили обезводняването на гроздето и наложи понижаване на прогнозите, пояснява селскостопанското ведомство.\r\n\tНай-силно е пострадал регионът Юра, където сланите са унищожили над половината продукция - 61 на сто. Винопроизводството в Елзас е спаднало с 30 на сто спрямо 2016 година. Лошото време е пощадило само винарите в долината на Лоара и тези в Бургундия, по-специално в Божоле - там продукцията е нараснала съответно с 8 и с 4 на сто, добавя АФП.", "date": "2017.10.08", "title": "Свирепото време е довело до спад с 20% на производството на вино във Франция"}
{"url": "http://www.mediapool.bg/chez-prestrukturira-dostavchika-se-na-tok-zaradi-svobodniya-pazar-news270208.html", "text": "Заради предстоящата либерализация на електроенергийния пазар у нас от 1 ноември ще бъде извършено преструктуриране на доставчика на ток в Западна България \"ЧЕЗ Електро България\", съобщиха от дружеството в неделя. Това се налага заради евродиректива, формулираща правилата, свързани с организацията и функционирането на електроенергийния сектор.\r\n\tТака от идния месец във всички центрове за обслужване на клиенти на компанията ще заработят отделни гишета само за въпроси, свързани с доставката на електроенергия. По тези въпроси ще има открита и специална линия на номер 070010010 и нов имейл адрес за комуникация с компанията: info@cezelectro.bg.\r\n\tВ процес на изграждане е новият сайт на дружеството, чиито дизайн ще осигурява бърза и лесна навигация, ясна визия и достъпност на информацията за клиентите. Сайтът ще е изцяло ориентиран към клиентите на дружеството, за които общуването онлайн е всекидневие, посочват от дружеството.", "date": "2017.10.08", "title": "ЧЕЗ преструктурира доставчика се на ток заради свободния пазар"}
{"url": "http://www.mediapool.bg/zhurnalisti-na-protest-sreshtu-zaplahite-ot-polititsi-news270216.html", "text": "Протест в защита на журналистиката от опитите на управляващите да запушват със заплахи устата на репортери, насрочва за сряда Асоциацията на европейските журналисти (АЕЖ). За насрочения в сряда от 9 часа преди заседанието на правителството протест заявка за присъствие са дали над 160 души, а интерес проявяват над 400.\r\n\tДемонстрацията е провокирана от  в ефир срещу водещия на сутрешния блок на Нова телевизия Виктор Николаев от страна на депутата Антон Тодоров и от вицепремиера Валери Сиемонов. Тодоров предупреди Николаев, че задава остри въпроси и може и неговото столче да остане празни по подобие на това на колежката му Анна Цолова, а Симеонов го обвини, че клати държавата с въпроси за \"Кумгейт\" и може да му спретне \"Викторгейт\". Това предизвика остра обществена реакция, като Тодоров обясни, че не бил правилно разбран, а Симеонов обяви, че \"трябва да си предубеден, заблуден или платен, за да възприемеш думите ми към Виктор Николаев като заплаха\". В събота  на четири медии – Нова телевизия, бТВ, БНТ и БНР, да му се извинят, или ще ги даде на съд. Досега извинение от тях не е направено\r\n\t\"Не приемаме ултиматуми! Не на войната срещу медиите! Не ни е страх, че столовете ни ще останат празни и няма да се поддадем на натиска да задаваме празни, удобни въпроси\", посочват от АЕЖ в призива си за протеста .\r\n\t\"В навечерието на българското председателство на ЕС, медиите в страната получиха ултиматум. Той им бе изпратен от Пресслужбата на Министерски съвет. Ултиматуми се връчват преди обявяване на война. В случая това се прави от най-високата инстанция, представляваща изпълнителната власт. Изпратеното по този начин не може да бъде приемано за лично мнение на Валери Симеонов, а е официална позиция на държавата, която открито застава срещу най-големите медии в страната. Подобен акт е без прецедент в българската история. В нито един период правителството не си е позволявало да дава ултиматуми на медиите в България\", заявяват от асоциацията.\r\n\tСпоред нея, освен от изпълнителната власт, война срещу медиите очевидно се води и от законодателната власт и доказателство за това е, че ГЕРБ не сне доверието си от Антон Тодоров и той продължава да бъде част от най-голямата парламентарна група, тази на управляващата партия ГЕРБ.\r\n\t\"Уважаеми колеги журналисти, уважаеми граждани, елате да покажем, че в България има медии и журналисти, които не приемат да бъдат мачкани. Елате да защитим правото да задаваме въпроси и да изискваме отговори от онези, чиито заплати плащаме! Носете си столове, които да подредим пред сградата на Министерски съвет - за да покажем, че не ни е страх, че столовете ни ще останат празни, а политиците са онези, които трябва да се страхуват от нас\", завършва призива си АЕЖ.", "date": "2017.10.08", "title": "Журналисти на протест срещу заплахите от политици"}
{"url": "http://www.mediapool.bg/noviyat-vss-veroyatno-shte-preglasuva-izbora-na-shef-na-vas-news270217.html", "text": "Предстои членовете на новия Висш съдебен съвет да обсъдят какво да правят, след като президентът Румен Радев отказа за подпише указа за назначаването на Георги Чолаков за председател на Върховния административен съд с мотива, че това решение трябва да се вземе от новия състав на ВСС. Това каза представляващият новия ВСС Боян Магдалинчев пред БНР в неделя. Тоя обяви, че не бил усетил никакви политически намеци за избора на председател на ВАС и обясни какво според него трябва да се направи по случая.\r\n\t\"Според мен трябва да се пристъпи към процедура на прегласуване и ако не събере необходимото мнозинство, което според закона е минимум 17 гласа, се открива нова процедура с нови участници, в това число могат да участват и кандидатите, които са участвали в тази процедура до сега\", каза Магдалинчев, обяснявайки, че такава е разписаната в закона процедура.\r\n\t\"От предишния състав на ВСС има избран кандидат за председател на ВАС, внесено предложение пред президента за издаване на указ. След указа на президента, ако не постъпи повторно предложение за него, тогава вече може да се пристъпи към нова процедура\", смята Магдалинчев.\r\n\tСпоред него конструирането на ВСС не означава непременно противопоставяне по линия на представителството, излъчено от двете различни квоти - от парламентарната и от професионалната квота. Той също така заяви, че макар да е номинация на ГЕРБ за ВСС, не се бил виждал с никого от управляващата партия.\r\n\t\"Не съм се виждал с никой от тях. Не са ме изслушвали никъде. Не са ме викали никъде. Не са се обаждали никъде. Ако има нещо - Борисов или Цветанов, и ако е нещо официално, като условие за контакт между институциите, съм готов да се срещнем по начините и правилата, които са предвидени. Не е нормално противопоставянето. Нормално е да се води един разумен диалог, без намеса в работата на едната или другата власт\", декларира Магдалинчев. \r\n\tТой изрази надежда отношенията в този ВСС да са по-различни от това, което са били в предишния. \"Такава работа, каквато беше в предишния състав на Съвета, няма да е в интерес нито на магистратурата като цяло, нито за обществото, нито за отделните магистрати. Трябва да се преодолеят всякакви различия и противопоставяния в интерес на работата, която чака членовете на Съвета. Съвсем нормално е, при магистратите основно нещата протичат на принципа на различните спорове, различните позиции. 36 години вече съм съдия и това за мен е съвсем нормално. Това не означава, че различните мнения и виждания могат да бъдат основание за личностно противопоставяне на отделните членове на Съвета\", заяви Магдалинчев.\r\n\tКато важни задачи за решаване пред новия състав на ВСС той посочи избора на председател на Софийския градски съд и въвеждането на електронното правосъдие.", "date": "2017.10.08", "title": "Новият ВСС вероятно ще прегласува избора на шеф на ВАС"}
{"url": "http://www.mediapool.bg/nad-700-mln-lv-poveche-razhodi-za-zaplati-v-byudzhet-2018-news270219.html", "text": "В проектобюджета за 2018 г. финансовото министерство е заложило над 700 млн. лв. повече разходи за служителите във всички сектор, по-малък то сегашния дефицит и всички политики, които правителствоот на ГЕРб е заложило преди шест месеца в предизборната си кампания. Това обяви министърът на финансите Владислав Горанов на пресконференция в централата на ГЕРБ в неделя, но без да изпада в подробности относно обещаваните повишения на заплатите на учители и полицаи. Детайлите по бюджета щели да бъдат обсъдени през следващата седмица с всеки от министрите, а за одобрение проектобюджетът щял да бъде внесен до края на октомври, каквото е законовото изискване.\r\n\tПо думите на Горанов, държавата, ръководена от втория кабинет и сега от третия кабинет на Борисов, върви добре. То цитира данни, според които през 2016 г. страната ни е била на 4-то място по икономически растеж в Европа.\r\n\t\"Благодарение на стабилността и устойчивостта, които сегашното управление дават, доходите растат с двуцифрени темпове. \"Обещали сме на Северна България магистрала \"Хемус“ и до пролетта на 2018 година тя ще бъде завършена като проект до разклона Плевен - Ловеч“, декларира финансовият  министър.\r\n\t\"Всичко това безспорно дразни и притеснява нашите опоненти, които трябва да намерят смислени аргументи, с които да се противопоставят на безспорно успешните политики. Те са такива, не защото ние ги оценяваме така, а защото обществото ги оценява през потреблението, което расте и доходите, които растат“, отбеляза Горанов.\r\n\tПо думите му през 2017 г. се очаква българската икономика да произведе \"заветните\" 100 млрд.лв. брутен вътрешен продукт. Следващата 2018 г. също се очертавало да е добра и затова правителството ще заложи по-малък дефицит.\r\n\tГоранов припомни вече направеното увеличение на учителските заплати с 15 на сто от септември, което според него вече давало резултат и заяви, че вдигане ще има и през 2018 г., но не посочи с колко и от кога. Дебатът за вдигането на полицейските заплати все още върви, каза Горанов и поиска време да си свършело работата правителството, а и не искал да е говорител на вътрешния министър Валентин Радев.\r\n\tДобрата новина е, че увеличението на учителските заплати вече дава резултат“, заяви той. „Най-късната дата за внасяне на бюджета в парламента е след около 2 седмици, в края на октомври. До тогава всичко ще е ясно. Имаме много висока степен на готовност, отдавна сме в разговори с министрите“, уточни Владислав Горанов. „През следващата седмица ще разговаряме със всеки министър по това, което предлагаме за бюджета за 2018 година за съответния сектор“, допълни той.\r\n\tВ Пресконференцията участваха и зам.-председателят на ГЕРБ Цветан Цветанов и вицепремиерът Томислав Дончев, който съобщи, че държавните акции по връщане на децата в училищата са довели до влизането обратно в клас на 17 хил. деца. Общо над 200 хил. българчета се водят, че не ходят в час по различни причини. Дончев каза, че в ГЕРБ съзнават, че постиженията им не са достатъчни и трябва да се положат усилия децата също така да бъдат задържани в клас.\r\n\t\"Трябват ни гаранции, че веднъж върнати в клас, те ще получат възможно най-доброто“, коментира Томислав Дончев. „Надяваме се, че ще получим подкрепа от БСП за подобряване на механизма на взаимодействието между институциите точно в сферата на образованието“, допълни Цветан Цветанов.", "date": "2017.10.08", "title": "Над 700  млн. лв. повече разходи за заплати в бюджет 2018"}
{"url": "http://www.mediapool.bg/upravlyavashtite-se-obyaviha-za-svoboda-na-slovoto-news270220.html", "text": "Представители на управляващата партия ГЕРБ и на правителството се обявиха за свободата на словото и коментираха, че не може да се допуска ситуация, в която представители на властта воюват с медии. Те обаче демонстрираха, че не отдават толкова голяма значение на случилото и предпочетоха да опитат замитане на случката от петък, когато депутатът от ГЕРБ Антон Тодоров и вицепремиерът Вдалери Симеонов  си позволиха да отправят заплахи, забележки и изречения в ефир към водещия на сутрешния блок Виктор Николаев. Думите им възмутиха гилдията и обществеността. Тодоров обяви, че не е бил разбран правилно и се извини с половин уста на Николаев. Симеонов пък поиска в събота от трите национални телевизии и от общественото радио да му се извинят, че го нападнали за думите му към Николаев, или ще ги съди.\r\n\tПо време на пресконференция в неделя, на зам.-председателя на партията Цветан Цветанов, вицепремиера Томислав Дончев и финансовия министър Владислав Горанов се падна в неделя да коментират щекотливата тема, заради която за сряда журналистическата гилдия насрочи протест.\r\n\tВицепремиерът Томислав Дончев предложи на депутата от ГЕРБ Антон Тодоров и вицепремиера Валери Симеонов да се даде възможност да изяснят какво са имали предвид в разговора. Зад уж добронамерената му оферта обаче прозира отново желанието на политиците да диктуват дневния ред на журналистиката.\r\n\t\"Аз не мога да се извиня от името на колегата Симеонов. Той може да счита, но може и да не счита, това си е негова лична позиция, че има нужда от извинение. Темата с правото на журналиста да говори това, което счита за правилно, да изразява позицията си, не може да бъде поставена под въпрос - това е най-висшият свят стандарт\", заяви Дончев.\r\n\tЦветанов пък определи като достойна постъпката на Антон Тодоров, който обяви, че бил разбран превратно за коментара си пред Николаев: \"Много силни думи употребявате. Ще Ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето й\". Според него това не било заплаха, а загриженост за водещия, че с тези силни думи той би могъл да си навлече гнева на хора, които имат изключителни лостове за влияние. Въпреки, че не бил разбран правилно, Тодоров извини на Николаев, заради своя култ към свободата.\r\n\t\"Говорих и с него, той не е вложил в интервюто това, което излезе в медийното пространство\", каза Цветанов. \"Изразихме позицията на партията и парламентарната група. Поднесохме извинение и се разграничихме от личното му мнение”, допълни той и отдаде случилото се на огромното напрежение, което се било насъбрало на Антон Тодоров след като стана ясна възможната негова номинация за шеф на Комисията по досиетата, което провокира сериозни дебати.\r\n\t\"Имаше сериозно напрежение, което БСП провокира. Може би в един момент, когато има напрежение, човек допуска грешки“, неглижира проблема Цветанов.\r\n\t\"Позицията на Министерски съвет е, че държим на свободата на словото и се противопоставяме срещу всички опити някой да казва на журналистите какво могат да говорят и какво не“, заяви Томислав Дончев.\r\n\tФинансовият министър Владислав Горанов пък многозначително призова журналистите да си спомнят кога колегата им Виктор Николаев смени работата си и по какъв повод, какъв дебат се състоя тогава. \"Ще разберете, че осъждайки всякакъв опит за вмешателство в работата на журналистите и фактът, че сега се води дебат, показват, че историята е различна“, допълни министърът.\r\n\t\"Извиняваме се ако правителството или ГЕРБ са заподозрени в опит за намеса в независимостта на медиите. Няма как да сме доволни, че този дебат се води и сме в отбранителна позиция“, заяви още Горанов.", "date": "2017.10.08", "title": "Управляващите се обявиха за свобода на словото"}
{"url": "http://www.mediapool.bg/imeto-na-prezidenta-stava-tabu-v-gerb-no-bsp-e-na-podbiv-news270211.html", "text": "Премиерът и лидер на ГЕРБ Бойко Борисов бил наредил на партията си да не споменава името на президента Румен Радев, а представителите на управляващите да говорят за нещата, които могат да водят до издигане на авторитета на институциите и до намаляване на противопоставянето. Това съобщи на пресконференция председателят на ПГ на ГЕРБ и зам.-шеф на партията Цветан Цветанов, в която участваха и финансовият министър Владислав Горанов и вицепремиерът Томислав Дончев.\r\n\tЦветанов каза също, че от ГЕРБ не искат да бъдат политическата централа на жълтите новини, а да са централата на реалните политики, които достигат до хората. В същото време Горанов и Дончев взеха на подбив опонентите си от БСП за дадения на ГЕРБ предишния ден ултиматум до седмица да се изчистят от роднинските и партийните назначения като коментираха, че няма начин немската овчарка на Дончев да не е в конфликт на интереси с кучетата от полицията и митниците.\r\n\tОбявеното заравяне на томахавките от страна на ГЕРБ към президента, който бе кандидатура на БСП, идва на фона на разгорялата се през миналата седмица война между управляващите и социалистите на тема партийни и роднински назначения във властта. Двете партии размениха остри реплики по време на дискусията за оставката на депутата от ГЕРБ Делян  Добрев,  който пожела да си тръгне от парламента заради разкрити назначения на негови близки и роднини в община Хасково, но остана депутат по неволя и се обяви за жертва на БСП. След това Бойко Борисов заяви, че първите цигулки на държавата в негово лице и това на Румен Радев свирят в една тоналност, а премиерът не можело да нарежда на депутатите и беквокалистите в парламента да си носят своята отговорност.\r\n\tСега обаче явно премиерът все пак е решил да се намеси с обявените от Цветанов разпоредби относно Радев.  \r\n\tПредседателят на парламентарната група на ГЕРБ заяви, че подобно поведение е вредно, както за институционалната същност на България, така и за бъдещето на страната.\r\n\t\"Някъде в говоренето ни през всички месеци може би сме засегнали президента Радев, може би БСП наляха повече масло, за да стои този сблъсък чисто институционално между ПГ и президента“, коментира Цветан Цветанов.\r\n\tТой също така заяви, че ГЕРБ няма да участва в подхваната от БСП компроматна война с посочване на схемите за роднински назначения. Преди ден депутатът от БСП Таско Ерменков обяви в тв ефир поредните разкрития за партийно-роднински назначения на ГЕРБ и даде седмица на управляващите да изтеглят всички подобни кадри. В противен случай БСП щяла да продължи да вади подобни разкрития.\r\n\tИ докато Цветанов призова БСП да сезират компетентните български институции, ако смятат, че има някакви нарушения с назначенията и увери, че ГЕРБ ще защити достойнството на качествените и компетентни хора, които работят за страната., Горанов и Дончев решиха да се шегуват на гърба на социалистите.\r\n\t\"Смятам да предложа на Таско Ерменков да сезира Комисията за конфликт на интереси за овчарското куче на Томислав Дончев. Подозирам, че това куче има родствена връзка с митничарско или граничарско куче. Това е безспорен конфликт на интереси“, каза Горанов.\r\n\t\"Убеден съм, че кучето ми немска овчарка има родствени връзки с \"Гранична полиция“ и МВР, дори с митниците“, влезе в тона вицепремиерът Томислав Дончев. \"Няма начин такова расово животно да няма роднини, братовчеди, братчета и сестрички във всички институции“, каза още той.", "date": "2017.10.08", "title": "Името на президента става табу в ГЕРБ, но БСП е на подбив"}
{"url": "http://www.mediapool.bg/ogromno-shestvie-v-barsa-sreshtu-ottsepvaneto-na-katalunya-news270213.html", "text": "Огромно шествие от хора се събра по улиците на Барселона против отцепването на Каталуня в неделя, предадоха световните агенции. По-рано през деня испанският премиер Мариано Рахой заяви в интервю за вестник \"Ел Паис, че испанското правителство няма да допусне едностранното обявяване на независимост от каталунските власти да стане реалност, не е необходимо посредничество при решаването на проблема, както и предсрочни избори в страната.\r\n\tОрганизаторите на протеста твърдят, че участниците в него са надхвърлили милион души, докато според общинската полиция около 350 хиляди са присъствали на тази първа голяма демонстрация в Барселона срещу отцепването от началото на кризата между сепаратистите и Мадрид.\r\n\tЕдностранно обявяване (на независимост) ще разбие страната на пух и прах, заяви пред вестник А Бе Се Мариано Гома, председател на организацията \"Каталунско гражданско общество\", свикало протеста, предаде Франс прес.\r\n\t\"Каталуня и Испания са обединени от пет века. Нищо и никой не може да ги раздели\", заяви пред обществената телевизия Те Уве Е 81-годишният писател, журналист и нобеловият лауреат за литература Марио Варгас Льоса. Според него огромното шествие \"е знак, че огромен брой каталунци са срещу независимостта, срещу преврата, подкрепят конституцията, закона и правовата държава\".\r\n\tНикой сепаратистки заговор в Каталуния няма да унищожи испанската демокрация, заяви Варгас Льоса в пламенна реч пред внушителното множество, събрало се в Барселона.\r\n\t\"Испанската демокрация е тук, за да остане, и никакво сепаратиско съзаклятие няма да я разруши\", каза писателят, след като отдаде почит на Барселона - отворената към света \"испанска столица на културата\".\r\n\tСред ораторите на протеста беше и бившият председател на Европарламента Жозеп Борел\r\n\tПреди проявата Рахой заяви, че \"никоя декларация за независимост на Каталуня няма да има ефект\". Той предупреди, че кабинетът в Мадрид ще приложи конституционните си правомощия да замрази автономния статут на Каталуня и да предотврати отделянето на областта от Испания.\r\n\tСпоред него движението за разширяването на автономията на провинцията трябва да бъде мирно и да се разграничи от радикалите и екстремистите. Премиерът изключи посредничеството като начин за решаване на кризата и отхвърли вероятността за свикване на предсрочни избори в страната резултат на вота.\r\n\tНа въпрос дали ще активира член 155 от конституцията, който позволява на министър-председателя да разпуска регионално правителство и да насрочва нови избори в някоя област, Рахой отговори \"Не изключвам абсолютно нищо, което е в рамките на закона [. . .]. В идеалния случай няма да бъде необходимо да се прилагат крайни решения, но за да не стане това, нещата ще трябва да се променят\".\r\n\tРахой каза още, че възнамерява да остави в Каталуня командированите там заради референдума за независимост на 1 октомври четири хиляди служители от националната полиция, докато отмине кризата и ситуацията се нормализира\r\n\tВ същото време 50 хиляди души демонстрираха в подкрепа на единството на Испания в Мадрид. В Барселона пък се събраха около 5 хиляди поддръжници на решаването на кризата с референдума в Каталуния чрез диалог.\r\n\tРезултатите от обявения от Мадрид за незаконен референдум в богатата североизточна област показаха, че 90% от гласувалите 2.3 млн. души искат независимост. По време на вота на някои места се стигна до сблъсъци между желаещите да гласуват и полицията, които завършиха с близо 900 ранени.", "date": "2017.10.08", "title": "Огромно шествие в Барса срещу отцепването на Каталуня"}
{"url": "http://www.mediapool.bg/rafael-nadal-vdigna-v-pekin-75-iya-si-trofei-news270221.html", "text": "Световният номер едно в мъжкия тенис Рафаер Надал победи безапелационно австралиеца Ник Кириос на финала в отвореното първенство в Пекин с 6:2 и 6:1 и спечели шестата си титла за тазгодишния сезон и 75-ата  в кариерата си. При жените французойката Каролин Гарсия надви сочената за фаворит румънка Симона Халеп с 6:4, 7:6 (3), която обаче не се натъжи особено от това, тъй като от понеделник става номер 1 в световната ранглиста.\r\n\tИспанецът вдига за втори път трофея в Пекин след 2005 г. след като демонстрира перфектна форма и стил, отстранявайки по пътя си към финала последователно Лука Пуй, Карен Хачанов, Джон Иснър и на полуфинала българина Григор Димитров.\r\n\t\"През 2005 г. когато спечелих, дори нямах идея, че през 2017 г. още ще съм в световния тур и ще играя тенис. Това е една прекрасна година за мен, много емоционална и аз съм много щастлив от всичко, което ми се случва\", каза Надал при награждаването. За съперника си Кириос испанецът припомни, че е бил победен от него в Синсинати преди месец и половина и му предрече голямо бъдеще и успехи.\r\n\tКириос за пръв път стига до финал в Пекин и това му беше втората битка за трофей през 2017 г. след загубената от Григор Димитров в Синсинати. 22-годишният австралиец от гръцки произход има три титли в кариерата си от 2016 г. - от Марсилия, Атланта и Токио.\r\n\tТой изхаби много нерви по време на мача си с Надар и дори си позволи нецензурен език, което му коства наказание.\r\n\tПри жените Каролин Гарсия демонстрира повече стабилност на корта от Симона Халеп. След успеха си в Пекин и постигнатия седмица по-рано във Вухан, французойката става едва третата тенисистка, която печели т.нар. Азиатски дубъл. След титлата в Петик тя изкачва с пет места в световната ранглиста и става №10.\r\n\t\"Не се считам за загубила, защото от утре съм №1 в света и си тръгвам с отлично настроение. Трябва да поздравя Каролин, защото тя игра страхотен тенис, не аз загубих мача, а тя го спечели\", заяви Халеп след мача.\r\n\tГарсия посочи, че последните две седмици са като сън, от който не иска да се буди.\r\n\t\"Трудно ми е да опиша последните две седмици, наистина беше страхотно да играя на тези два турнира и да ги спечеля. Само поздравления за Симона, тя заслужава да бъде №1 и аз се радвам, че победих именно нея. Винаги съм вярвала, че тежката работа се отплаща рано или късно на корта\", каза шампионката.", "date": "2017.10.08", "title": "Рафаел Надал вдигна в Пекин 75-ия си трофей"}
{"url": "http://www.mediapool.bg/sestrata-na-kim-chen-un-poluchi-visok-partien-post-news270222.html", "text": "Севернокорейският лидер Ким Чен-ун издигна по-малката си сестра Ким Йо-чен на висок пост - в политическото бюро на единствената партия в държавата, предадоха световните агенции.\r\n\tНа събрание на Централния комитет на управляващата Корейската трудова партия в Пхенян Ким Йо-чен, заедно с още трима функционери, беше назначена за \"заместник-член\" на политбюро, съобщиха държавни медии.\r\n\tПолитбюро е инстанцията, която взема решения и се оглавява от севернокорейския вожд, уточнява Франс прес.\r\n\tЛидерът и сестра му са деца на бившия ръководител Ким Чен-ир и третата му съпруга Ко Йон-хи, бивша танцьорка.\r\n\tСлед като през 2011 г. наследи управлението на страната от баща си, Ким Чен-ун е назначавал сестра си на различни длъжности с цел да укрепи позициите на семейството си в държавното ръководство, посочва ДПА.\r\n\tКим Йо-чен, която според южнокорейски медии е 30-ина годишна, се е появявала многократно заедно с брат си на политически събития и при \"посещения за запознаване с положението\", на които държавният ръководител щедро и компетентно раздава съвети във всевъзможни сфери - от промишлеността през земеделието и образованието до военната област. Тя е работила също в пропагандния отдел на партията.\r\n\tПрез 2014 г., когато Ким Йо-чен беше назначена за заместник-ръководител отдел в ЦК, се появиха предположения, че тя може да бъде издигната на още по-висок пост в партийната йерархия и да помага още повече на брат си в управленските дела.", "date": "2017.10.08", "title": "Сестрата на Ким Чен-ун получи висок партиен пост"}
{"url": "http://www.mediapool.bg/shotlandiya-otlaga-nov-referendum-za-nezavisimostta-si-zaradi-brekzit-news270223.html", "text": "Въпросът за нов референдум за независимост на Шотландия се отлага, докато не станат ясни условията за излизане на Великобритания от ЕС. Това заяви днес в ефира на ББС премиерката на Шотландия Никола Стърджън, оглавяваща Шотландската национална партия.\r\n\tТя се обяви за пореден път против плановете на Лондон при осъществяване на Брекзит да напусне общия европейски пазар. \"Излизане от единния пазар ще е грандиозна глупост от страна на Великобритания\", изтъкна шотландската ръководителка.\r\n\tПървият референдум за независимост на Шотландия се състоя през 2014 г. С резултат 55 срещу 45 на сто от гласовете спечелиха привържениците на съюза между Единбург и Лондон.\r\n\tНа предсрочните парламентарни избори във Великобритания през юни т. г. Националната партия остана най-популярната в Шотландия, но изгуби 21 от 56-те си депутатски мандата в Камарата на общините. Анализатори посочиха като пряка причина активната агитация на Стърджън в полза на повторен референдум за шотландска независимост.", "date": "2017.10.08", "title": "Шотландия отлага нов референдум за независимостта си заради Брекзит"}
{"url": "http://www.mediapool.bg/vazdesashtiyat-obra-filmovite-nagradi-zlatna-roza-news270209.html", "text": "Филмът \"Вездесъщият\" на Илиян Джевелеков обра повечето награди на 35-ия Фестивал на българския игрален филм \"Златна роза\". Лентата спечели голямата награда \"Златна роза\" за пълнометражен филм, за мъжка и женска роля, наградата на публиката и на критиката. Призовете бяха раздадени на официална церемония в събота вечерта.\r\n\tОтличието за филм бе присъдено на \"Въздесъщията\", тъй като \"през окото на вездесъщата камера филмът оголва самотната човешка душа в студения свят на съвременните технологии\".\r\n\tНосителят на голямата награда \"Златна роза\" за пълнометражен филм тази година получава и наградата \"Дани Лернер\" в размер на 50 000 евро в услуги в \"Ню Бояна филм студиос\" и 5000 евро в брой за реализацията на следващия си пълнометражен проект, съобщават организаторите.\r\n\tЗа \"Вездесъщият\" са още наградата на публиката и на Гилдия критика към Съюза на българските филмови дейци. Критиците дават своята награда и на късометражния \"Охлюви\" на Албена Пунева.\r\n\tСпециалната награда на журито е за \"Посоки\" на Стефан Командарев, защото \"филмът пресича с болка посоките на българското всекидневие, които водят от драмите на битието към Терминал 1 и 2\". За \"Посоки\" е и наградата на акредитираните журналисти.\r\n\tНаградата за женска роля си поделят Теодора Духовникова - за \"Вездесъщият\", и Ирини Жамбонас - за \"Посоки\".\r\n\tОтличието за мъжка роля печели Велислав Павлов - за \"Вездесъщият\".\r\n\tНаградата за най-добър режисьор бе връчена на Илиян Метев за филма \"Три четвърти\".\r\n\tСпециалната награда на град Варна бе присъдена на \"Врагове\" на Светослав Овчаров, защото според мотивите на журито \"възкресява достоверен исторически епизод през затрогващи човешки съдби\".\r\n\tНаградата за дебютен пълнометражен филм получи \"Радиограмофон\" на Рузие Хасанова.\r\n\tЗа сценарий е отличен \"Дъвка за балончета\" на Станислав Тодоров - Роги. Сценаристи са Теодора Маркова, Георги Иванов, Невена Кертова и Тео Чепилов. Най-добрият оператор на 35-ия фестивал \"Златна роза\" е Ненад Бороевич с филма \"И после светлина\" на Константин Божанов.\r\n\t\"Златна роза\" за късометражен филм печели \"Кораба Слънчоглед 1\" на Васил Горанов - \"за кинематографичен взрив, емоционално вълшебство и необуздана дързост\". Продукцията получава и наградата на Съюза на българските филмови дейци.\r\n\tЖурито присъди два диплома - на филма \"Дупка\" на Джонатан Хайделбергер - \"за нежно разказана история с вълнуващо изведени образи\", и на \"Нощите на един самотен вестоносец\" на Андрей Кулев - \"за визуално съвършенство\".\r\n\tОт пълнометражните филми диплом получава \"Лили рибката\" на Ясен Григоров - \"за благородните усилия на екипа в трудната област на детското кино\".\r\n\tИменитата актриса Татяна Лолова е удостоена с голямата награда \"Златна роза\" за цялостен принос към българското кино.", "date": "2017.10.08", "title": "\"Въздесъщият\" обра филмовите награди \"Златна роза\""}
{"url": "http://www.mediapool.bg/tereza-mai-namekna-che-mozhe-da-se-lishi-ot-boris-dzhonsan-news270214.html", "text": "Британският премиер Тереза Мей намекна, че може да се лиши от външния министър Борис Джонсън. В интервю за \"Сънди таймс“, Тереза Мей каза, че тя не бяга от предизвикателствата и че нейна работа е да осигури най-добрите хора в кабинета.\r\n\tДжонсън декларира вярност към Мей, но някои приближени на премиера го обвиняват, че подкопава позициите й с афиширането на своя версия за Брекзита, припомни агенцията.\r\n\tНикога не е било в стила ми да се крия от предизвикателствата и няма да го направя и сега, заявява Тереза Мей в интервюто за \"Сънди таймс\" в отговор на въпрос какви са плановете й за Борис Джонсън, който излага свои виждания за Брекзит. Премиерът допълва, че е нейна работа да гарантира, че в кабинета й са най-добрите хора, най-способните в партията.\r\n\tИзявлението на Тереза Мей се тълкува като явен знак, че тя е готова да извърши промени в кабинета и да се лиши от услугите на Борис Джонсън и други неудобни министри. В коментар на интервюто на Тереза Мей, \"Скай нюз“ съобщава, че премиерът вероятно ще направи промени в кабинета незабавно след срещата на Европейския съвет на 19 и 20 октомври, предаде БТА в неделя.", "date": "2017.10.08", "title": "Тереза Май намекна, че може да се лиши от Борис Джонсън"}
{"url": "http://www.mediapool.bg/frantsiya-iztri-i-teoretichniya-shans-na-bulgaria-za-mondiala-v-rusiya-news270210.html", "text": "Френският футболен тим би българския с ранен гол на стадион \"Васил Левски\" в София в съботния мач от квалификациите за Световното в Русия през 2018 г., донасяйки за пръв път от 85 години победа за петлите на терена на лъвовете и унищожавайки дори и теоретичния шанс за класиране на нашия отбор за Мондиала.\r\n\t \r\n\tБлес Матюиди даде преднина на французите още в третата минута, което скова допълнително за известно време и без това напрегнатите българи. Все пак лъвовете се опитаха да се противопоставят на противниците си, които обаче бяха по-спокойните на терена. Второто полувреме българите играха по-смело, но и по-твърдо, което им костваше жълти картони. В същото време атаките на нашите не се отличаваха с особена идейност. Едва в последните минути на мача се опитаха да сътворят нещо по-атрактивно, но не им достигнаха възможностите. Георги Кастодинов пропиля шанс да изравни резултата, а по-късно получи и жълт картон, което го вади директно от следващия мач с Люксембург.\r\n\tВ крайна сметка французите си тръгнаха от София с трите точки и с общо 20 се върна на върха в групата, следвани от шведския отбор, който \"опердаши\" с 8:0 луксембургския тим и изостава само с една точка от водача. Холандия постигна трудна победа с 3:1 като гост на Беларус и е на третото място със 17 точки преди последните мачове.\r\n\tБългарският отбор остава четвърти с 12 и загуби и последните си шансове за класиране. Във вторник съставът приключва участието си в квалификациите с гостуване на Люксембург. В последния си мач Франция приема Беларус, а Холандия е домакин на Швеция.\r\n\tСелекционерът на националния отбор по футбол Петър Хубчев заяви, че играчите са излезли неуверени срещу Франция. \"Не бих казал, че голът ни смути, напротив - след него заиграхме по-добре. Излязохме неуверени в това, че можем да направим нашата игра срещу Франция. Но не голът ни смути. Полека-лека изживяхме този шок\", каза Хубчев пред БНТ.\r\n\tТой остана доволен от колектива. \"Няма един лидер. Не бих отличил никого, а целия отбор.\" Според Хубчев второто полувреме е било по-добро за за България.\r\n\tСелекционерът посочи, че се притеснява за гостуването на Люксембург във вторник. \"Сигурен съм, че сега ще се чуят положителни коментари. Започвам да треперя и да се притеснявам, защото всичко друго извън победа там ще бъде прието като неуспех. Така ще е и за мен. Оправдания като умора и пътуване не влияят.\" По думите му победата в Люксембург е задължителна.\r\n\t\"За мен най-важното от момента, в който дойдох - това си говорихме и в отбора, е тази борбеност наша прословута от поколенията. И я показахме, но това е една малка крачица\", допълни Хубчев.\r\n\tГеорги Костадинов също отчете, че тимът му е започнал срещата с прекалено голям респект към противника си.\r\n\t\"Може би бяхме далеч от тях, не ги пресирахме и пуснахме ранен гол. Срещу такива отбори, ако не влезеш максимално концентриран, трудно побеждаваш\", каза Костадинов. Той изрази яда си, че е пропуснал възможността за изравняване: \"Забавих се да стрелям веднага, което беше грешка, малко се засуетих и ме е яд\".\r\n\tЧаст от съотборниците му бяха на мнение, че България е била близо дори до победа срещу французите.\r\n\t\"Мисля, че на моменти надигравахме отбора на Франция, а това е състав от Топ 3 на света. Мисля, че и владението на топката беше в наша полза, не сме толкова далеч от класата на топ отборите и смятам, че ни чака светло бъдеще\", обясни Симеон Славчев.\r\n\t\"Всички видяха, че играхме като равни с тях. Първите 10-15 минути не бяха добри, но после имахме повече шансове. Според мен не ни достигна малко и това трябва да ни дава стимул и мотивация, че можем да се борим с най-добрите. Имахме шанс дори да ги победим\", каза Страхил Попов.\r\n\tСпоред Станислав Манолев пък френските футболисти са показали страх, но България не се е възползвала от шансовете си.\r\n\tМакар че победиха, френските футболисти пък не бяха особено доволни от представянето си.\r\n\t\"Върху нас имаше напрежение след победата на Швеция, така че трябваше да спечелим на всяка цена. В началото се представихме добре, но след това нямахме добър контрол над топката. Това определено беше мач за мъже и аз се радвам, че го спечелихме, това е важното\", каза след двубоя капитанът Юго Лорис.\r\n\tГолмайсторът Матюиди отчете факта, че Франция е първият отбор, който побеждава България в София от повече от две години. \"Те са силен домакин и играха добре, но ние не бяхме на обичайното си ниво\", каза той.\r\n\t\"Не се гордеем от начина, по който играхме. Аз не си закривам очите и не се крия, знам че не направих добър мач, определено имаме късмет, че спечелихме. Извинявам се и на феновете, за които едва ли е било приятно да ни гледат как се мъчим по терена\", обясни най-младият играч на петлите Килиан Мбапе.\r\n\tГолямата звезда Антоан Гризман потвърди думите на партньора си в нападението, изразявайки мнение, че Франция е трябвало да вкара втори гол. \"Не биваше да си усложняваме мача, но просто не бяхме достатъчно добри в нападение, нямахме ситуации да вкараме втори гол, с което да си улесним и срещата\", каза футболната звезда.", "date": "2017.10.08", "title": "Франция изтри и теоретичния шанс на България за Мондиала в Русия"}
{"url": "http://www.mediapool.bg/zapochva-glasuvaneto-za-priemnik-na-bokova-nachelo-na-yunesko-news270224.html", "text": "Изпълнителният съвет на Организацията на обединените нации за образование, наука и култура ще започне в понеделник избора на приемник на досегашния генерален директор на ЮНЕСКО Ирина Бокова, чийто втори мандат начело на организацията изтича.\r\n\tСвои кандидати за поста номинираха Франция, Китай, Виетнам, Азербайджан, Египет, Катар и Ливан.\r\n\tАко в утрешния първи турна гласуването нито един кандидат не събере необходимото мнозинство от 58 членове на Изпълнителния съвет, вотът ще продължи през седмицата с още четири тура. Победителят след това трябва да бъде утвърден с гласуване на общата конференция на всички 195 страни членки на организацията, насрочена за 10 ноември.\r\n\tСпоред самата Бокова главните изисквания за един ръководител на ЮНЕСКО са способността да набира средства и да бъде обединяваща личност.\r\n\t\"Тази организация е мечта за света, но е изправена пред финансови и политически проблеми\", каза още Бокова пред в. \"Монд\", цитирана от БТА.", "date": "2017.10.08", "title": "Започва гласуването за приемник на Бокова начело на ЮНЕСКО"}
{"url": "http://www.mediapool.bg/gerb-deistvali-po-oporki-sreshtu-radev-za-iztrebitelite-smyata-glavniyat-mu-sekretar-news270218.html", "text": "Обвиненията на ГЕРБ към държавния глава за лобизъм при процедурата за избор на нов тип изтребител са безпочвени, а разследващата случая временна парламентарна комисия работи по спуснати опорни точки от лидера на парламентарната група на ГЕРБ Цветан Цветанов. Това мнение изрази главният секретар на Румен Радев - Димитър Стоянов, пред БНР в неделя.\r\n\tПо думите през май 2014 г. Радев, като командир на ВВС, описва в свое становище какво представляват самолетите \"Юрофайтър“ и предлага за равнопоставеност на всички страни-участници в конкурса за новите изтребители да се проведат срещи не само с италианския производител на \"Юрофайтър\", но и с Швеция, и със САЩ, и с Португалия. Тази информация обаче се спестявала от ГЕРБ. Месец след това ген. Радев бил написал обявените за опорни точки, към които било добавено и мнение за самолетите \"Грипен“.\r\n\t\"Първата част е положителната страна, а втората част – съответно недостатъците, които имат тези самолети. Едва ли човек, който лобира и е потупван по рамото с 5 млн. лв., би си позволил да посочи тези отрицателни страни на самолетите \"Грипен“, посочва Стоянов.\r\n\t\"Цяла плеяда са построени, като се започне от г-н Цветанов и се стигне до самата комисия за поддържане на едни опорни точки, свързани с лобизъм на президента, с участие на президента в избора на конкретен тип самолет. В действителност не е точно така. Г-н Цветанов е свикнал да дава едни предварителни \"присъди\". /…/ Предварителните \"присъди“ бяха произнесени още преди да се запознаят с цялостната документация. Членовете на комисията така и не можаха да разберат за какво става въпрос въобще с работата на експертната група, с тези документи. Те работиха изборно, вадиха части от документи и ги представяха с една единствена цел – да бъде изопачена истината, да бъде показано и затвърдено някакво негативно отношение към президента Радев. Това бяха неща, предварително подготвени, и бяха спуснати като опорни точки\", посочи Димитър Стоянов.\r\n\tПо думите му сега горещият картоф е в градината на военния министър Красимир Каракачанов, който трябва да реши дали да се рестартира процедурата за закупуване на нови изтребители. \"Той трябва да вземе решение откъде ще тръгне проектът, той ще трябва да вземе решение дали да ускори процеса. Ако процесът не бъде ускорен, България просто няма да има пилоти, които да летят с тези самолети.\r\n\tСпоред него в момента българската бойна авиация се крепи само на удължаването на ресурса на самолетите МиГ-29, Су-25, Ан-30, Ми-17 и е пред приземяване. По думите му това са били прекрасни за 1980-те години машини. \"Това е все едно да ремонтираме Правец 82 и да работим в съвременните дни с него. Едва ли може да движи Уиндоус, едва ли може да качи съвременния пакет. По същия начин и тези самолети. Да, те имат своите способности, своите възможности, но на нивото от 80-те години. Няма самолет в западна държава, който да не е модернизиран повече от 30 години. Това е абсурдно. Да, трябва да се ремонтират самолетите с цел запазване на способностите, макар и минимални, с които разполагаме, до идването на нов изтребител. За съжаление, процедурата беше върната в изходна позиция\" посочи Стоянов..", "date": "2017.10.08", "title": "ГЕРБ действали по опорки срещу Радев за изтребителите, смята главният му секретар"}
{"url": "http://www.mediapool.bg/uraganat-neit-otslabna-do-burya-s-navlizaneto-vav-vatreshnostta-na-misisipi-news270215.html", "text": "Ураганът Нейт, който в неделя нахлу с разрушителни ветрове и проливни дъждове в крайбрежието на американския щат Мисисипи, с навлизането си във вътрешността на Мисисипи и Алабама е отслабнал до тропическа буря, констатира Националният център за ураганите.\r\n\tУраганът, който бе първа категория, стана четвъртият, който удря САЩ за по-малко от два месеца след Харви, Ирма и Мария, които опустошиха съответно Тексас, Флорида и Пуерто Рико.\r\n\tНейт уби 30 души в Централна Америка – в Никарагуа и Коста Рика, преди да засегне Мексиканския залив и да достигне до САЩ. Ураганът спря голяма част от работата на петролните и газовите платформи в Мексиканския залив. Стихията не засегна сериозно в съботната нощ Ню Орлиънс и обявеният по-рано полицейски час бе отменен, предаде Асошиейтед прес. Въпреки това кметът Мич Ланрю препоръча на гражданите да не излизат по улиците до сутринта заради силните ветрове.\r\n\tМножество барове и клубове по прочутата \"Бърбън стрийт\" останаха отворени въпреки полицейския час, макар по улиците да имаше по-малко хора отколкото в типична събота вечер за града, известен с партитата, продължаващи по цял нощ.\r\n\tЗаради стихията бяха затворени и големи пристанища в централната част на южното крайбрежие на САЩ заради очакваните вълни от над 3 метра, съобщи Ройтерс. Американската брегова охрана затвори портовете на Ню Орлиънс, Гълфпорт и Паскагула в щата Мисисипи, Мобил в Алабама, Пенсакола и Панама сити във Флорида.\r\n\tВ крайна сметка Нейт излезе на брега в слабонаселен район в устието на река Мисисипи, носейки силни ветрове и проливни дъждове. Стихията обаче отслабна и така и не достигна втора категория, както прогнозираха синоптиците. Бурята намали силата си до максимални постоянни ветрове от 110 км/ч и се движи на север-североизток.\r\n\tОчаква се ураганът отново да излезе на суша край Билокси, щата Мисисипи, заплашвайки да наводни офиси и жилища. Някои крайбрежни хотели и казина са евакуирани.\r\n\tВ щатите Луизиана, Флорида и Алабама заради урагана бе въведено извънредно положение, като в редица крайбрежни райони на Луизиана и Флорида бе обявена задължителна евакуация. Няколко летища в южните щати временно спряха работа.", "date": "2017.10.08", "title": "Ураганът Нейт отслабна до буря с навлизането във вътрешността на Мисисипи"}
{"url": "http://www.mediapool.bg/ogromen-pozhar-v-stroitelen-pazar-krai-moskva-news270225.html", "text": "Огромен пожар е обхванал строителен пазар край Москва, засега няма данни за жертви и ранени, съобщават руските медии в неделя.\r\n\tОгънят е обхванал 3 хил. кв м площ, за гасенето му са изпратени три специално оборудвани с водни резервоари вертолета и над сто пожарникари, съобщават от московското управление за извънредните ситуации. Според очевидци стихията е обхванала по-голяма територия. Свидетели съобщават за взривове, причината за пожара все още не е известна.\r\n\tПредполага се, че пожарът е тръгнал от партера, откъдето се разпространил в подземния паркинг, откъдето се чуват взривове от горящите коли. На отделни места огънят е стигнал до покрива и над сградата се издига стълб гъст дим. Големи задръствания са се образували на околовръстното шосе, където се намира търговският център.\r\n\tОсвен хеликоптерите са задействани осем звена за газодимна защита.  Продължават да горят огнища в целия комплекс", "date": "2017.10.08", "title": "Огромен пожар в строителен пазар край Москва"}
{"url": "http://www.mediapool.bg/tramp-samo-edno-neshto-shte-podeistva-na-severna-koreya-news270212.html", "text": "\"Само едно нещо ще проработи\" в отношенията със Северна Корея след като години наред разговори с Пхенян завършват без резултат, предупреди американският президент Доналд Тръмп в неделя.\r\n\t\"Президентите и техните администрации разговаряха 25 години със Северна Корея, споразумения бяха направени и огромни суми пари бяха платени\", написа Тръмп в \"Туитър\". \"Това не подейства, споразуменията бяха нарушавани, преди да изсъхне мастилото, направиха на глупаци САЩ, преговарящите. Съжалявам, но само едно нещо ще подейства!\", допълва той, без да уточнява какво има предвид.\r\n\tДумите му могат да се приемат като пореден намек за военни действия, след предишни негови изявления, че САЩ \"изцяло ще унищожат\" Северна Корея, ако е необходимо да защитят себе си и своите съюзници от ядрените заплахи на Пхенян, припомни Ройтерс.\r\n\tЗапитан по-късно от журналисти какво е имал предвид, Тръмп им обеща скоро да разберат смисъла на изказването му относно единствената възможна реакция срещу ядрената заплаха от страна на Пхенян.\r\n\tДвете държави са в гореща риторика след ядреното активизиране на Северна Корея, извършила редица ракетни опити в последно време.\r\n\tНа 30 септември държавният секретар на САЩ Рекс Тилърсън обяви, че американската страна проучва възможностите за възобновяване на консултациите с Корейската народно-демократична република (КНДР) относно уреждането на кризата. Ден по-късно обаче Тръмп написа в Туитър, че Тилърсън \"напразно си губи времето, опитвайки се да води преговори с малкия \"човек-ракета\", какъвто епитет той използва за лидера на Северна Кория Ким Чен-ун.\r\n\tВ същото време Ким Чен-ун заяви в неделя, че Северна Корея ще продължи да развива успоредно икономиката и ракетно-ядрената си програма. По време на първото от май 2016 г. досега пленарно заседание на централния комитет на Корейската трудова партия той отново остро критикува САЩ, \"които се опитват да задушат независимостта\" на КНДР и нейната свобода да съществува и да се развива\", като \"майсторят нови и нови санкции, подкрепяни от своите васали\".\r\n\tПо думите на Ким Чен-ун текущата ситуация показва, че \"политиката за успоредно развитие се оказа съвсем правилна и републиката ще продължи занапред да се движи по този път\".\r\n\tСитуацията в региона остава крайно напрегната заради активното развитие на ракетно-ядрената програма на Пхенян. През юли КНДР направи два опита с балистични ракети, през август и септември изстреля още две, които прелетяха над Япония, а на 3 септември заяви, че успешно е бил изпробван водороден заряд за бойната глава на междуконтинентална балистична ракета, напомня ТАСС.", "date": "2017.10.08", "title": "Тръмп: Само едно нещо ще подейства на Северна Корея"}
{"url": "http://www.mediapool.bg/turski-voenni-sa-navlezli-v-siriya-news270226.html", "text": "Турски военни сили са навлезли в граничната сирийска провинция Идлиб ден, след като Анкара обяви, че предстои разполагане на подкрепяни от Турция бунтовници, които ще опитат да подкрепят споразумението за намаляване на сраженията в северозападна Сирия. Това съобщи високопоставен сирийски бунтовник, цитиран от ройтерс\r\n\tTурският президент Реджеп Ердоган каза, че акцията е съгласувана с Русия и Иран, и ако Анкара не вземе мерки, бомбите на терористите ще падат в турски градове.\r\n\tЕрдоган заяви, че Турция прилага споразумението, което договори с Русия и Иран, за намаляване на насилието в северната сирийска провинция Идлиб в сътрудничество с бунтовниците от Свободната сирийска армия, предаде Ройтерс.\r\n\t   \r\n\tПред членове на управляващата Партия на справедливостта и развитието на среща в западния турски окръг Афион турският президент каза, че Анкара няма да допусне от Ирак и Сирия да идват заплахи за националната сигурност на Турция. Според Ердоган на границата със Сирия се върши сериозна работа по създаването на нова държава. Ако Анкара стои със скръстени ръце, тези планове ще бъдат реализирани, предупреди турският президент.\r\n\tРазполагането на подобни сили обаче рискува да постави Турция и бунтовниците, които тя подкрепя, в конфликт с дхихадисткия бунтовнически съюз \"Тахрир аш Шам\", който контролира Идлиб и околностите и е против \"зоната за деескалация\", договорена между Турция, Русия и Иран, отбелязва Ройтерс.\r\n\tВъпреки това турски военни автомобили бяха ескортирани до Идлиб от конвой бунтовници от \"Тахрир аш Шам\", заявиха местни източници, предполагайки, че е било постигнато споразумение за ненападение.\r\n\tДжихадистите и турската армия влязоха в престрелка няколко часа по-рано, което доказва напрежението в зоната, докато Турция струпва военни сили в подготовка за навлизане в Идлиб заедно с бунтовниците, които подкрепя.\r\n\tНай-голямата грижа на Турция са силните кюрдски милиции Сили за защита на народа, които са част от подкрепяния от САЩ съюз за борба срещу \"Ислямска държава\", посочва Ройтерс.\r\n\tАнкара обаче смята Силите за защита на народа за разклонение на Кюрдската работническа партия (ПКК), която води въоръжена борба срещу турската държава от три десетилетия, напомня агенцията.\r\n\tОт района, който е под контрола на Силите за защита на народа, бе стреляно с минохвъргачки близо до мястото, където се намираше турският разузнавателен екип, заяви сирийският бунтовник.\r\n\t\"Турският екип пътува обратно. Мисията му бе изпълнена. Те посетиха зоните за освобождаване и местата, където ще бъде позиционирана турската армия\", каза бунтовникът.\r\n\tОчевидци, местни жители и базираният в Лондон Сирийски център за наблюдение на правата на човека съобщиха по-рано днес за сблъсъци между турската армия и \"Тахрир аш Шам\" близо до село Кафр Лусин. След това зоната бе спокойна.\r\n\tБунтовническите сили, които ще участват в операцията в Идлиб, заявиха вчера, че очакват тя да започне много скоро.\r\n\tДжихадистката група \"Тахрир аш Шам\" обяви, че всяко нахлуване в Идлиб \"няма да бъде пикник\" за нейните врагове.", "date": "2017.10.08", "title": "Турски военни са навлезли в Сирия"}
{"url": "http://www.mediapool.bg/padnali-ot-snega-darveta-darzhat-blokirani-dva-planinski-prohoda-news270207.html", "text": "Части от блокираните от паднали заради снега дървета проходи \"Петрохан\" и \"Троян-Кърнаре\" са разчистени, но тези пътища остават затворени до понеделник за приключване на чистенето. Шофьорите се предупреждават да избягват тези маршрути за пътуване и да ползват обходни. Пътищата до Витоша, които също затрупани от сняг и клони, бяха разчистени в неделя следобед и движението по тях е възстановено.\r\n\tПътната отсечка от село Гинци до билото на Петрохан е разчистена от падналите дървета от натрупания мокър сняг, съобщиха от пресцентъра на пътната агенция привечер в неделя. Екипите работят за разчистване в максимално кратък срок на участъка от върха до село Бързия. До възстановяването на движението през прохода обходният маршрут е през Искърското дефиле.\r\n\tПродължава работата и на Троянския проход. От Троян до върха падналите дървета са премахнати от платното и настилката е почистена. Работи се по разчистването на пътя от билото до Кърнаре. Целта е \"Троян-Кърнаре\" да бъде отворен в понеделник.\r\n\tТези проходи ще бъдат отворени едва след пълното им изчистване, за да няма произшествия, съобщиха от пътната агенция в неделя. Платната там бяха блокирани от много прекършени и продължаващи да падат дървета. По-рано през деня шефът на пътната агенция Дончо Атанасов съобщи, че са разчистването на Троянския проход работят не само пътноподдържащите екипи, но и пожарникари, горски и доброволци.\r\n\t\"Има екипи както от Троян към Беклемето, така и от южната част, където има около 2 км нападали дървета и е непроходимо. Пътната настилка е изчистена до асфалт, но листната маса по дърветата създава огромни проблеми. Температурата е минус 1 градус, около 20-25 см е снегът. Намалява снеговалежът и вятърът отслабва\", обясни Атанасов около обяд.\r\n\tПо думите му проходът ще бъде затворен за неопределено време, тъй като продължават да падат дървета. \"Докато не сме сигурни, че проходът е обезопасен, няма да го пускаме\", добави той.\r\n\t\"Петрохан\" е затворен от село Гинци до село Бързия.  Обходният маршрут е през Искърското дефиле. Поради паднали дървета е ограничено преминаването и по пътя  Шипково - Рибарица. Екипи работят за разчистване на пътните участъци максимално бързо.  \r\n\t \"Работят всички други проходи, включително \"Витиня\", \"Шипка\", \"Хаинбоаз\" - всички старопланински проходи, с изключение на тези два, които са и най-високите\", посочи Атанасов.\r\n\tЗаради снеговалежа и нападалите от тежката листна маса дървета е ограничено движението и на пътя Витиня – Горно Камарци. Шофьорите трябва да се движат с повишено внимание по пътищата София – Своге в Искърското дефиле и по пътя Витиня – Елешница.\r\n\tБез ограничение е преминаването през \"Шипка\", \"Републиката\", \"Витиня\" и останалите старопланински проходи. АПИ апелира шофьорите да не навлизат в затворените проходи Троянски и \"Петрохан\" до разчистването им и възстановяването на безопасната проходимост.\r\n\tВ неделя оранжев код за обилни валежи и силен вятър е обявен в областите Русе, Разград, Шумен, Варна, Силистра и Добрич, където валежите ще бъдат по-интензивни до обяд.\r\n\tЖълт код за силен вятър бе обявен в областите Благоевград, Пазарджик, Смолян, Пловдив, Кърджали, Хасково, Стара Загора, Велико Търново, Търговище, Сливен, Ямбол и Бургас.\r\n\tЕкипи на Столичната община почистиха от снега и падналите клони и дървета пътищата Драгалевци – Алеко и до Златните мостове. До извършване на почистването временно беше съкратен маршрутът на автобусна линия 63, която се движеше само до спирка \"Бялата чешма\".", "date": "2017.10.08", "title": "Паднали от снега дървета държат блокирани два планински прохода"}
