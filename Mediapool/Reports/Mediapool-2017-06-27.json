{"url": "http://www.mediapool.bg/poreden-intsident-s-vlak-u-nas-se-razmina-bez-postradali-news265845.html", "text": "В нощта срещу вторник е регистриран поредният инцидент с влак у нас. Около 2.30 ч. се е запалило трансформаторно масло в локомотив на гара Костенец.\r\n\tЛокомотивът веднага е бил откачен и отделен от композицията, съобщи Нова телевизия, цитирайки МВР. Пострадали и сериозни материални щети няма.", "date": "2017.06.27", "title": "Пореден инцидент с влак у нас се размина без пострадали"}
{"url": "http://www.mediapool.bg/protest-se-sabira-v-zashtita-na-pametnika-1300-godini-bulgaria-news265837.html", "text": "Протест заради демонтирането на паметника \"1300 години България\" пред НДК.\r\n\tХудожникът Светлин Русев излезе с писмо в защита на творбата и заедно с други подрръжници ще блокират кръстовище в центъра на София.\r\n\tЗащитниците на творбата на професор Валентин Старчев се събират пред паметника в 18 часа във вторник.  Според тях културната и историческа ценност трябва да бъде запазена. Подкрепа изразиха и Съюзът на българските художници и този на българските архитекти.\r\n\tСпоред Столчината община обаче решението е крайно и не подлежи на обжалване.", "date": "2017.06.27", "title": "Протест се събира в защита на паметника \"1300 години България\""}
{"url": "http://www.mediapool.bg/nad-3300-migranti-sa-spaseni-za-denonoshtie-news265840.html", "text": "Над 3300 мигранти са спасени за последните 24 часа в Средиземно море, предаде Франс прес, като се позова на съобщение на италианските гранични патрули. Мигрантите са спасени при 31 операции, в които са участвали кораби на италианската гранична охрана и на военноморските сили, европейски военни кораби и съдове на неправителствени организации.", "date": "2017.06.27", "title": "Над 3300 мигранти са спасени за денонощие"}
{"url": "http://www.mediapool.bg/pri-upravlenieto-na-tramp-prestizhat-na-sasht-po-sveta-e-spadnal-chuvstvitelno-news265838.html", "text": "Престижът на САЩ по света рязко е намалял при управлението на Доналд Тръмп. Голямо мнозинство от хората в други страни пък нямат доверие в способността на държавния глава да бъде лидер, показва анкета на Изследователския център \"Пю\", цитиран от БТА.\r\n\tАнкетата е извършена между 16 февруари и 8 май в 37 страни и в нея са участвали 40 444 души. Данните на изследователите сочат, че одобрението за САЩ в останалата част от света е спаднало от 64 процента в края на осемте години управление на Барак Обама до 49 на сто само пет месеца след влизането Тръмп в Белия дом.\r\n\tСпадът е най-голям в някои от най-близките съюзници на САЩ, включително съседните им Канада и Мексико, и в европейски партньори, като Германия и Испания.\r\n\tПри първите му пътувания в чужбина като президент в началото на юни Тръмп бе топло посрещнат в Саудитска Арабия и Израел, но предизвика хладна реакция в европейските партньори на САЩ, с които имаше спорове за разходите в НАТО, климата и търговията.\r\n\tЕдва 30 на сто от мексиканците сега имат добро мнение за САЩ, в сравнение с 66 на сто в края на управлението на Обама. В Канада и Германия одобрението е спаднало с 22% - до 43 и 35 процента съответно.\r\n\tКато цяло 75% от участниците в анкетата описват Тръмп като арогантен, 65 на сто го наричат нетолерантен, а 62 процента - опасен.\r\n\tВ допитването руският президент Владимир Путин и китайският Си Цзинпин имат рейтинг на доверие 27 и 28 на сто. Най-високо е доверието към германският канцлер Ангела Меркел - 42%.", "date": "2017.06.27", "title": "При управлението на Тръмп престижът на САЩ по света е спаднал чувствително"}
{"url": "http://www.mediapool.bg/avtoinstrukturi-nedovolstvat-ot-novite-pravila-za-shofyorskite-izpiti-news265839.html", "text": "Автоинструктори и школи за шофьорски курсове излизат на национален протест. Те настояват за диалог и обсъждане на предложените промени за провеждането на шофьорските изпити.\r\n\tБраншът не приема варианта, в който практическите изпити трябва да се провеждат само в държавни коли със специално оборудване.\r\n\tСпоред промените компютър, а не служител на Държавна агенция “Автомобилна администрация“ ще определя маршрута на изпитвания. Предвижда се курсистът да е сам, а не както досега – с изпитващ до себе си.\r\n\tИдеите дойдоха дни, след като за пореден път 12 души от ДАИ бяха задържани за манипулиране на резултати от кормуване.", "date": "2017.06.27", "title": "Автоинструктури недоволстват от новите правила за шофьорските изпити"}
{"url": "http://www.mediapool.bg/gerb-poiska-sadiite-da-ne-se-mesyat-v-izbora-na-politicheskata-kvota-v-sledvashtiya-vss-news265841.html", "text": "Председателят на правната комисия в Народното събрание Данаил Кирилов от ГЕРБ отхвърли призива на Съюза на съдиите към депутатите да обяснят как са избрали своите кандидати за членове на парламентарната квота на Висшия съдебен съвет (ВСС).\r\n\tВ понеделник Съюзът изпрати открито писмо до депутатите. “За нас като професионална организация е важно да научим как точно народните представители са избрали своите кандидати сред хилядите юристи в страната с най-малко петнадесетгодишен юридически стаж и високи професионални и нравствени качества”, призова вчера Съюзът на съдиите.\r\n\t“Ние не се намесихме, когато съдебната система избираше своите кандидати. Не квалифицирахме кандидатите, не сме искали списъци. Иначе и аз бих попитал - аз също имам съмнение. Като са разделени, моля да не се месят”, отговори тази сутрин пред бТВ Кирилов.\r\n\tСъдия Нели Куцкова от Съюза на съдиите в България коментира пред бТВ, че прекият избор за професионалната квота във ВСС е бил първа успешна стъпка в реформата. “Колегите, които се явиха на изборите за професионална квота, писаха концепции, обикаляха страната, срещата се с колеги, отговаряха на неудобни въпроси, минаха през едно много тежки изслушване”, посочи тя.\r\n\tСпоред нея процедурата е била успешна въпреки опасенията, че ще има манипулиран вот в полза на определени кандидати, близки до властови кръгове.\r\n\t“Въпросът е двете квоти да бъдат избрани еднакво прозрачно и еднакво професионално. Кой и защо е посочил хората от парламентарната квота, кой ще гарантира за моралните им качества? Досега ние виждаме само едни формални обосновки – “отговаря на изискванията на закона”, но как отговаря?”, коментира Куцкова.\r\n\tПо думите на Данаил Кирилов обаче депутатите са направили своите номинации като \"четат всички публикации в специализираните издания”.\r\n\tСледваме най-високите стандарти за публичност, обсъждаме дори предварително предварително изслушване на кандидатите. Опитваме се да отговорим на всички изисквания, да не кажа капризи, каза Кирилов.\r\n\tТой призова да не се правят опити от сега да бъде \"заразен” изборът на Народното събрание, защото членовете на ВСС трябва да бъдат избрани с две-трети – т.е. 160 гласа.\r\n\tКирилов посочи, че с Българския институт за правни инициативи (част от чийто екип беше бившият правосъден министър Христо Иванов – б.р.) обсъждат предварително изслушване на кандидатите: “Опитваме да угодим на всички искания, няма да кажа „капризи”, по отношение на публичността”.", "date": "2017.06.27", "title": "ГЕРБ поиска съдиите да не се месят в избора на политическата квота в следващия ВСС"}
{"url": "http://www.mediapool.bg/zadarzhaha-mazh-napadnel-nezryashti-turisti-news265843.html", "text": "Задържан е 21-годишен мъж, нападнал незрящи туристи на главната улица в Стария Несебър, съобщиха от Областната дирекция на МВР - Бургас, цитирани от \"Фокус\".\r\n\tПреди ден бТВ показа скандалните кадри, на които се вижда как возилото, в който се вози биячът, буквално спира в групата незрящи, вероятно - поляци. Придружаваща ги жена вероятно му прави забележка, при което той излиза и със засилка й нанася удар в главата.\r\n\tНападнатите цял час чакат полиция. Минават няколко дни и, след като става ясно, че разследване няма да има, граждани изпращат на медиите записите от охранителните камери, запечатали саморазправата.\r\n\tРайонно управление – Несебър се е самосезирало и вчера към 21 ч. е установен и задържан за срок от едно денонощие извършителя на деянието – това е 21-годишен мъж от града. По информация на бТВ той се казва Тодор Маринов Николов.\r\n\tИнцидентът става в зона със специален режим на движение, което означава, че шофьорът е имал официално разрешение да кара в Стария град.", "date": "2017.06.27", "title": "Задържаха мъж, нападнел незрящи туристи"}
{"url": "http://www.mediapool.bg/es-priema-ot-turtsiya-5-pati-poveche-bezhantsi-otkolkoto-vrashta-v-neya-news265844.html", "text": "Държавите от Европейския съюз приемат на териториятата си пет пъти повече мигранти от Турция, отколкото връщат обратно на територията й, както би следвало съгласно сделката за бежанците, постигната между Брюксел и Анкара през март 2016 г., пише германският национален ежедневник “Франкфуртер Алгемайне Цайтунг”.\r\n\tИнформацията е представена от Европейската комисия. След влизането в сила на споразумението за бежанците, обратно в Турция от гръцките острови в Егейско море са върнати общо 1210 мигранти. През същия период 15 европейски страни са предоставили закрила на 6 254 сирийци, пристигнали на територията на ЕС през Турция. Общо 2 270 души са пристигнали в Германия по собствена инициатива, уточнява изданието.", "date": "2017.06.27", "title": "ЕС приема от Турция 5 пъти повече бежанци, отколкото връща в нея"}
{"url": "http://www.mediapool.bg/sotsialnite-medii-zaedno-shte-se-boryat-sreshtu-terorizma-news265842.html", "text": "Най-големите социални медии обединяват усилията си в борбата срещу екстремизма и тероризма.\r\n\tFacebook, YouTube, Twitter, както и корпорацията Майкрософт обявиха, че създават световна работна група, в която ще обединят усилия за отстраняване на терористично съдържание от своите платформи, предаде Ройтерс.\r\n\tВ отговор на натиска на правителства в Европа и САЩ във връзка със зачестилите терористични атаки ще споделят технически средства за премахване на терористично съдържание.\r\n\tМиналата седмица лидерите на страните от ЕС призоваха технологичните компании да създадат бизнес форум и да разработят нови технологии и инструменти с цел подобряване на автоматичното регистриране и отстраняване на екстремистко съдържание от платформите си. Политическият натиск върху компаниите в сектора се засили от перспективите за приемане на ново законодателство на ЕС по темата.\r\n\tЗасега обаче само Германия готви законопроект, според който социалните мрежи ще се глобяват до 50 милиона евро, ако не премахват бързо постинги, съдържащи омраза. Очаква се Бундестагът да гласува по законопроекта тази седмица, отбеляза Ройтерс.\r\n\tКомпаниите от бранша ще се стремят да подобрят техническата си работа, каквато е създадената през декември база данни за споделяне на уникалните \"цифрови пръстови отпечатъци\", които автоматично ще се прикрепват към видеоклипове и снимки с екстремистко съдържание.", "date": "2017.06.27", "title": "Социалните медии заедно ще се борят срещу тероризма"}
