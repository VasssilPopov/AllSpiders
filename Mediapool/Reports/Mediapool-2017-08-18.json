{"url": "http://www.mediapool.bg/obi-uan-kenobi-mozhe-da-se-sdobie-sas-sobstven-film-mezhduzvezdni-voini-news268164.html", "text": "Компанията \"Уолт Дистни\" работи върху създаването на отделен филм от космическата сага \"Междузвездни войни\", посветен на мъдрия и почтен джедай Оби-Уан Кеноби, който е един от най-обичаните герои на поредицата, съобщават \"Холивуд Рипортър\" и \"Варайъти\", цитирани от Ройтерс в петък.\r\n\tИзданието не цитират източници, но посочват, че проектът е в начален стадий на развитие от \"Дисни\" и \"Лукас филм\". Все още липсвал сценарий за историята, но се говори, че британският режисьор Стивън Далдри, който е известен с фирмите си \"Четецът\" и \"Били Елият\", е в начални преговори да поеме филма.\r\n\tОт \"Дисни\" отказват коментар, посочва Ройтерс.\r\n\tКомпанията купи създателят на \"Междузведни войни\" – \"Лукасфилм\" през 2012 г. за 4 млрд. долара и обяви нова трилогия от космическата сага, също така и развитието на паралелни истории извън централната от пуснатите вече на екран шест епизода.\r\n\tТака през 2015 г. на екран излезе \"Междузвездни войни: Силата се пробужда\", в която за пръв път от години се включиха тримата главни герои Люк Скайуокър, Принцеса Лея и Хан Соло, изиграни от Марк Хамил, Кари Фишър и Харисън Форд, Година по-късно бе премиерата и на страничната \"История от Междузвездни войни: Отцепник Едно\".\r\n\tВторият от новата трилогия епизоди \" Междузведни войни: Последният джедай\" ще се появи през декември 2017 г. В него се очаква Марк Хамил да има по-сериозно участие, както и да бъдат включени кадри от направени снимки с Кари Фишър преди смъртта й миналия декември.\r\n\tЗаради големия интерес към сагата преди време се заговори,че ще има филм за младия космическия контрабандист Хан Соло.\r\n\tРолята на Кеноби бе изиграна още в първия епизод от 1997 г. от британския актьор Алек Гинес, който се въплъти в ментора на Люк Скайуокър, убит по-късно от своя стар възпитаник Дарт Вейдър. Гинес почина през 2000 г.\r\n\tОбразът на младия Оби-Уан бе изигран от Юън Макгрегър във втората трилогия на \"Междузвездни войни\" от  1999 г. до 2005 г. \r\n\tСпоред \"Холивуд Рипортър\" все още не са водени разговори на кого да бъде поверена ролята на Оби-Уан в сегашния проект.", "date": "2017.08.18", "title": "Оби-Уан Кеноби може да се сдобие със собствен филм \"Междузвездни войни\""}
{"url": "http://www.mediapool.bg/tramp-vleze-v-novinite-i-s-reaktsiyata-si-na-atentata-v-barselona-news268134.html", "text": "Американският президент Доналд Тръмп късно снощи осъди терористичното нападение в Барселона, при което бяха убити най-малко 13 и ранени стотина души, и обеща помощта на Съединените щати на испанските власти.\r\n\t\"САЩ осъждат терористичното нападение в Барселона, Испания, и ще направят всичко необходимо да помогнат\", написа Тръмп в Туитър. \"Бъдете храбри и силни, обичаме ви!\", добави той.\r\n\tПо-късно обаче последва нова негова изява в Туитър по темата, която отново предизвика критики и стана повод за иронични забележки. Този път той се опита да даде съвет за противодействие на терористите, като похвали твърде съмнителните от днешна гледна точка методи, които се твърди, че американският генерал Джон Пършинг използвал срещу ислямски екстремисти във Филипините още в началото на 20-ти век, предаде Асошиейтед прес.\r\n\tНа всичко отгоре отдавна е доказано, че историята за тези методи е измислица или мит, чийто произход не е докрай изяснен. Предполага се, че той може да е тръгнал от разкази на командвани от генерала войници.\n\n\r\n\tТръмп написа в Туитър след атентата в Барселона: \"Проучете какво е правил американският генерал Пършинг на терористите след залавянето им. Повече не е имало радикален ислямски тероризъм в продължение на 35 години.\"\r\n\tВ своя туит президентът не посочи конкретна тактика, използвана от Пършинг. Може да се предположи обаче, че той има предвид съмнителна история, разказана от самия него по време на предизборната му кампания миналата година.\r\n\tТя се отнася за събития, станали във Филипините при опит за потушаване на ислямски бунт срещу американската армия между 1899 и 1913 г. Пършинг, който се прославя като командир през Първата световна война, е бил губернатор на населената предимно с мюсюлмани филипинска провинция Моро от 1909 до 1913 г. Той до голяма степен се справя с въстанието през юни 1913 г. в битка, при която загиват около 500 ислямски бойци.\r\n\tТа според тази история, която в различни варианти усилено се разпространява в социалните мрежи след 11 септември 2001 г., генералът спрял мюсюлманските нападения във Филипините, като разстрелвал ислямски бунтовници с куршуми, потопени в свинска кръв. Според друг вариант, веднаж наредил 50 терористи да бъдат разстреляни по този начин, а един да бъде пощаден, за да разказва на останалите. Подтекстът е, че понеже яденето на свинско месо е забранено в исляма, свинската кръв не би позволила на мюсюлманите да отидат в рая след смъртта, което пък ги отказвало да стават терористи.\r\n\tПовечето историци отхвърлят тази легенда като несъстоятелна или преувеличена. Тръмп беше критикуван и когато спомена историята в кампанията си миналата година, защитавайки използването на методи за изтезание като симулирано удавяне срещу заподозрени терористи.\r\n\t\"И за 25 години не е имало проблем\", каза Тръмп, разказвайки историята на митинг през февруари 2016 г.. По неясна причина във вчерашния си туит той добави 10 години.\r\n\tОрганизации за проверка на фактите като сайта \"Политифакт\" определиха твърдението на Тръмп като невярно, позовавайки се на становището и проучванията на осем историци. Друг историк – авторът на книгата \"Войната в Моро: Как Америка се бори с мюсюлманското въстание в джунглите на Филипините през 1902-1913 г.\" Джеймс Арнолд също казва, че това е повтарян дълго време мит, зад който няма никаква историческа истина.\r\n\tСпоред \"Политифакт\" обаче Пършинг е написал в мемоари, че друг американски командир във Филипините поне веднъж е направил така, че труповете на мюсюлмански бунтовници да бъдат погребани в един гроб заедно с мъртво прасе - като предупреждение към останалите.\r\n\t\"Не е приятно да се налага да вземаш подобни мерки, но изгледите да отидеш в ада вместо в рая понякога възпираха евентуалните убийци\", написал Пършинг.\r\n\tСпоред \"Политифакт\" в бележка под линия към изданието на мемоарите от 2013 г. е цитиран друг генерал, който казал на Пършинг в писмо, че тази практика отдавна се прилагала \"за разубеждаване на побъркани ненормалници\".", "date": "2017.08.18", "title": "Тръмп влезе в новините и с реакцията си на атентата в Барселона"}
{"url": "http://www.mediapool.bg/trigodishno-momiche-e-nai-mladata-zhertva-na-atentata-v-barselona-news268135.html", "text": "Граждани на 34 държави са убити или ранени при терористичните атаки в Барселона и Камбрилс в четвъртък вечерта. Загиналите са 14, а ранени 130 души. Най-младата жертва на атаката е тригодишно момиченце, пишат испанските медии. Шестгодишно момиченце с още неустановена националност се намира в болница в много тежко състояние.\r\n\tОбщо 17 от ранените са в критично състояние, а 30 са сериозно пострадали. Жертвите на атаката са буквално от целия свят, тъй като има пострадали от всички континенти.\r\n\t \r\n\tАвстрия, Австралия, Алжир, Аржентина, Мароко, Колумбия, Египет, Испания, Франция, Германия, Холандия, Венецуела, Белгия, Перу, Румъния, Ирландия, Унгария, Куба, Гърция, Македония, Хондурас, Мавритания, Италия, Доминиканската република, Великобритания, Пакистан, Канада, Еквадор, САЩ, Филипините, Кувейт, Турция, Тайван и Китай.\r\n\t \r\n\tПървата терористична атака бе в 16.50 часа в Барселона, когато бял лекотоварен автомобил започна да блъска хора на най-посещаваната от туристите улица в града \"Ла Рамбла\". Загиналите от този трагичен инцидент засега са 13, а ранените над 120 души.\n\n\r\n\t \r\n\tОколо осем часа по-късно, малко преди полунощ, автомобил \"Ауди А3\" се вряза в множеството на крайбрежния булевард в курорта Камбрилс, на 120 км южно от Барселона, ранявайки седем души, включително един полицай. В болница в петък почина жена, която беше сред ранените при втория атентат.\r\n\tФранция обяви, че 26 нейни граждани са сред ранените при атаката. От тях 11 са в тежко състояние. Трима германци са сред загиналите, има и един белгиец. Други 13 германци са ранени, част от тях са в тежко състояние. Сред пострадалите има и трима холандци. Гъркиня с двете й деца също са ранени.\r\n\tИталианска компания обяви, че неин служител, компютърен специалист, е загинал в атентата в Барселона. Става дума за 35-годишен баща на две деца, който е бил прегазен пред очите им, предаде Франс прес. Нашият колега и приятел Бруно Гулота бе прегазен и убит от един отвратителен терорист в центъра на Барселона, се казва в съобщение на компанията \"Томс хардуер\".\r\n\t \r\n\tГулота, който живеел в Леняно край Милано, бил в Барселона на почивка със съпругата си и децата си - 5-годишният Александър и 1-годишната Ария. Съпругата Мартина разказа пред колегите на Бруно как той бил пометен от микробуса, а тя успяла да се спаси в последния момент и да избута настрани децата.\r\n\t \r\n\tИталианското външно министерство съобщава и за втора италианска жертва, но не споменава името й.\r\n\tЧетирима австралийци са сред ранените, като двама от тях са в болница в тежко, но стабилно състояние. Един австралиец все още се издирва.\r\n\tЧетиричленно ирландско семейство също е пострадало, но без риск за живота. По-тежко са пострадали бащата и петгодишно дете, което е със счупен крак. Семейството е празнувало рождения ден на малкия.\r\n\t\r\n\tПрез нощта много държави отвориха спешни телефонни линии за своите граждани, които търсят съдействие или издирват близките си. Големи части от центъра на Барселона останаха блокирани от силите за сигурност през нощта. Туристите бяха предупредени да останат в своите хотели, метрото и част от линиите на градския транспорт бяха спрени. Семейства и приятелски компании останаха разделени заради блокадата в града, а полицията евакуираше хора в различни части на Барселона. Мобилните мрежи се сринаха от огромния трафик.\r\n\tДокато службите за спешна помощ са полагали отчаяни усилия да помогнат на хората, лежащи ранени на пешеходната улица \"Рамблас\", жителите на града са се обединили и в знак на солидарност са предлагали безплатен превоз, храна и подслон на нуждаещите се, съобщават местните медии, цитирани от БТА.\r\n\t\"Юронюз\" подчертава, че това не е бил изолиран акт на добрина. Туристическата администрация в Барселона е предложила безплатни стаи на хилядите посетители на града, останали на улицата, след като полицията блокира райони, в които има около 50 хотела. Така останалите без подслон имаше къде да прекарат тази нощ, преди да бъде възстановен редът, добавя телевизията.\r\n\tКаталунските власти предупредиха засегнатите от извънредните мерки да използват социалните мрежи, за да уведомят своите близки, че са добре. Фейсбук активира функцията си \"проверка за безопасност\" (safety check).\r\n\tВ Париж светлините на Айфеловата кула бяха изгасени в знак на съпричастност с жертвите на атака. Световният търговски център в Ню Йорк бе оцветен в цветовете на испанския флаг.\r\n\tГерманските политици решиха да прекъснат предизборната кампания в петък заради случилото се в Испания. Мартин Шулц, кандидатът за канцлер на германските социалдемократи и основен съперник на Ангела Меркел каза, че е разговарял с Меркел по темата. Двамата са се съгласили временно да преустановят кампанията.\r\n\tЛюбопитна е историята на 30-годишния британец Крис Поули, който бе сред оцелелите при атентата в Манчестър. Сега той отново е бил в зоната на терористично нападения, но по време на почивката си в Барселона. \"Не мога да повярвам, че за втори път за последните шест месеца се оказах до терористична атака\", разказва Поули пред \"Манчестър Ивнинг нюз\". Атентатът се случил, когато Поули се е връщал в хотела си след разходка.\r\n\tДва сигнала за българи, издирвани от техни близки, са постъпили в българското консулство в Мадрид, съобщи българският консул в Мадрид Борислав Евлогиев.\r\n\t\"За момента са постъпили при нас два сигнала за хора, които се издирват от техни близки, живеещи в България. Те са пренасочени към компетентните власти в Каталуня. Предоставената от близките информация не е пълна. Те не са знаели дали близките им имат някакъв испански документ с някакъв номер, не знаят точния адрес\", коментира Евлогиев.\r\n\tДо момента няма официална информация от каталунските органи за загинали или пострадали българи. Българските граждани могат да се обаждат както на дежурните телефони на консулството, така и на телефон на испанските органи – 0034 932 142 124 и 0034 900 400 012.", "date": "2017.08.18", "title": "Тригодишно момиче е най-младата жертва на атентата в Барселона"}
{"url": "http://www.mediapool.bg/savetnichka-na-asad-voinata-v-siriya-e-kam-kraya-si-news268141.html", "text": "Съветничка на сирийския президент Башар Асад каза, че 6-годишната гражданска война в страната е към края си и че чуждите държави намаляват помощта си за бунтовниците, предаде Ройтерс.\r\n\tСирийското правителството ще даде отпор на всякакви \"незаконни сили\", независимо дали те са турски или американски, подчерта Бусейна аш Шаабан пред ливанската телевизия Ал Маядин. Тя отбеляза, че фактът, че Сирия провежда традиционния международен панаир в Дамаск за първи път от началото на конфликта, \"изпраща сигнал, че войната е приключила и ние сме в началото на пътя към възстановяване\".\r\n\tВойната, в която загинаха стотици хиляди хора, достигна \"финалната си фаза\", след като чуждите сили, които подкрепяха бунтовниците, промениха политиката си, каза Шаабан.\r\n\t\"Така, както разгромихме тероризма, ние ще се борим срещу всяко незаконно присъствие на нашата територия, независимо дали става дума за САЩ или за Турция, - подчерта Шаабан. - И това е едно от предизвикателствата, пред които ще се изправим в подходящия момент и по подходящия начин\".\r\n\tПрезидентът на САЩ Доналд Тръмп прекрати подкрепата на ЦРУ за бунтовническите групировки, борещи се за свалянето на сирийския президент, припомня Ройтерс.\n\n\r\n\tТурция, която отдавна е един от главните поддръжници на бунтовниците, също промени приоритетите си и вече не си поставя за първа цел падането на Асад от власт, а се опитва да подобри отношенията си с Русия и да предотврати кюрдската експанзия край своите граници.", "date": "2017.08.18", "title": "Съветничка на Асад: Войната в Сирия е към края си"}
{"url": "http://www.mediapool.bg/hizbula-osadi-atentata-v-barselona-news268142.html", "text": "Ливанското радикално движение Хизбула осъди нападението в Барселона, при което бяха убити 13 души и за което пое отговорност ислямистката групировка \"Ислямска държава\", предаде Асошиейтед прес.\r\n\tШиитското движение заяви, че тази атака трябва да е нов стимул за ликвидиране на сунитската групировка, \"чиято идеология е основана на омразата\".\r\n\tХизбула, чието военно крило е смятано за терористична организация от ЕС, воюва срещу \"Ислямска държава\" в Ливан и съседна Сирия, припомня АП.\r\n\t\"Нападането и убиването на невинни цивилни е част от сатанински заговор на тези терористи, който има за цел да очерни понятието за джихад (свещена война) и да опетни образа на исляма\", се казва в изявлението на ливанското движение.", "date": "2017.08.18", "title": "Хизбула осъди атентата в Барселона"}
{"url": "http://www.mediapool.bg/norvezhkiyat-mehanizam-dava-25-mln-evro-na-bulgaria-za-da-si-opravi-zatvorite-news268144.html", "text": "България ще получи 25 млн. евро през следващите четири години от \"Норвежкия финансов механизъм\", за да подобри условията в своите затвори, съобщиха от Министерството на правосъдието в петък.\r\n\t\"Норвежкият механизъм\" подкрепя реформите в България вече 14-та година. Средствата във фонда се отпускат от правителствата на три държави – Норвегия, Исландия и Лихтенщайн\r\n\tМинистерството на правосъдието ще получи тези пари за изграждане на пилотен затвор с учебен център към него, както и за създаване на преходни отделения за адаптация на затворници, на които им предстои освобождаване. Пари ще се дадат и за ремонт на функциониращите затвори и арести.\r\n\tПреходни отделения за адаптация ще бъдат обособени към затворническите общежития в Пловдив, Бобов дол и Бургас. Пилотният затвор с учебен център ще бъде построен в Кремиковци, където в момента се намира столичното затворническо общежитие.\r\n\tПроизводственият цех към Пазарджишкия затвор ще стане обучителен център за подпомагане реинтеграцията на лишените от свобода след тяхното освобождаване.\n\n\r\n\t\r\n\tС пари от \"Норвежкия механизъм\" ще бъде изграден нов арест и пробационна служба в Петрич, ще се ремонтират затворите в Пловдив и Бобов дол, а във Враца да бъде преустроено ново общежитие от открит тип.\r\n\tНаред с това Министерството на правосъдието е поело ангажимент да разработи стратегия за продължаващо обучение на пробационните служители. Ще се проучва възможността за въвеждане на нови алтернативни мерки на наказанието \"лишаване от свобода\" и разработване на специализирана програма за менторство на хора, които имат проблеми със спазването на закона.\r\n\tДосега \"Норвежкият механизъм\" е дал на България над 10 млн. евро за проекти в тази сфера, с които беше изградено затворническото общежитие в Дебелт, ремонтираха се затворът в Стара Загора, общежитието в Разделна към Варненския затвор, яслата и медицинският център в Сливен, кухните в затворите в Бургас и Ловеч, където се обнови и болницата. В Шумен бе изграден нов арест, а Учебният център за служители в Плевен бе реновиран.\r\n\tПрез ноември 2015 година тогавашният шеф на Етичната комисия във Висшия съдебен съвет Ясен Тодоров , че \"Норвежкият механизъм\" (Финансов механизъм за европейско икономическо пространство) е сред спонсорите на \"един център\", който \"клати държавата\". С пари от този \"център\" се реализираха няколко проекта и на ВСС. Нещо, което тогава Ясен Тодоров не знаеше.", "date": "2017.08.18", "title": "\"Норвежкият механизъм\" дава 25 млн. евро на България, за да си оправи затворите"}
{"url": "http://www.mediapool.bg/lokaliziran-e-nai-golemiyat-pozhar-v-sakar-planina-news268124.html", "text": "Най-големият по площ пожар в Сакар планина между селата Присадец, Маточина и Варник вече е локализиран, съобщи областната администрация в Хасково. Пламъците са се разпространили на над 7000 декара площ в района, като са унищожили предимно сухи треви, храсти и лесонепригодни площи. Все още не са изчислени щетите от бедствието.\r\n\tОсигурената от миналата нощ тежка верижна машина е оказала неоценима помощ на огнеборците с прокарването на широки просеки, които са спрели огъня и не са позволиха на пламъците да обхванат нови терени. На място в петък продължават да работят седем противопожарни автомобила, 35 военнослужещи, доброволци от Свиленград, служители на горското стопанство със специализирана техника за гасене. Всички те ще останат на дежурство по периметъра на пожара, за да не допуснат ново разпалване.\r\n\tПродължават усилията за овладяване на фронта между тополовградските села Княжево и Срем. Там са ангажирани пет противопожарни екипа, горски служители, доброволци от Тополовград, а огънят бушува в смесена гора на площ от 1000 декара. Заради силния вятър, сухото време и високите температури пламъците отново се разпалват и не позволяват пожарът да бъде овладян.\r\n\tВ останалите проблеми места на територията на областта запалванията са локализирани и потушени, като обаче обходът на терените продължава. Причините за всички пожари се разследват от полицията, като има съмнения и за умишлено палене, уточняват от областната администрация.\r\n\tСпоред областния управител Станислав Дечев, цитиран от пресцентъра на управата, само за две денонощия огънят в Хасковска област е унищожил 10 000 декара площи, заети от широколистна, смесена гора, сухи треви и храсти. Той ще продължи да настоява за сериозни санкции на всички, които предизвикват с безотговорното си поведение пожари.", "date": "2017.08.18", "title": "Локализиран е най-големият пожар в Сакар планина"}
{"url": "http://www.mediapool.bg/teroristichnata-ataka-v-barselona-udari-i-evropeiskite-borsi-news268136.html", "text": "се отрази на европейските борси ден по-късно. С отварянето на фондовия пазар на Стария континент започнаха разпродажби на акциите на туристически и авиокомпании, както и на някои банки.\r\n\tОбщият европейски индекс Stoxx Europe 600 се понижи с 0,88% (към 14 часа), а спадът на испанския фондов индекс Ibex 35 беше с близо процент. Германският DAX загуби 0,48% от стойността, френският CAC40 - 1,08%, а британският FTSE100 - 0,94%.\r\n\tНай-негативен е ефектът върху акциите на авиокомпаниите. Причината са очакванията терористичният акт в Барселона да се отрази лошо на туризма в Европа и да доведе до спад на пътуванията. Поевтиняха книжата на \"Изиджет\" (Easyjet), \"Райънеър\" (Ryanair), \"Луфтханза\" (Lufthansa) и на IAG -собственик на \"Бритиш Еъруейс\" (British Airways). Паднаха и акциите на испанската летищна компания AENA, на туроператорът TUI и на компанията за круизни корабни пътувания Carnival.\r\n\tБягството на инвеститорите от рискови активи се отрази и на акциите от банковия сектор.\r\n\tАкциите, търгувани на американската фондова борса, също поевтиняха. Причината е несигурността сред инвеститорите, предизвикана от политиката на президента на САЩ Доналд Тръмп. Трите основни американски фондови индекса - DJIA, S&P500 и Nasdaq се сринаха с между 1,24% и 1,94%.\n\n\r\n\tСпад имаше и на азиатските пазари.", "date": "2017.08.18", "title": "Терористичната атака в Барселона удари и европейските борси"}
{"url": "http://www.mediapool.bg/mazh-zastrelya-zhena-si-pred-zavedenie-v-stolichniya-kvartal-lagera-news268145.html", "text": "Мъж застреля жена си, а след това се предаде на полицията. Убийството е станало в столичния квартал ж.к.\"Лагера\" съобщи МВР.\r\n\tСигналът за инцидента е подаден в полицията около 15 часа в петък.\r\n\tМъжът е имал ограничителна заповед спрямо жена си, съобщи БНР. Когато я видял на улицата, 64-годишният мъж спрял колата и стрелял няколко пъти по 42-годишната си съпруга.\r\n\tИнцидентът се е разиграл пред заведение на ул.\"Мъглен\" 25 пред погледите на десетки минувачи.\r\n\tПристигналите на мястото полицаи и медици от Бърза помощ само констатирали смъртта на жената.\n\n\r\n\tМалко след убийството мъжът се е предал в столичното Шесто районно управление. Предал е и оръжието, с което е убил жена си, се казва в съобщението на МВР.\r\n\tРайонът е отцепен, криминалисти извършват оглед на местопрестъплениетно. Оперативните действия по случая продължават.", "date": "2017.08.18", "title": "Мъж застреля жена си пред заведение в столичния квартал \"Лагера\""}
{"url": "http://www.mediapool.bg/maikata-na-ubitata-v-sharlotsvil-zhena-otkazva-da-razgovarya-s-donald-tramp-news268143.html", "text": "Майката на жената, която беше убита на протест срещу митинг на бели националисти в американския град Шарлотсвил, щата Вирджиния, каза, че не желае да разговаря с президента Доналд Тръмп заради коментарите му след смъртта на дъщеря й, предаде Асошиейтед прес.\r\n\tВ предаването на телевизия Ей Би Си \"Добро утро, Америка!\" Сюзън Бро каза, че първоначално пропуснала две-три телефонни обаждания от Белия дом, но сега не желае да говори с Тръмп, след като на пресконференция той постави знак за равенство между насилието от страна на белите расисти и на протестиращите срещу тях контрадемонстранти.\r\n\tТридесет и две годишната дъщеря на Бро, Хедър Хейър, загина миналата събота, след като мъж се вряза с кола в група контрадемонстранти. Ранени бяха 19 души.\r\n\tПолицията арестува и повдигна обвинение в убийство и други престъпления на Алекс Фийлдс от щата Охайо.", "date": "2017.08.18", "title": "Майката на убитата в Шарлотсвил жена отказва да разговаря с Доналд Тръмп"}
{"url": "http://www.mediapool.bg/germanski-sad-obyavi-za-nevmenyaem-izvarshitelya-na-napadenie-v-myunhen-minalata-godina-news268131.html", "text": "Наказателният съд в германския град Мюнхен, провинция Бавария, постанови, че мъжът, убил през май 2016 г. с нож един човек и ранил трима, не е в състояние да отговаря за действията си и го остави в психиатрията, предаде Франс прес.\r\n\t \r\n\tСпоред съда 28-годишният Паул Х., за който първоначално се смяташе, че може да е ислямист, страда от биполярно разстройство, а в момента на деянието е проявил и симптоми на психоза.\r\n\t \r\n\tНападателят - безработен дърводелец - намушка с нож един човек в междуградски влак, друг на перона и още двама на изхода на гара Графинг, близо до Мюнхен. Един от ранените, 56-годишен мъж, почина от раните си.\r\n\t \r\n\tПред следователите Паул Х. признал, че е крещял \"Аллах е велик\" на арабски и \"Неверници, трябва да умрете\" по време на нападението, така че първоначално се предполагаше, че мотивите му може да са ислямистки. Поведението му по време на разпитите обаче породило съмнение и полицията и прокуратурата бързо изключиха хипотезата за тероризъм.", "date": "2017.08.18", "title": "Германски съд обяви за невменяем извършителя на нападение в Мюнхен миналата година"}
{"url": "http://www.mediapool.bg/kak-falshivka-oformena-kato-statiya-v-gardian-stigna-do-ruskite-medii-news268096.html", "text": "Изцяло фалшива статия, оформена да изглежда като публикация на онлайн изданието на британския в. \"Гардиън\" (The Guardian) и съдържаща взривоопасни коментари, приписвани на бившия шеф на британското разузнаване, най-вероятно е създадена да послужи като пропаганден материал за руските медии, според експерти и разследване на американския сайт \"Бъзфийд нюз\" (BuzzFeed News) и британския в.\"Таймс\" (The Times).\r\n\tЛъжливата публикация е свързана със серия други изфабрикувани статии, направени да изглеждат като публикувани в други медии като \"Аарец\" (Haaretz), \"Атлантик\" (The Atlantic), \"Ал Джазира\" (Al Jazeera).\r\n\tФалшивите статии са ползвали една и съща техника на зловреден домейн, за да подведат хората, като всички са били преведени от английски на руски от един и същ руски новинарски блог.\r\n\tВсички преводи са подписани с името \"Едилин Ламберт\". Жена с такъв Фейсбук-акаунт е съобщила на \"Бъзфийд\" на руски език чрез Фейсбук месиджър, че тя е превела статиите. Но с изключение на това, че персона с такова име е указана в качеството на преводач на множество фалшиви статии в руски сайтове и има акаунт във Фейсбук със същото име, \"Бъзфийд\" не е успал да потвърди напълно, че Едилин Ламберт е реален човек.\n\n\r\n\tЯсно е само, че човек или група хора създават фалшиви новини на английски език, които са оформени така, че все едно са публикувани в големи международни медии, а тези статии почти незабавно се превеждат на руски.\r\n\t\r\n\tСтатията, изфабрикувана като материал на \"Гардиън\", е озаглавена \"Бившият шеф на MИ-6 признава поражение пред Путин по стратегическия план за разпад на Русия\". В неделя статията започна да циркулира във Фейсбук и Туитър благодарение на няколко акаунта, базирани в Русия. Самата интернет страница изглежда като убедително копие на реалния сайт на \"Гардиън\" и в нейния URL буквата \"i\" в думата \"Guardian\" подвеждащо е подменена с буква от турската азбука, за да може на пръв поглед да прилича на истинския сайт.\r\n\tСтатията съдържа пространни цитати, приписвани на бившия шеф на MИ-6 Джон Скарлет и изобилства от граматически грешки, които лесно се забелязват от хора, които владеят английски. Фалшивите цитати на Скарлет освен това бяха подчертани, тъй като са равносилни на признание, че Розовата революция в Грузия е била резултат от план на ЦРУ и MИ-6.\r\n\t\"Аз трябва да призная, че двете грузински войни и тази в Крим, част от най-стратегическия план на САЩ и Великобритания през последните няколко години за разрушаване на Русия, приключиха с провал\", се казва в единия измислен цитат.\r\n\tСтатията трябваше да се хареса на руските проправителствени медии, тъй като е в тон с твърденията на Кремъл за слабостта на западния империализъм в сравнение с лидерството на Кремъл.\r\n\tАлексей Ковальов, руски журналист, който ръководи уебсайт, който развенчава дезинформацията в Русия, коментира, че тази фалшива история съответства на модела, по който се създават фалшиви новини уж на западни медии, които след това могат да бъдат цитирани от рускоезичните медии като достоверни.\r\n\tСтатията очевидно е направена, за да бъде взета и преведена от местни руски медии и представена като \"Западна медия съобщава, че...\"- обикновения шаблон, допълва Ковальов.\r\n\tАн Епълбаум, коментатор на \"Вашингтон пост\", която сътрудничи на Центъра за европейски политически анализи () в уличаването на руската дезинформация, обозначи тази фалшива статия като пример за \"активно мероприятие\", използвано от руското разузнаване или от негови довереници за разбиране на противника.\r\n\t \r\n\t \r\n\tФалшивата статия бързо бе взета и преведена в руския сайта \"Правосудия.Нет\", чието име може да бъде преведено и като \"няма правосъдие\". Този сайт има ключова роля при разпространението на фалшиви новини в руските социални медии и в него са излизали други фалшиви статии.\r\n\t\r\n\tПреводът на статията също така бе поместен в сайта Pikabu и подхванат от РЕН-ТВ, която, по думите на Ковальов, е един от най-явните канали за фалшиви новини в Русия (През 2015 г. РЕН-ТВ използва стара снимка на американския посланик в Русия, за да излъже, че той е участвал в опозиционен митинг в Москва).\r\n\t\r\n\t\r\n\t\r\n\tПреводът на изфабрикуваната статия от \"Гардиън\" в \"Правосудия.Нет\" е подписан с името Едилин Ламберт (Addilyn Lambert), написано на латиница.\r\n\t\"Бъзфийд\" открива във  със същото име, което принадлежи на млада жена, която твърди, че живее в Германия. В профила си тя посочва, че учи в парижката Сорбона. Лицето, на което принадлежи акаунта, казва пред \"Бъзфийд\", че те са превели фалшивката от \"Гардиън\".\r\n\t\"Бъзфийд\" уточнява, че не е успял да удостовери, че акаунтът се води на реална жена с такова име. Търсения в интернет стигат отново до други фалшиви статии в руски медии, под чийто превод стои името Едилин Ламберт.\r\n\tТатяна Влокова, която ръководи блога \"Правосудия.Нет\", заявява пред \"Бъзфийд\": \"Едилин Ламберт ми предложи услугите си чрез фийдбек форма. Аз помествам на сайта си някои от нейните преводи, други -не,в зависимост от политиката (на статиите) и (моите) ресурси\".\r\n\tРедакцията на \"Бъзфийд\" се е свързала със Сорбоната, за да провери дали там има студентка Едилин Ламберт, но отговор не е получен.\r\n\tЗапитана как е стигнала до статията -менте на \"Гардиън\", Ламберт първо казва, че й била изпратена от нейна състудентка. След това казва, че статията й била изпратена от неин приятел, който работи в \"Гардиън\". Тя обаче не могла да назове името на служителя на \"Гардиън\", който, по думите й, разпространява фалшивата статия оформена като статия на изданието, в което работи.\r\n\tСлед това Ламберт е изпратила на \"Бъзфийд\" крайно съмнителен скрийншот, който според нея показва, че фалшивата статия е била спомената от настоящия британски посланик в Турция. Тя казала, че сама е направила скрийншота.\r\n\t\r\n\tТази публикация в Туитър не съществува в таймлайна на посланика. Както и фалшивата новина, туитът също съдържа непохватна фразеология, която трудно би ползвал човек, владеещ английски, още по-малко британски посланик. В туита- менте се казва, че статията от \"Гардиън\" е \"пълна истина\" и е по-добре да се публикува от оригиналния \"Гардиън\".\r\n\tПредположенията са, че фалшивият туит е поставен временно в таймлайна на посланика на мястото на реален туит, съдържащ неговата снимка. Към момента, в който Ламберт предоставя на \"Бъзфийд\" скрийншота с фалшивия туит за фалшивката от \"Гардиън\", под него е имало същият броя отговори, препращания и харесвания, като и под реалния туит, който стои в таймлайна на посланика:\r\n\t \r\n\t \r\n\tСлед като е информирана, че нейният скрийншот е фалшив, Ламберт казва, че явно самият \"Гардиън\" е изфабрикувал статията. \"Изглежда, че \"Гардиън\" има два уебсайта, един истински и един фалшив и те са го направили сами\", казва Лабмерт и допълва: \"Мръсна политика!\"\r\n\tЗапитана от \"Бъзфийд\" тя ли е автор на фалшивата статия от \"Гардиън\", Ламберт се възмущава: \"Що за въпроси са това?! Това е обида. Нормален човек не би могъл да напише такава аналитична статия\".\r\n\t\r\n\t\r\n\tФалшивката от \"Гардиън\" обаче не е първият случай, когато Ламберт взема изфабрикувана на английски статия и бързо я превежда на руски за \"Правосудия.Нет\". На авторската й страница има още няколко статии, замаскирани като публикации на \"Аарец\", \"Ал Джазира\", \"Атлантик\".\r\n\tПроверка на \"Бъзфийд\" показва, че в няколко руски сайта има преводи от арабски на руски, отново подписани от Ламберт.\r\n\tСтатиите, приписвани на \"Аарец\" и \"Ал Джазира\" не са отявлена кремълска пропаганда, както фалшивката \"Гардиън\", но освен че също са преведени от Ламберт, зловредните домейни са регистрирани на един и същи имейл адрес в период от няколко седмици. Имейл адресът \"john.edwardtaylor@aol.com\" освен това е регистрирал URL, който би могъл да се ползва за поместване на фалшиви новини, които все едно са новини от телевизионната мрежа France 24.\r\n\t\r\n\t\"Бъзфийд\" пише още, че макар фалшивката от \"Гардиън\" да е проправителствена, други фалшивки, оформени като репортажи от англоезични и арабски медии, може да се интерпретират и като враждебни на интересите на руското правителство. Според изданието целта на всичко това е да се засилва международното напрежение.\r\n\t\"Таймс\" също си задава въпроса откъде се е взела фалшивата статия от \"Гардиън\" и кой стои зад нея.\r\n\tЕкспертът Бен Нимоу, който работи в лабораторията за цифрова съдебна експертиза към Атлантическия съвет, коментира: \"Това е съчетание на технически умения и лингвистична некомпетентност – изцяло хакерският почерк на прокремълските специалисти, макар да не е ясно дали са официалните специалисти подобно на \"фабриките за тролове\" или независими специалисти. Усилията за имитация на сайта The Guardian са доста умели. Използван е измислен URL, много сходен с истинския, и позоваване на истински статии\".\r\n\tСпоред Нимоу английският език е използван не особено умело и има грешки, които са типични за рускоговорящи. Общата идея е в съзвучие с твърденията на Кремъл, че имало планове на Запада за раздробяване на Русия, особено такива, поддържани от ЦРУ. Великобритания се споменава по-малко, но това явно е необходимо, доколкото изфабрикуваните цитати са приписани на Джон Скарлет.\r\n\tИзфабрикуваната статия на \"Гардиън\" е публикувана и в български сайтове като \"Епицентър\", \"Велика България\", \"О Новини\" и др. Всички те я превеждат от руски под едно и също заглавие: \"Бившият шеф на британското разузнаване МИ-6 Джон Скарлет: Железният юмрук на Путин провали плановете на Вашингтон и Лондон\". Всички те пускат почти един и същи текст, започващ с уточнението: \"The Guardian публикува интервю с бившия шеф на британското разузнаване МИ-6 Джон Скарлет, което впоследствие беше свалено от сайта, но все още е достъпно в кеширан вариант\".", "date": "2017.08.18", "title": "Как фалшивка, оформена като статия в \"Гардиън\", стигна до руските медии"}
{"url": "http://www.mediapool.bg/tsarkvata-pochita-pametta-na-sv-ivan-rilski-news268113.html", "text": "На 18 август Българската православна църква отбелязва смъртта (успението) на най-популярния български народен светец лечител св. Иван Рилски.\r\n\tСвети Иван Рилски, наричан Чудотворец, е основател на Рилския манастир. Обявен е за изключителен небесен покровител на българския народ през X в.\r\n\tСветецът е роден около 876 г. в село Скрино в Осоговската планина.\r\n\tЖивял е по времето на княз Борис и сина му Владимир, на цар Симеон и на сина му Петър.\r\n\tОт ранна възраст закопнял да се посвети напълно в служение на Бога и да се отдаде на монашески живот.\n\n\r\n\tНапуска родното си място и постъпва в манастир,  след като приема монашеството го напуска и се скита на много места, а накрая се установява в Рила планина, където основава манастира.\r\n\tУмира през 946 г. и е погребан в малката манастирска църква на Светата Рилска обител.\r\n\tСв. Иван Рилски е почитан като общобългарски светец, но славата му се разнася из целия Балкански полуостров и в Русия.\r\n\tДнес своя професионален празник честват миньорите, които приемат св. Иван Рилски за свой покровител.", "date": "2017.08.18", "title": "Църквата почита паметта на св. Иван Рилски"}
{"url": "http://www.mediapool.bg/reshenieto-na-shryoder-da-zavarshi-kato-sluga-na-putin-zasyaga-i-partiyata-mu-news268109.html", "text": "Ако бившият германски канцлер Герхард Шрьодер влезе в съвета на директорите на \"Роснефт\", ще се превърне в съучастник на авторитарната система на Кремъл, пише германският в. \"Фракфуртер алгемайне цайтунг\". Предстоящото назначение на Шрьодер е една от най-обсъжданите теми с германските медии, някои от които допускат, че службата му в услуга на Путин може да се отрази негативно на изборния резултат на Социалдемкоратическата партия, чийто бивш председател е той. Не мисля, че ще навредя на моята партия, казва Шрьодер в интервю пред швейцарският в. \"Блик\" в четвъртък.\r\n\t\"Аз ще се кандидатирам (за член на съвета на директорите на \"Роснефт\"-бел.ред.), независимо от цялата критика\", заявява той по повод намеренията си да влезе в ръководството на компания, която под санкциите на Европейския съюз заради анексирането на украинския полуостров Крим от Русия.\r\n\tРъководството на неговата партия реагира негативно на новината за предстоящия му пост в \"Роснефт\". Мартин Шулц, който е кандидатът за канцлер на социалдемократите, заяви, че той самият \"не би направил това\".\r\n\tВ отговор Шрьодер отбелязва: \"Всеки сам трябва да знае какво говори. Въпреки всичко аз ще подкрепя Мартин Шулц на изборите, ако той поиска\".\r\n\tШрьодер оцени положително позицията на председателя на Свободната демократическа партия Кристиан Линднер, който предложи временно затваряне на очите за Крим, тъй като било по-важно да се постигне напредък по други пунктове в отношенията с Москва, предаде.\n\n\r\n\tБившият германски канцлер оценява на приблизително 350 хил. долара своята заплата на поста независим директор в състава на съвета на директорите на руската петролна компания.\r\n\tШръдер бе канцлер на Германия от 1998 до 2005 г., оглавявайки \"червено-зелената\" правителствена коалиция. След напускането на канцлерския пост през 2005 г. той оглави надзорния съвет, а след това и управителния съвет на компанията \"Северен поток\", която е оператор на едноименния газопровод, който който води директно от Русия към Германия и в който държавният концерн \"Газпром\" има мажоритарен дял. Още тогава Шрьодер бе остро критикуван и от политици, и от медии, които напомниха, че още докато беше канцлер той активно подкрепяше идеята за строеж на руски газопровод по дъното на Балтийско море, а приятеля си Владимир Путин, бивш агент на КГБ, охарактеризира като \"кристално чист демократ\".\r\n\tСвоята неотклонна подкрепа за газопровода още в качеството си на канцлер Шрьодер аргументираше с това, че този проект изцяло отговаря на германските интереси. Но нарастващият внос на руски газ не само не намалява зависимостта на Германия от един източник, но я увеличава, отбелязва \"Фракфуртер алгемайне цайтунг\".\r\n\tПроблемът се състои в това, че Москва използва петрола и газа не само като експортен продукт, но и като политическо оръжие. Путин нееднократно е прибягвал до него. \"Но не против Германия\"-възразяват защитниците на пакта Путин-Шрьодер. И дават пример с лоялността на Москва по сключените договори – поне що се отнася до Германия, всичко това беше така до тогава, докато Москва не преметна своя дългогодишен партньор - германската компания \"Сименс\" и не изпрати нейните газови турбини в Крим. Берлин се почувства измамен от Кремъл, коментира изданието.\r\n\tОфициалната номинация на Шрьодер за участие в съвета на директорите на \"Роснефт\", този Левиатан, който по заповед на Путин ще погълне всичко, което трябва да бъде върнато под контрола на Кремъл (например отломките от разгромения концерн \"Юкос\"), само по себе си е доказателство за доверието на Кремъл към ексканцлера.\r\n\tСамият Шрьодер казва, че целият шум около възможното му назначение е изкуствен и цели да помогне на предизборната кампания на Ангела Меркел. Но не канцлерът се дистанцира от своя предшественик, а кандидатът за канцлер от неговата собствена партия (Мартин Шулц), припомня \"Фракфуртер алгемайне цайтунг\".\r\n\tАко Шрьодер все пак заеме този пост, той окончателно ще се превърне в съучастник на авторитарната система, която е далеч от онези ценности, за които се борят социалдемократите. Ако Шрьодер наистина иска да завърши своята кариера като слуга на Путин, Социалдемократическата партия повече не може да се прави, че това не я засяга. Позорът от подобна \"смяна на полето\", при която не ги е грижа нито за собствената им репутация, нито за политическите традиции, засяга и партията.", "date": "2017.08.18", "title": "Решението на Шрьодер да завърши като слуга на Путин засяга и партията му"}
{"url": "http://www.mediapool.bg/darzhavata-shte-finansira-iztsyalo-kulturnite-proekti-za-evropredsedatelstvoto-news268114.html", "text": "Държавата ще финансира изцяло културните проекти свързани с българското председателство на Европейския съюз през първата половина на 2018 г. Съфинансиране от кандидатите няма да се иска, но няма да се поемат разходите за телефони, офиси и канцеларски материали.\r\n\tТова реши Националния фонд \"Култура\" на извънредно заседание, който промени условията и сроковете за кандидатстване по Културната програма, съобщи Министерството на културата.\r\n\tДо промените се стигна след публичното обсъждане на условията по схемата, като са взети предвид отправените коментари и бележки.  \r\n\tПървата покана за набиране на предложения е с финансов ресурс от 1.65 млн. лв. По нея могат да кандидатстват както фирми и творчески организации, така и граждани и хора на изкуството.\r\n\tВсеки може да подаде колкото си иска проектни предложения.\r\n\tМаксималното финансиране на един проект ще бъде до 100 000 лв. Средствата ще бъдат отпускани на три етапа – аванс от 20% от стойността на проекта, междинно плащане от 50% от стойността и проекта, който ще бъде платен до края на януари 2018 г. и окончателно плащане – до три дни от приключването на проекта и представянето на финалния отчет.\r\n\tПроектите трябва да бъдат изпълнени от 1 януари до 30 юни 2016 г.\n\n\r\n\tСрокът за кандидатстване остава 45 дни и започва да тече от 18 август  до 15 часа на 2 октомври 2017 г.\r\n\tПроектите трябва да се подадат в Националния фонд \"Култура\". Те ще се оценяват от комисия, чийто състав ще бъде определен от министъра на културата Боил Банов.\r\n\t\"Големият акцент ще е върху младите хора, с това България има да наваксва, имаме изключително младо поколение, което да представим, а и то да представи нас“, коментира неотдавна министър Банов как ще се оценяват проектите.  \r\n\tПо културната програма на европредседателството ще се финансират дейности, свързани спровеждането на събития. Например концерти, фестивали, изложби. Ще се подпомагат и проекти свързани с културното наследство – литература, изобразително изкуство, театър, кино, анимация, фолклор и други.  \r\n\tКултурнатани програма има за цел да представи българската националната специфика и идентичности да подчертае мястото на стрната ни в Европа.\r\n\tОчаква се проектите да представят културата и традициите на страната ни по атрактивен и въздействащначин, който да създава положителен образ на България в европейски контекст.\r\n\tПрограмата е с принос към \"Европейската година на културното наследство\" (2018 г.), София - европейска столица на спорта 2018 г. и със споделена визия за \"Пловдив - европейска столица на културата\" 2019 г.\r\n\tКултурната ни програма ще даде видимост и ще отбележи по подходящ начин и значими за България събития и дати от националната и европейска история. Това са 60-та годишнина от подписването на Римските договори, 10-та годишнина от членството на България в ЕС и 75-ата годишнина от спасяването на българските евреи.\r\n\tТова е първата сесия за набиране на предложения по културната програма. Ако се намери финансиране може да се обяви и втора, каза неотдавна Боил Банов.", "date": "2017.08.18", "title": "Държавата ще финансира изцяло културните проекти за европредседателството"}
{"url": "http://www.mediapool.bg/kmetat-na-siatal-iska-da-se-sabori-pametnik-na-lenin-news268115.html", "text": "Кметът на Сиатъл Едуард Мърей призова за премахване на два паметника в града – на Ленин и на конфедералистите от Гражданската война в САЩ, съобщи\r\n\t\"През последните дни жителите на Сиатъл изразяваха тревога и разочарование, че в нашия град съществуват символи на ненавист, расизъм и насилие\", каза Мърей пред местно радио.\r\n\t\"Трябва да премахнем всички тези символи. Те включват както паметници на конфедералисти, така и статуи, идеализиращи основателя на авторитарния съветски режим. Мисля, че мемориалът на конфедералистите на гробището \"Лейк вю\" и статуята на Ленин в района Фримънт трябва да бъдат премахнати. Никога не трябва да забравяме нашата история, но също така не бива да идеализираме онези, които са извършвали жестоки зверства и са се опитвали да ни разделят по признака какви сме и откъде сме\", обясни Мърей.\r\n\tДвата паметника се намират на частни терени и трябва да се иска съгласието на собствениците им за премахването, уточни кметът.\r\n\tСтатуята на Ленин в Сиатъл е бронзов паметник с височина 5 метра. Направена е от българския скулптор Емил Венков, който почина на 9 юни 2017 г. в Братислава и идната неделя щеше да навърши 80 г. Тя е поставена през 1988 г. в град Попрад, който се намира на територията на Словакия. След падането на комунистическия режим в Чехословакия е демонтирана.\n\n\r\n\tАмериканецът Луис Карпентър я купува и я отправя в САЩ. Той умира през 1994 г., а година по-късно наследниците му я монтират в частен сектор на една от улиците в Сиатъл. Обявили са я за продан при начална цена от 250 000 долара през 2015 г., но до момента няма купувач.\r\n\tСтатуята на Ленин е една от най-посещаваните туристически забележителности на града.", "date": "2017.08.18", "title": "Кметът на Сиатъл иска да се събори паметник на Ленин"}
{"url": "http://www.mediapool.bg/denitsa-zlateva-skandalat-tsankov-kamak-e-porednata-dimka-news268116.html", "text": "\"Скандалът с \"Цанков камък\" е поредната димка, която се пуска в публичното пространство, за да се измести вниманието от \"Суджукгейт\", НДК-гейт и др.\". Това заяви зам.-председателят на БСП Деница Златева пред бТВ.\r\n\tТя напомни, че проектът на хидровъзела е даден на прокуратурата още през 2010 г. и не са открити никакви нарушения.\r\n\t\"Между другото, по това време сегашният енергиен министър Теменужка Петкова е директор на Агенцията за държавна финансова инспекция и ако е установено, че въпросните 200 млн. лв. не са били възложени по съответния ред на обществената поръчка, то е трябвало още тогава да сезира държавното обвинение\", каза Златева.\r\n\tВ отговор на нападките на Златева, от Министерството на енергетиката заявиха, че установените през 2015 г. от финансовия контрол 65 нарушения на обществени поръчки за 232 млн. лв. са били предадени още тогава в прокуратурата. Докладът още тогава е съдържал информация за извършените проверки, установените нарушения и отговорните длъжностни лица. Същият сега е част от подадения от депутати от ГЕРБ сигнал в прокуратурата за проверка на проектирането, построяването и експлоатацията на хидровъзела.\r\n\tПредставителят на БСП посочи, че няма извънредна ситуация с ремонта на язовира и още от юли тече съгласувателна процедура. От енергийното ведомство обаче посочиха, че плановият ремонт на водоема няма нищо общо с извънредния, който се налага заради скъпасаната геомембрана на коритото на река Гашня, захранваща язовира.\n\n\r\n\tЦелта е да се удари Корнелия Нинова, въпреки че в качеството си на зам-министър по онова време тя не е отговаряла за енергийния сектор, смята заместничката на лидера на БСП.\r\n\tДеница Златева каза, че \"пришиването\" на депутата от ДПС Делян Пеевски към ГЕРБ е проблем на партията на Бойко Борисов.\r\n\tНеотдавна лидерът на ГЕРБ заяви, че БСП и ДПС се готвят да управляват заедно. На парламентарните избори през март БСП получи 1 млн. гласа и й е отредена ролята на най-голямата опозиционна сила, заяви Златева. ДПС също са в опозиция на правителството.\r\n\tДвете партии са опозиционни и понякога имаме съвместни приоритети в Народното събрание, но никога не са водени разговори за съвместно бъдещо управление, каза Златева. Тя допълни, че управлението се оценява по действията на управляващите, а работа на опозицията е да посочва всички слаби места и да предлага своите алтернативи. \r\n\t\"Ако такава политика се приема като опит да се вменява или да се пришива някой към правителството на ГЕРБ, то това е проблем на ГЕРБ, не на БСП\", каза Златева.\r\n\tТя определи като правилно решението си да не участва в управлението на третия кабинет на Бойко Борисов. Премиерът отправи покана към Златева да остане на поста вицепремиер по европредседателството какъвто заемаше по времето на служебния кабинет на Огнян Герджиков, но зам.-лидерът на БСП отказа.\r\n\t\"Събитията след сформиране на правителството, изместването на фокуса на председателството от политическата му подготовка върху скандали, свързани с корупция с НДК, едва ли някой би се чувствал комфортно в такава ситуация”, посочи Златева. \r\n\tТя коментира и факта, че преди два дни е станало ясно, че изпълнителят на системата за сигурност на НДК за европредседателството няма да се избира с отворен търг. Управата на двореца е решила за възложи директно работата на изпълнителя на ремонта на сградата - \"Галчев инженеринг\".\r\n\t\"Съжалявам, че се стига до варианта пряко договаряне без обявяване на обществена поръчка, но заради закъснението от 3.5 месеца явно няма никакъв друга опция. Изключително важно е обаче е коя фирма ще бъде подизпълнител на проекта, тъй като \"Галчев инженеринг\" няма техническите възможности да изгради такава система\", коментира Златева.", "date": "2017.08.18", "title": "Деница Златева: Скандалът \"Цанков камък\" е поредната димка"}
{"url": "http://www.mediapool.bg/nelegalni-irakchani-skochiha-ot-vlaka-sofiya---bukuresht-news268117.html", "text": "Двама иракчани - мъж и жена, бяха заловени от румънската гранична полиция, след като скочили от международния влак София -Букурещ при опит да влязат нелегално в страната. Това съобщи Генералният инспекторат на румънската гранична полиция, цитиран от  Аджерпрес и БТА.\r\n\tПо време на проверка на бързия влак, който се движи по маршрута София - Букурещ, румънските гранични полицаи забелязали един мъж и една жена, които скочили от вагона, опитвайки се да избегнат граничния контрол.\r\n\tПолицаите успели да ги задържат. Двамата заявили, че са иракски граждани и нямат документи. Те са на възраст от 22 г. и 27 г. Били са отведени за по-нататъшни проверки в централата на гранична полиция.\r\n\tПри разширяване на разследването в същия вагон бил открит още един иракски гражданин на 35 години, който имал паспорт и разрешително за престой в България. Той се опитал да влезе легално в Румъния. При него бил намерен багажът на другите двама иракчани и документ, издаден от българските власти за лица, търсещи убежище. В жената е бил намерен и иракски документ за самоличност.\r\n\tДвамата мигранти заявили, че тръгнали от София и искали да достигнат държава от Западна Европа. Жената поискала медицинска помощ, като обяснила, че е приела наркотици на българска територия. Румънските власти повикали Спешна помощ, за да бъде откарана в болница.\n\n\r\n\tРазследването на случая продължава, а съгласно българско-румънския протокол двамата мъже са предадени на българските власти.", "date": "2017.08.18", "title": "Нелегални иракчани скочиха от влака София - Букурещ"}
{"url": "http://www.mediapool.bg/balgarskoto-bebe-rodeno-v-samolet-nad-okeana-veche-ima-akt-za-razhdane-news268120.html", "text": "Малкият Николай от Пазарджик, който се роди на борда на самолет на \"Луфханза\" над Атлантическия океан, вече има акт за раждане, който е единствен и уникален по рода си за България.\r\n\tПървоначално е съставен в българското посолство в Лондон, а след това е изпратен в Пазарджик, където е издадено и оригиналното удостоверение за раждане.\r\n\tВ акта за раждане на Николай, който проплака на борда на самолета за първи път на 26 юли, няма населено място, община и област, както има във всички останали деца, родени у нас или в чужбина.\r\n\t\"За място на раждане на детето е вписано \"Международно въздушно пространство, координати 49 градуса на север, 21 градуса на запад, самолет на \"Луфтханза\". Населено място е написано в абревиатура МВП, което означава Международно въздушно пространство\", каза Татяна Папазова от дирекция \"Гражданска регистрация на населението\" в Пазарджик пред БНТ.\r\n\tПри съставянето на акта за раждане са възникнали проблеми заради компютърната програма, с която се работи в дирекцията.\r\n\t\"Нашият програмен продукт, като позиции, максимумът, който можем да достигнем при набирането, е 30 знака. В акта, който ни беше предоставен от посолството, позициите са над 76, като в тези позиции аз не включвам интервалите между думите и цифрите\", обясни Папазова. По тази причина актът за раждане е съставен с известни съкращения.\r\n\tНиколай е второ дете на 38-годишната Десислава, чийто постоянен адрес е Пазарджик. Той се роди на борда на полет LH543 на Lufthansa, пътуващ от Богота до Франкфурт на 12 000 метра надморска височина на 26 юли над водите на Атлантическия океан.\n\n\r\n\tБебето се прибра у дома на 11 август. Родителите му към момента остават да живеят в Пазарджик, но семейството избягва контакт с медиите.", "date": "2017.08.18", "title": "Българското бебе, родено в самолет над океана, вече има акт за раждане"}
{"url": "http://www.mediapool.bg/prokuraturata-dade-na-sad-naredbata-za-shuma-na-obshtina-nesebar-news268121.html", "text": "Окръжната прокуратура в Бургас атакува в съда наредбата за обществения ред на община Несебър. Причината е, че тя противоречи на Закона за защита от шума в околната среда, който забранява озвучаването на открити площи на заведения и ресторанти в жилищни и курортни зони след 23 часа.\r\n\tОбщинската наредба, която обхваща и обектите в курорта Слънчев бряг, позволява живата музика и ползването на озвучителна техника в заведенията на открито до 24 часа във времето от май до септември и до 22 часа през останалата част на годината. Забраната за шумна музика след тези часове важи за заведения в \"непосредствена близост\" до жилищни сгради и хотели.\r\n\tПрокуратурата е поискала от съда да отмени противоречащия на закона текст от общинската наредба.\r\n\tПо-рано през седмицата от държавното обвинение съобщиха, че са . Според разпоредбите във Варна озвучаването на открити площи на заведения е забранено след 23 часа в жилищните зони и след 24 часа в курортите. Текстовете са в сила от години.\r\n\tВ общинските наредби в Шабла липсва изрично посочено работно време на заведенията и забрана за озвучаване след определен час. Посочва се само, че не трябва да се създава шум, който да пречи на живеещите наоколо. В наредбата за обществения ред на Каварна пък има забрана за разполагане на озвучителна техника извън \"туристически, културни и спортни обекти\".\n\n\r\n\tПрокуратурата се включи в проверките за спазването на изискванията за ограничаване на шума, след като вицепремиерът Валери Симеонов започна война срещу клубовете на открито в Слънчев бряг.", "date": "2017.08.18", "title": "Прокуратурата даде на съд наредбата за шума на община Несебър"}
{"url": "http://www.mediapool.bg/avtomobil-se-vryaza-vav-vhod-na-benzinostantsiya-v-stolitsata-news268122.html", "text": "Автомобил се вряза в търговски обект на бензиностанция в София.\r\n\tИнцидентът е станал около 7:30 часа на околовръстния път в близост до кв. Бояна.\r\n\tПри инцидента няма пострадали хора.\r\n\tСпоред служителите на бензиностанцията на шофьора му е прилошало и това е причината за катастрофата, съобщи бТВ.\r\n\tЕдин от служителите на бензиностанцията лично е откарал водача на катастрофиралия автомобил вкъщи.\n\n\r\n\tЩетите не са големи. Най-сриозно е пострадала входната врата на търговския обект. Бензиностанцията е застрахована.", "date": "2017.08.18", "title": "Автомобил се вряза във вход на бензиностанция в столицата"}
{"url": "http://www.mediapool.bg/rektorat-na-tehnicheskiya-universitet-vav-varna-e-obvinen-v-plagiatstvo-toi-otricha-news268123.html", "text": "Ректорът на Tехническия университет във Варна проф. д-р Росен Василев е обвинен в плaгиатство на докторантура. Той отрича, съобщиха Нова телевизия и БНР.\r\n\tБившият ректор на Техническия университет във Варна (ТУ-Варна) проф. Овид Фархи и бившият ръководител на Центъра за развитие на академичния състав на университета проф. Николай Минчев твърдят, че Василев се опитва по нечестен начин да стане доктор на науките - най-високата научна степен в България.\r\n\tМоралният казус с обвинението на двамата бивши преподаватели във вуза остава висящ до края на месеца, когато се очаква становището на Министерство на образованието и науката.\r\n\tСпорната дисертация е по темата \"Изследване на методите и средствата за повърхностно обработване на материали за дентални импланти\".\r\n\tСпоред Фархи и Минчев само до преди година Василев не е работил в областта на технологията на машиностроителните материали, в която защитава научния труд.\n\n\r\n\tТе твърдят, че ректорът на ТУ-Варна е преписал дословно четири от седемте глави в дисертацията си от друг изследовател - Ивайло Йорданов Неделчев, който е защитил докторска степен през декември 2015 г. на тема \"Изследване ефективността на плазмотрон с вихрова стабилизация на дъгата в процеса плазмено-прахово напластяване\".\r\n\tФархи и Минчев настояват Росен Василев да обясни лично ситуацията, както и да подаде оставка.\r\n\tВ същото време от ТУ уточняват, че спорните части на дисертацията на Василев са в съавторство с двама докторанти. Има и становище на етичната комисия към университета, че няма плагиатство, посочват още от там.\r\n\tРекторът Росен Василев също отрича обвинението за плагиатство.\r\n\t\"Вие гледате само едно и също нещо, но то е общо, сложен научен проблем, няма как да го разберете\", заяви професорът пред Нова телевизия.\r\n\tПо думите му няма преписване,  има  общи публикации с двамата докторанти и надграждане на научния труд в следващите глави.\r\n\t\"Отричам всички обвинения в присвояване на чужд труд. Тези два еднотипни абзаци с публикацията в дисертацията на Неделчев са и мой труд, те са публикувани по-рано в научна статия на нас двамата и всеки от нас си ги приложи по-късно\", обясни Василев.\r\n\tИвайло Неделчев също отрича обвиненията, че ректорът, който му е научен ръководител, е преписал от неговия труд.\r\n\tСпоред запознати обаче, докторантите са зависими като наемни работници в университета и може да им се оказва натиск. Неделчев отрича да е имало такъв натиск.\r\n\tПроф. Христо Скулев, който е посочен като член на научното жури, назначено от Василев, което трябва да оцени собствената му научна работа, коментира, че обвиненията в плагиатство целят единствено да бъдат компрометирани ТУ Варна и ректорът.\r\n\tУ нас няма институция, която да засича дали дадена дисертация е плагиатствана частично или напълно. Сега се очаква решението на Министерството на образованието и науката по спора.\r\n\tМеждувременно на 8 септември е обявена нова дата за защита на дисертацията на проф. Василев.", "date": "2017.08.18", "title": "Ректорът на Техническия университет във Варна е обвинен в плагиатство, той отрича"}
{"url": "http://www.mediapool.bg/agentsiyata-po-hranite-zatvorila-14-obekta-po-moreto-news268125.html", "text": "Агенцията по храните е затворила 14 заведения за хранене по морето при извънредните си проверки през юни и юли. 13 от обектите са във Варненско, а 1 - в Бургаско. Затворени са заради неправилно съхранение на храни и суровини, лоша хигиена, работа без регистрация, несъответствия в сградния фонд и оборудването, липса на ток, съобщиха от пресцентъра на агенцията по храните.\r\n\tПри проверките са конфискувани и дадени за унищожение и над 900 кг храни. Заради изтекъл срок на годност или липса на етикети от производител са унищожени повече от 200 кг животински продукти, а за неправилно съхранение - 90 кг месни и млечни продукти. Унищожени са и 270 кг орехи, които нямали документи за произход, над 300 кг термично обработени заготовки без маркировка, 33 кг риба и рибни продукти, продавани нерегламентирано и без етикети, 40 кг зеленчуци, варива, захар, олио и други заради липса на документи и 65 яйца с неизвестен произход.\r\n\tНай-чести нарушения, които инспекторите установяват, са несъответствия на сграден фонд и оборудване, липса на регистрация, съвместното съхранение на различните групи храни, изискващи различна температура на съхранение, нарушения по поддържане на Системите за управление на безопасността на храните, неправилно етикетиране на храните и други.\r\n\tПрез юли инспекторите на агенцията храните са направили и 14 000 планови проверки в цялата страна. Съставени са 208 акта и са издадени 776 предписания. От магазини и заведения са конфискувани и дадени за унищожаване са над 1000 кг месо и месни продукти, 60 кг риба и рибни продукти, 565 кг храни от животински произход, близо 17 кг готвени ястия с изтекъл срок на годност, 94 яйца, 85 кг храни от неживотински произход, близо 500 кг сирене. От предприятия и складове за търговия на едро са иззети близо 20 600 кг храни от животински и неживотински произход.\r\n\tЗатворени са 19 обекта, от които 9 във Варна, 4 в Добрич, 3 в Шумен, 2 в София и един на територията на София-област. Причините за спиране на работата им са груби ремонтни дейности по време на работа, лоша хигиена, неправилно съхранение на различни групи храни, липса на регистрация.", "date": "2017.08.18", "title": "Агенцията по храните затворила 14 обекта по морето"}
{"url": "http://www.mediapool.bg/darzhavata-udvoila-prihodite-ot-minni-kontsesionni-taksi-prez-2016-g-news268119.html", "text": "Трудна 2016 година отчете минният браш на професионалния си празник в петък, честван в деня на Св. Иван Рилски. Въпреки продължаващия спад на добива и на световните борсови цени на полезните изкопаеми, отрасълът е постигнал приходи малко под 4.7 млрд. лв., което е с 2.6 млн. лв. повече спрямо 2015 г. сочат данните на индустрията, представени на тържественото честване от Цоло Вутов, председател на Научно-техническия съвет по минно дело. На този фон обаче държавата е успяла почти да удвои приходите си от концесионни такси през миналата година, заради предприетите от енергийното ведомство действия по събиране на дължими стари суми от добивни предприятия.\r\n\tЗа миналата година от над 500 действащи концесии за добив на подземни богатства и близо 130 разрешителни за търсене и проучване на такива държавният бюджет е получил 120 340 690 лв., по данни на Министерството на енергетиката. Година по-рано приходите са били 61 340 171 лв.\r\n\tЗа поредна година обаче браншът отчита свиване на международните цени на полезните изкопаеми, продължава и спадът на добива – той възлиза на близо 98 млн. т, което е 13.1 на сто по-ниско спрямо 2015  г. Намаляло е производството на строителни материали, индустриални минерали, течни горива, твърди горива, скално-облицовъчни материали.\r\n\tНай-голям дял в добива през 2016 г. заемат металните полезни изкопаеми – 34.1 %, следват ги твърдите горива – 32.2 % и строителните материали – 23.6 %.\r\n\tМинерално-суровинната индустрия създава 4-5 % от брутния вътрешен продукт (БВП) на страната. Доставчици на стоки и услуги за минерално-суровинната индустрия са над 83 000 предприятия, в които работят около 800 000 души. Секторите, купувачи на продукцията на бранша, обхващат над 26 000 предприятия, които създават заетост за над 302 000 души, отчете Вутов.\n\n\r\n\tБраншът остава песимистично настроен след затварянето на две мини за подземен добив на кафяви въглища през миналата година и приетите от Европейската комисия през април 2017 г. нови екоизисквания към въглищните централи, което ще удари пряко и въгледобивните мини.\r\n\tОтделно браншът продължава да страда от незаконния добив на инертни материали, който поставя законните концесионери в ситуация на нелоялна конкуренция, ощетява сериозно държавния и общински бюджети чрез пропуснати приходи от концесионни такси и нанася непоправими вреди на околната среда, посочи Вутов.\r\n\tПоложителната тенденция в бранша е високата производителност на труда, която е близо 2.5 пъти по-висока от средната за индустрията в страната. Това се дължи на инвестираните близо 1 млрд. лв. между 2010 и 2014 г. в технологии и оборудване.  Средната заплата в сектора е нараснала – макар и с минималните 1.05 на сто до 16 524 лв. годишно. Заплащането на заетите в сектора над 22 340 души е с 50% по-високо от средното за страната. Работещите в сектора обаче са намалели с над 2 хил. души заради затварянето на двете въглищни мини.\r\n\tБраншът отчете и спад на трудовите злополуки наработното място. През 2016 г. е отчетен само един смъртен случай при инцидент по време на работа, докато година по-рано е имало шест.\r\n\tОчакавнията на минния бизнес са  през 2017 г. нивата на производство и добив да се запазят на нивата от миналата година.", "date": "2017.08.18", "title": "Държавата удвоила приходите от минни концесионни такси през 2016 г."}
{"url": "http://www.mediapool.bg/forinar-s-yubileen-kontsert-v-sofiya-na-9-mai-news268126.html", "text": "Американската рок група \"Форинър\" ще изнесе юбилеен концерт на 9 май 2018 г. в зала \"Арена Армеец\" в София, съобщават организаторите, цитирани от БТА.\r\n\tСъбитието е част от световното турне на легендарните музиканти по повод 40-годишния им юбилей. Българските почитатели ще чуят всички вечни класики на групата -а\"Feels Like The First Time\", \"Urgent\", \"Waiting For A Girl Like You\", \"I Want To Know What Love Is\".\r\n\tМузикантите са подготвили изненада за почитателите си - 40 хита за 40 години на сцена, събрани в специален едноименен албум. В компилацията са включени и две напълно нови композиции, които \"Форинър\" ще представи и по време на шоуто в София.\r\n\tБилетите са вече в продажба и могат да бъдат закупени на цени от 30 до 80 лева.\r\n\tС десет мултиплатинени албума, над 75 млн. продадени копия в целия свят и собствен музикален стил, \"Форинър\" са една от най-успешните рок групи в света.", "date": "2017.08.18", "title": "\"Форинър\" с юбилеен концерт в София на 9 май"}
{"url": "http://www.mediapool.bg/germanskite-polititsi-spryaha-predizbornite-proyavi-v-znak-na-solidarnost-s-barselona-news268127.html", "text": "Германските политици решиха да прекъснат в петък предизборната кампания заради нападенията в Барселона и в курорта Камбрилс, предаде Асошиейтед прес.\r\n\t \r\n\tМартин Шулц, кандидатът за канцлер на германските социалдемократи и основен съперник на Ангела Меркел каза, че е разговарял с нея и двамата са се съгласили временно да преустановят кампанията. Те правят това в знак на солидарност с хората, засегнати от терористичните атаки в Испания.\r\n\t \r\n\tВ Германия има общо мнение, че тероризмът няма място в Европа и че Европа трябва да продължи да бъде отворено и толерантно общество. На атентаторите и техните поддръжници трябва да бъде изпратено посланието, че те не могат да победят, каза лидерът на германските социалдемократи.", "date": "2017.08.18", "title": "Германските политици спряха предизборните прояви в знак на солидарност с Барселона"}
{"url": "http://www.mediapool.bg/phenyan-nyama-da-pregovarya-za-svoite-yadreni-orazhiya-ako-sasht-ne-promenyat-politikata-si-news268130.html", "text": "Северна Корея заяви, че няма да преговаря за ядрените си оръжия, докато Вашингтон не прекрати \"враждебната политика и ядрените заплахи\", предаде Асошиейтед прес.\r\n\t \r\n\tПредупреждението е отправено във вторник от посланика на Пхенян в ООН Ким Ин-ньон, показва стенограма от негов разговор с генералния секретар на Обединените нации Антониу Гутериш.\r\n\t \r\n\tСтенограмата беше изпратена на Асошиейтед прес от севернокорейската мисия в ООН. В нея не са включени изявления на Гутериш, но в сряда той заяви пред репортери, че е разговарял със севернокорейците.\r\n\t \r\n\tСпоред стенограмата посланикът повторил решението на севернокорейския лидер Ким Чен-ун да наблюдава какви ще са следващите действия на американците.\r\n\t \n\n\r\n\tКим повторил и искането на своя лидер САЩ незабавно да спрат \"арогантните си провокации\" и \"изключително опасните действия по целия Корейски полуостров\", за да бъде успокоено напрежението.", "date": "2017.08.18", "title": "Пхенян няма да преговаря за своите ядрени оръжия, ако САЩ не променят политиката си"}
{"url": "http://www.mediapool.bg/veche-e-vazmozhno-da-se-daryava-krav-za-patsient-ot-drug-grad-news268146.html", "text": "Вече е възможно да се дарява кръв в един град за нуждаещ се пациент, който се лекува в друг град. Това съобщи заместник-министърът на здарвеопазването Лидия Нейчева през журналисти в петък.\r\n\tЗа регламентиране на процедурата на 11 август е издадена заповед от министъра на здравеопазването Николай Петров.\r\n\tПри планови операции или при извънредно кръвопреливане болниците искат от кръвните центрове в съответния град бележка, че за конкретния пациент е дарена кръв, независимо от кръвната група и резус фактора. Идеята е да се възстановяват запасите в кръвните банки, тъй като доброволните дарители на кръв са много малко и обикновено има недостиг на кръв и кръвна плазма. Беше невъзможно обаче човек от друг град да дари кръв за лекуващ се другаде пациент. Сега вече този проблем е решен.\r\n\tОсвен това Националният център по трансфузионна хематология в София е подновил работата си в събота, след като предишният директор бе издал заповед тогава да е почивен ден и хора се оплакваха, че не могат да кръводаряват. Причината е била в проблеми с обществените поръчки и липсата на реактиви за изследването на даряваната кръв. За констатираните нарушения е изготвен одитен доклад, но Нейкова още не се била запознала с него.\r\n\tТестовете за кръвта вече са осигурени. Предвижда се дори центърът да заработи и в неделя, тъй като кръводарителите в страната е малък и не би трябвало желаещите да се връщат, каза Нейкова.", "date": "2017.08.18", "title": "Вече е възможно да се дарява кръв за пациент от друг град"}
{"url": "http://www.mediapool.bg/blizo-2500-migranti-evakuirani-ot-improvizirani-lageri-v-parizh-news268148.html", "text": "Близо 2500 мигранти бяха евакуирани тази сутрин от импровизирани бежански лагери в северен Париж, предаде Франс прес. Това е 35-ата подобна операция за две години във френската столица.\r\n\tВ евакуацията на лагерите, появили се преди няколко седмици в района на Порт дьо ла Шапел, участваха 350 полицаи. Мигрантите, основно от Афганистан, Судан, Сомалия и Еритрея, бяха евакуирани с автобуси. Сред тях е имало 60 жени и 23 непълнолетни.\r\n\tВ средата на юли френското правителство представи план, който предвижда създаване на над 12 000 места за настаняване на кандидати за убежище.\r\n\tВ края на юли френският президент Еманюел Макрон каза, че не иска да вижда \"никой повече по улиците и в горите до края на годината\" и поиска спешни мерки, за да бъдат осигурени достойни условия за настаняване на всички мигранти.\r\n\tПрез ноември миналата година в северната част на Париж бе създаден център за мигранти с 400 легла.", "date": "2017.08.18", "title": "Близо 2500 мигранти евакуирани от импровизирани лагери в Париж"}
{"url": "http://www.mediapool.bg/hilyadi-gartsi-v-shok-zaradi-oryazanite-im-pensii-news268149.html", "text": "Хиляди пенсионери в Гърция са били шокирани, след като са установили, че доходите им са орязани и че ножицата ще стигне до 30 процента заради влезлия в сила нов \"закон Катрунгалос\", съобщават гръцките електронни медии.\r\n\tНай-много от този закон са загубили хората, излезли в пенсия през май 2016 г.\r\n\tОрязването идва от новия начин на изчисляване на пенсиите. От него са засегнати пет категории осигурявани и по-специално бивши държавни служители, а също и тези, които са работили към държавния фонд за пенсионно осигуряване ИКА и в други подобни фондове.\r\n\tСредното намаление на пенсиите варира от 12 до 16 на сто и засяга новите пенсионери.\r\n\tСпециалисти смятат, че до 2020 г. доходите на около 200 хиляди осигурявани в Гърция, оттеглили се от работа, ще бъдат орязани до 30 на сто.", "date": "2017.08.18", "title": "Хиляди гърци в шок заради орязаните им пенсии"}
{"url": "http://www.mediapool.bg/erdogan-prizova-turtsite-v-germaniya-da-ne-glasuvat-za-merkel-shults-ili-za-zelenite-news268151.html", "text": "Турският президент Реджеп Тайип Ердоган призовава турците в Германия да не гласуват за \"врагове на Турция\", твърдейки, че основната причина за кризата в последно време между Анкара и Берлин е \"надпреварата за гласове\" преди парламентарните избори в Германия на 24 септември, предаде  .\r\n\tСега в Германия /социалдемократите/ ГСДП и /християндемократите/ ХДС казват: \"Ние можем да получим много гласове, ако критикуваме остро Турция\". Аз казвам на всички мои граждани в Германия никога да не подкрепят тези партии. Не подкрепяйте ХДС, ГСДП или Зелените. Всички те са врагове на Турция, заяви Ердоган пред репортери след петъчната молитва в Истанбул.\r\n\tДайте необходимата подкрепа за политически партии, които не се занимават да демонстрират враждебност към Турция. Не е важно дали те са първа или втора партия. В известен смисъл това е борба за чест за всички мои граждани, живеещи в Германия, добави Ердоган.\r\n\tАз ги призовавам да не гласуват за тези партии, които проявяват такова агресивно, неуважително поведение спрямо Турция и ги приканвам да дадат урок на тези политически партии на изборите, заяви турският президент.\r\n\tОтношенията между Турция и Германия се обтегнаха особено след опита за преврат на 15 юли 2016 г., за който турските власти обвиняват ислямския проповедник Фетхуллах Гюлен, живеещ в САЩ, отбелязва АФП.\n\n\r\n\tАнкара обвинява Берлин, че проявява благосклонно отношение към \"терористи\", като дава убежище на кюрдски сепаратисти или на предполагаеми участници в опита за преврат.\r\n\tТурското правителство изпрати тази седмица дипломатическа нота на Берлин, искайки германските власти да издирят и екстрадират в Турция Адил Йоксюз, смятан за оперативен ръководител на пучистите, който се укрива и според някои слухове се намира в Германия.\r\n\tГермания от своя страна остро осъжда мащаба на чистките в Турция, предприети след опита за преврат, при които над 50 000 души бяха поставени под арест.", "date": "2017.08.18", "title": "Ердоган призова турците в Германия да не гласуват за Меркел, Шулц или за Зелените"}
{"url": "http://www.mediapool.bg/razkriti-sa-dvama-chuzhdestranni-turisti-lagali-che-sa-bili-ograbeni-v-bulgaria-news268154.html", "text": "На Летище - Бургас са разкрити нови два случая на застрахователни измами от страна на чуждестранни туристи, съобщиха от бургаската полиция.\r\n\tСлужители на Граничен полицейски участък Летище-Бургас извършили проверка на багажа на двама туристи и там открили вещи, които по-рано са заявени за откраднати в Районното полицейско управление - Несебър.\r\n\tВ първия от случаите норвежка туристка заявила, че на 4 август тази година са й откраднати цифров фотоапарат и видеокамера. \"Откраднатите вещи\" обаче са намерени при проверка на личния й багаж по време на отпътуването на туристката от Летище - Бургас.\r\n\tВъв втория случай холандски турист заявил за кражба на фотоапарат, 2 чифта слънчеви очила и два ръчни часовника. Вещите са открити в багажа на туриста при отпътуването му от България.\r\n\tС тези два случая порочната практика през годините чуждестранните туристи да заявяват кражби на вещи като мобилни телефони, фотоапарати, видеокамери и др., за да получат удостоверение от Районно управление - Несебър и чрез него да се облагодетелстват от застрахователното обезщетение, продължава, заяви говорителят на ОД на МВР-Бургас Цветелина Рандева.\n\n\r\n\tХарактерно е, че чужденците съобщават за нанесените им щети няколко дни преди отпътуването от България - обикновено ден, два, но понякога и в самото денонощие, като целта е полицейските служители да не разполагат с оперативно време за разследване на извършеното криминално посегателство. По тази причина от няколко години органите на реда са създали организация със служителите от Граничен полицейски участък - Летище Бургас, като при съмнение за застрахователна измама, уведомяват граничните полицаи и те проверяват за наличие на \"откраднатите вещи\" в багажа на чужденците.", "date": "2017.08.18", "title": "Разкрити са двама чуждестранни туристи, лъгали, че са били ограбени в България"}
{"url": "http://www.mediapool.bg/kritichni-chasove-v-edin-turski-restorant-v-barselona-news268147.html", "text": "Двама от терористите, осъществили кървавото нападение в Барселона вчера, се опитали да влязат в един турски ресторант - Бар Луна де Естамбул (Bar Luna de Estambul) в района на булевард \"Рамблас\". Турският вестник \"Ватан\", цитиран от БТА, публикува в петък разказ на собственика на ресторанта.\r\n\t\"Вършех обичайната всекидневна работа в ресторанта. Внезапно чух силен шум. Видях, че една камионетка се блъсна в съседната стена. Много хора панически тичаха насам-натам. Не разбрах какво точно става, но много хора се втурнаха вътре в ресторанта, имаше и няколко ранени. В този момент разбрах, че става нещо страшно. Инстинктивно се втурнах към вратата и я заключих, за да запазя живота на хората и персонала. После свидетели разказаха, че двама от терористите се опитали да влязат в заведението. След това се вмъкнали във входа на сградата и се качили на покрива\", разказва 27-годишният Ерджан Джан.\r\n\tПо думите му полицаите веднага пристигнали на мястото на атаката.\r\n\t\"Наоколо имаше много ранени и бяха взети охранителни мерки. Пристигнаха и линейки, които откараха ранените. Полицаите часове наред останаха в ресторанта. Твърди се, че терористите, след като не успели да влязат в ресторанта, се качили на покрива на сградата, за да избягат\".\r\n\tВестник \"Ватан\" пише, че собственикът на ресторанта е родом от Диарбекир и се е заселил в Барселона преди 11 години. Заведението било сред най-посещаваните от туристите.\n\n\r\n\tВестникът помества и извадки от испанския печат: \"Испания говори за турчин, който не пусна терористите в ресторанта си\".", "date": "2017.08.18", "title": "Критични часове в един турски ресторант в Барселона"}
{"url": "http://www.mediapool.bg/hotelieri-ot-zlatni-pyasatsi-podkrepiha-valeri-simeonov-v-borbata-sreshtu-shuma-news268155.html", "text": "Съюзът на хотелиерите и Съюзът на собствениците за развитие на комплекс \"Златни пясъци\" разпространиха в петък декларация, с която изразяват подкрепата си за предприетите от вицепремиера Валери Симеонов мерки за спазване нормативните изисквания за контрол на шума.\r\n\tОт браншовите организации посочват, че тези проблеми са общи за цялото Черноморие. Според тях с действията на вицепремиера Симеонов държавата за първи път е показала как трябва да се реши толкова наболял въпрос, отлаган дълго от контролните органи.\r\n\t\"Предприетите мерки от вицепремиера Симеонов показаха нагледно как следва да се защитават интересите на сериозните инвеститори в туризма, които са предимно хотелиерите, а не наложилата се в годините практика да се толерират собствениците на алеи, концесионерите и наемателите на бараките на плажа, което няма нищо общо с туристическата дейност, а хотелиерите плащат рекламации за тяхното неспазване на закона\", се казва в декларацията.\r\n\tОт двата съюза изразяват надежда, държавата ще подходи по същия решителен начин и към справяне с другите сериозни проблеми по Черноморието.", "date": "2017.08.18", "title": "Хотелиери от \"Златни пясъци\" подкрепиха Валери Симеонов в борбата срещу шума"}
{"url": "http://www.mediapool.bg/zhiveeshtiyat-v-sharlotsvil-dzhon-grisham-zakleimi-rasistite-okarvavili-grada-news268156.html", "text": "Живеещият в Шарлотсвил световно известен американски писател криминалист Джон Гришам заклейми белите расистите, които организираха трагично завършилото шествие в града миналата седмица, предаде Асошиейтед прес.\r\n\t \r\n\tВ статия в списание \"Тайм\" Гришам пише, че неонацистите, скинхедите, куклуксклановците и други расисти и екстремисти, събрали се в Шарлотсвил в събота, са имали за цел \"да провокират насилие и да станат център на внимание\". Според писателя тези събития са показали, че \"мълчанието не е решение\" пред \"лицето на сплашването и омразата\".\r\n\t \r\n\tУлиците на града отново са тихи и физическите рани зарастват, но \"емоционалните рани изискват време\", за да бъдат преодолени, посочва той.\r\n\t \r\n\tЕдна жена загина, а 19 души бяха ранени, когато кола се вряза умишлено в множество от хора, събрали се на контрапротест срещу събирането на расистите. Това бе на-голямата сбирка в САЩ на привържениците на превъзходството на бялата раса от десетина години, отбелязва АП.", "date": "2017.08.18", "title": "Живеещият в Шарлотсвил Джон Гришам заклейми расистите, окървавили града"}
{"url": "http://www.mediapool.bg/novi-remonti-zatrudnyavat-trafika-v-sofiya-news268157.html", "text": "Още няколко ремонта на ключови булеварди в София ще затрудняват движението в следващите седмици.\r\n\tОт понеделник, 21 август, започва ремонт на бул. \"Цариградско шосе\" в района на \"София тех парк\". Участъкът, който беше ремонтиран преди две години, сега отново ще се поправя заради пукнати в асфалта. Ще се работи по платното в посока центъра на града като до 5 септември движението ще става в две от четирите му ленти, съобщиха от Столичната община.\r\n\tРемонтът на тази част от \"Цариградско шосе\" започва преди да е приключила работата по преасфалтирането на булеварда при Орлов мост. Очаква се движението там да бъде пуснато до 27 август. Паралелно с ремонта на Орлов мост ще се прави такъв и на бул. \"Евлоги и Христо Георгиеви\". От неделя, 20 август ще се преасфалтира частта между Орлов мост и ул. \"Гурко\". Заради спирането на движението се променят и маршрутите на автобусите и тролеите от градския транспорт. Тези, които по принцип се движат по бул. \"Евлоги и Христо Георгиеви\", сега ще минават по бул. \"Васил Левски\" в участъка между кръстовището на Ректората на Софийския университет и ул. \"Гурко\".\r\n\tОт събота, 19 август, транспортна тапа ще има и на бул. \"Драган Цанков\". До 5 септември ще ще бъде затворена част от платното в посока \"Студентски град\" и колите и в двете посоки ще се движат само в другото платно. Стеснението ще 90 метра и ще започва преди кръстовището с ул. \"Лъчезар Станчев\", на която се намира столичният КАТ. Затварянето на част от бул. \"Драган Цанков\" се налага заради ремонт на пешеходен надлез. Мостът бе ремонтиран само преди година.\r\n\tОт петък, 18 август, вече е затворена и част от бул. \"Сливница\" заради изграждане на канализация. До 5 септември е спряно движението по две ленти от платното в посока Лъвов мост между ул. \"Отец Паисий\" и бул. \"Христо Ботев\".\n\n\r\n\tЗатворена за движение остава част от бул. Княз Ал. Дондуков\". От събота, 19 август, до 14 септември се спира изцяло движението по булеварда между улиците \"Веслец\" и \"Бачо Киро\". Закрива се временната автобусна линия № 20-ТМ с маршрут от площад „Васил Левски” до Централна гара, както и трамвайната линия № 22-А с маршрут от ж.к. „Красна поляна” до Младежки театър. Разкрива се временна автобусна линия № 22-ТМ, която ще се движи от площад „Васил Левски” до ж.к. \"Западен парк\".\r\n\tЗаради ремонти остават затворени и части от бул. \"Прага\" и от бул. \"Асен Йорданов\" в района на зала \"Армеец\" и \"София тех парк\".", "date": "2017.08.18", "title": "Нови ремонти затрудняват трафика в София"}
{"url": "http://www.mediapool.bg/borisov-obsadi-belene-patishta-i-poleti-s-kitaiskiya-stroitel-na-umen-grad-krai-sofiya-news268158.html", "text": "Редица проекти в областта на транспорта и ядрената енергетика обсъди премиерът Бойко Борисов с  китайския инвеститор в строежа на умен град край София, стана ясно от съобщения на правителствената пресслужба и на икономическото ведомство в петък.\r\n\tОт Министерския съвет съобщиха за среща с неназовани представители на китайския бизнес в Бургас, на която Борисов и кметът на града Димитър Николов представили напредъка по реализацията на автомагистрала \"Черно море\", обсъдена била темата за инвестиция в АЕЦ \"Белене\" и Борисов обяснил колко ще е добре да има директни полети от Китай до Бургас.\r\n\tЧасове по-късно от икономическото ведомство обявиха, че \"България Дивелопмънт Холдингс Лимитед” ЕАД, зад която стои китайския милиардер, е получила удължаване сд ве години на срока за реализацията на проекта за строеж на развлекателен център край София за 1.6 млрд. лв., определен като умен град. Сравнения между изпратените от двата пресцентъра снимки сочат, че става дума за едни и същи участници в двете срещи. Участници в разговорите потвърдиха, че това е така.\r\n\tПо време на посещението на китайците в Бургас Борисов е обяснил, че правителството напредва с много с реализацията на магистрала \"Черно море\", независимо че реално дори не е извършено предпроектно проучване за рентабилността на такава магистрала. За концесионирането на бъдещото трасе се говори от години и вече бе предлагано от Борисов и , но проектът не им се стори интересен. През ноември 2015 г. по време на форум в китайския град Суджоу Борисов и тогавашният регионален министър Лиляна Павлова обявиха, че има  към \"Черно море\". Сега – близо две години по-късно, проектът и евентуалното му концесиониране отново се обсъжда с китайска фирма, която ще строи край софийските села Мусачево и Равно поле увеселителен парк с най-нови технологии. \r\n\t\"Искахме да видят трасето и кметът да представи и своите инвестиционни проекти“, посочва Борисов, цитиран от правителствената пресслужба. Той допълнил, че китайците проявили интерес и към пристанищните зони. Обсъдена била и темата за инвестиции в АЕЦ \"Белене“, като това е поредният китайски инвеститор ухажван за прекратения проект за строежа на втората ядрена централа у нас. Докато преди канените за участие в атомния проект компании  поне бяха представители на ядрения бизнес, сегашната компания е очевидно инвеститорски фонд.\r\n\tБорисов изтъкнал пред китайските гости също така, че за региона би било добре, ако има директни полети от Китай до Бургас, които да се извършват не само в рамките на туристическия сезон. Също остава неясно защо тази тема е дискутирана с представителите на китайския инвеститор в \"България Дивелопмънт Холдингс Лимитед\" ЕАД, както и защо премиерът е обяснил, че през август ще започне работата по обхода на Ахелой и  че следващата година най-важните отсечки ще бъдат готови и ще се облекчи трафикът.\r\n\tЧасове по-късно, вече в София, част от участниците в срещата в Бургас са разпознаваеми като лица от снимките за среща с министъра на икономиката Емил Караниколов. Те са получили удължаване с две години на сертификата за първокласен инвеститор за проекта им \"Ваканционно-развлекателен комплекс Св. София“, чиято реализация се забави.\r\n\t\"За нас вие сте приоритетен инвеститор, ще се радвам да приключим този проект и да започнем реализацията на нов. Благодаря Ви, че сте тук и ще инвестирате в България“, заяви Караниколов, цитиран от пресцентъра си.\r\n\tКитайците смятат да вдигнат у нас един от най-големите туристически и развлекателни комплекси в Европа, включващ хотели, конферентни зали, изложбени зали, закрит воден басейн, зелени площи, търговски мол и др. Инвестицията е за 1.625 млрд. лв. и предвижда създаването на 1850 работни места, което трябва да стане факт точно след две години.\r\n\tЗад инвеститора в умния град край София http://www.mediapool.bg/kitai-shte-stroi-krai-sofiya-parviya-umen-grad-v-evropa-news267548.html стои китайският милиардер Стиван Ло. Проектът беше анонсиран като най-големия увеселителен закрит воден парк в света с инвестиции от 1.5 млрд. евро и амбиция да бъде реализиран за четири години, но три години по-късно още е на фаза изкупуване на земята за реализацията му.", "date": "2017.08.18", "title": "Борисов обсъди \"Белене\", пътища и полети с китайския строител на умен град край София"}
{"url": "http://www.mediapool.bg/bivshiyat-shef-na-kfn-mavrodiev-savetva-premiera-kato-profesionalist-i-ekspert-news268159.html", "text": "Бившият шеф на Комисията за финансов надзор Стоян Мавродиев съветва премиера Бойко Борисов на срещата с крупни китайски инвеститори в Бургас. Това се разбра от публикуваните от правителствената информационна служба снимки. От пресцентъра на Министерския съвет обаче не можаха да отговорят на въпрос на Mediapool в качеството си на какъв присъства Мавродиев на срещата.\r\n\t\"Поканен бях на срещата като професионалист и експерт, на базата на големия ми опит, който имам в областта на финансовите пазари\", каза Мавродиев пред Mediapool.\r\n\tТой уточни, че не заема никакъв пост в правителството и не е назначен за съветник на премиера. От разговора с него стана ясно, че към този момент не му е предлагано и да заеме някакъв пост.\r\n\tБившият депутат и зам.-председател на ГЕРБ Стоян Мавродиев беше назначен за шеф на КФН по време на първия мандат на правителството на Бойко Борисов. Въпреки всички конфликти и скандали, разразили във финансовия регулатор под ръководството на Мавродиев, ГЕРБ отказа да го отстрани предсрочно и дори го остави да просрочи мандата си, преди да се стигне до избора на ново ръководство в средата на 2016 г.\r\n\tКритиките към бившия шеф на КФН бяха от най-различен характер, като най-съществените дойдоха от Европейската комисия, която в миналогодишния си доклад с препоръки относно \"Националната програма за реформи на България\" посочи, че \"неразумни бизнес практики във финансовия сектор, съчетани с неефективен надзор\" са създали среда за натрупване на сериозни макроикономически дисбаланси. Препоръките на ЕК от 2015 г. (след фалита на КТБ) за \"заздравяване на финансовия надзор чрез структурни и кадрови промени\" бяха изпълнени само по отношение на БНБ, след като депутатите избраха нов управител, но не и по отношение на КФН.\n\n\r\n\tПрез годините Мавродиев се замеси в куп скандали – като се започне от начина, по който бе издигнат за председател на КФН, през появата на името му в списъка на свидетелите по делото срещу осъдения за наркотрафик Евелин Банев–Брендо, до отказа му да пусне финансови инспектори да проверят КФН след сблъсък с бившия финансов министър Симеон Дянков.\r\n\tБившият шеф на КФН бе критикуван и за едноличния му и конфликтен стил на управление, довел до оставките на трима зам.-председатели – Димана Ранкова, Борислав Богоев и Николай Попов, и обезкръвяване на финансовия надзор от експертния му потенциал чрез мащабна подмяна на професионалния състав на институцията.", "date": "2017.08.18", "title": "Бившият шеф на КФН Мавродиев съветва премиера \"като професионалист и експерт\""}
{"url": "http://www.mediapool.bg/dachiya-shte-proizvezhda-nai-evtinite-elektricheski-avtomobili-v-evropa-news268160.html", "text": "Месец след като \"Дачия\" обяви, че желае да произвежда електрически автомобили, излизат нови подробности относно плановете на автоконструктора, съобщава информационният сайт .\r\n\tНамерението на автомобилния производител е да създаде най-евтиния автомобил в Европа.\r\n\tА поставената цел е в завода в румънския град Миовени да се произведе автомобил, който да струва под 15 хиляди евро.\r\n\tОчаква се първият електрически автомобил на \"Дачия\" да бъде произведен най-много след две-три години.\r\n\t\"Дачия\" е решила да се ориентира към производството на електрически коли, защото от 2040 година има вероятност Франция да не допуска вече коли с бензинови или дизелови двигатели.\r\n\tДоколкото Франция е важен пазар за \"Дачия\", компанията не желае да остане извън тенденциите и да изгуби пазари.", "date": "2017.08.18", "title": "\"Дачия\" ще произвежда най-евтините електрически автомобили в Европа"}
{"url": "http://www.mediapool.bg/godina-na-atentatite-s-prevozni-sredstva-vryazali-se-v-hora-news268162.html", "text": "При атентата в Барселона на 17 август т.г. с микробус, врязал се в пешеходци, загинаха 14 души, а ранените бяха десетки. Подобна атака имаше същата нощ и в курорта Камбрилс в Каталуния. Там бяха ранени шестима души и ликвидирани петима заподозрени терористи.\r\n\tВъв връзка с двете атаки агенция Асошиейтед прес припомня някои от най-големите атентати в Европа, извършени през последните години. Зловещата статистика показва, че през последната година преобладават атентатите с превозни средства, врязали се в хора.\r\n\tбританец, за който се твърди, че имал антиимигрантски и антимюсюлмански убеждения се вряза с кола в богомолци край джамия в Лондон. Един човек бе убит и 9 бяха ранени.\r\n\t трима ислямисти прегазиха пешеходци на Лондонския мост и после атакуваха с ножове минувачи в съседния квартал. Убити бяха 8 души и ранени десетки.\r\n\tмъж подкара откраднат камион в центъра на Стокхолм и прегази минувачи. Загинаха 5 души, а около 15 бяха ранени.\n\n\r\n\tмъж прегази пешеходци с автомобил на моста Уестминстър в Лондон и уби 4 души, а после намушка до смърт полицай.\r\n\t радикализиран тунизиец подкара откраднат камион през коледен базар в Берлин и уби 12 души. Десетки бяха ранени. Нападателят избяга и бе ликвидиран в Милано от полицията.\r\n\tрадикализиран мъж, живеещ в Ница, прегази с камион хора, събрали се на крайбрежен булевард в града на националния празник на Франция. Загинаха 86 души и стотици бяха ранени.\r\n\t 191 души бяха убити в бомбени нападения в четири влака в Мадрид, извършени от свързани с Ал Каида терористи.\r\n\t 52 души бяха убити в четири атентата, извършени в три влака на метрото и в автобус в Лондон от атентатори, вдъхновени от Ал Каида.\r\n\t антимюсюлманският норвежки екстремист Андерш Брайвик взриви бомба в Осло и после откри огън по младежи в лагер на съседен остров. Загинаха 77 души, много от тях тийнейджъри.\r\n\t нападатели нахлуха в редакцията на \"Шарли ебдо\" в Париж и убиха 12 души. Паралелно с тях нападател взе заложници в еврейски супермаркет в Париж и уби четири души. Нападателите бяха свързани едновременно с Ал Каида на Арабския полуостров и с Ислямска държава.\r\n\t нападатели атакуваха концертната зала Батаклан в Париж и още редица обекти в града и убиха 130 души. Ранените бяха стотици. Атентаторите бяха свързани с ИД.\r\n\tатентатори се взривиха на летището в Брюксел и на метростанция в града и убиха 32 души. Стотици бяха ранени. Установи се, че атентаторите са свързани с групата, извършила нападенията в Париж на 13 ноември.\r\n\t атентатор се взриви на концерт на певицата Ариана Гранде в Манчестър и уби 22 души, а десетки бяха ранени.", "date": "2017.08.18", "title": "Година на атентатите с превозни средства, врязали се в хора"}
{"url": "http://www.mediapool.bg/dvama-dushi-sa-ubiti-s-nozh-vav-finlandskiya-grad-turku-news268153.html", "text": "Мъж с нож прободе смъртоносно двама човека и рани поне още други шестима в югозападния финландски град Турку. Полицията съобщи, е простреляла нападателя в крака и го арестувала, след което му е оказана медицинска помощ. Към момента мотивите му са неизвестни.\r\n\tТова е станало в петък в центъра на града. Полицията предупреди, че може да има още нападали, които са на свобода и призова хората да не се движат в центъра на Турку.\r\n\tДиректорът на местната университетска болница съобщи, че там са постъпили поне осем ранени, от които един е починал. По-късно бе съобщено за втора жертва.\r\n\tПолицията в Турку съобщи в Туитър, че няколко човека са били прободени с нож и предупреди хората да избягват центъра на града.\r\n\tМестният вестник \"Саномат\" съобщи, че на място са били изпратени няколко линейки и полицията проверява градския транспорт. Няколко сгради са били евакуирани, докато разследващите са проверявали и група хора в близкия търговски център, което обаче не било свързано с нападенията.\n\n\r\n\tСвидетели твърдят, че са видели как хората уплашено тичат по площада, както и че имало няколко прободени с нож, но информациите за това дали нападателят е един или са повече, са противоречиви.\r\n\tФинландският премиер Юха Сипиле заяви, че правителството му внимателно следи ситуацията. Вътрешният министър и шефът на националната полиция са заминали за Турку.\r\n\tВ столицата Хелзинки и в големите градове мерките за сигурност са затегнати, на централната газа в столицата и на летището се забелязват въоръжени полицаи, предаде Би Би Си.", "date": "2017.08.18", "title": "Двама души са убити с нож във финландския град Турку"}
{"url": "http://www.mediapool.bg/dva-atentata-okarvaviha-ispaniya-17-godishen-e-izdirvan-za-kasapnitsata-v-barselona-news268132.html", "text": "Заподозрените за двете терористични нападения в Испания са планирали по-мащабни атаки, разкри полицията в петък, докато тече масираното издирване на шофьора на микробуса, който в четвъртък следобед се вряза в тълпа от хора в туристическия център на Барселона.\r\n\tВластите се надпреварват с времето, за да открият 17-годишния Муса Укабир, който към момента е главен заподозрян за атаката с вана в Барселона, при която загинаха 13 човека и над 100 бяха ранени на оживената пешеходна улица \"Лас Рамблас\". Муса е брат на вече задържания Дрис Укабир 28-годишен мароканец.\r\n\tРазследващите уточниха пред испанските медии, че все още не е ясно дали Муса е бил шофьор на микробуса.\r\n\t\r\n\n\n\r\n\r\n\r\n\tСпоред показанията на неговия брат Дрис, Муса откраднал личните му документи, с които успял да наеме два микробуса – един, с който е извършено нападението и втори, който по-късно беше открит от властите. Смята се, че е бил подготвен за бягство.\r\n\tПо-късно в курортното градче Камбрилс, на 120 км от Барселона, петима терористи, препасани с фалшиви пояси с експлозиви, бяха ликвидирани от полицията, след като в ранните часове на 18 август са се врязали с кола в хора при втора атака, замислена да повтори първата. Една жена е загинала, а шестима човека са ранени, включително полицай.\r\n\t\r\n\tИспанската полиция смята, че \"известно време\" терористичната група е планирала още по-сериозни нападения в Барселона. Местните медии съобщиха, че нападателите са възнамерявали да сложат в колата газови бутилки за осъществяване на атаката.\r\n\tДраматичен видеорепортаж показва един от терористите в Камбрилас, който се подиграва и се хили срещу полицаите, преди да бъде застрелян. Свидетели на случилото се го описват като \"ужасяващ филм\".\r\n\t\r\n\tРазследващите все още не могат да идентифицират кой е шофирал вана, врязал се в пешеходците в Барселона. Той е успял да избяга и да се скрие сред тълпата.\r\n\tОсвен това властите се опитват да установят връзката между тези нападатели и петимата в Камбрилас, които са били въоръжени с брадва и ножове и са носели фалшиви пояси с експлозиви.\r\n\tНа пресконференция в петък следобед полицията заяви, че шофьорът на вана в Барселона може да е или да не е сред петимата терористи, застреляни в Камбрилас.\r\n\tРазследващите атентатите на двете места смятат, че в тях може да е замесена група от 12 души, която планирала атаки с газови бутилки.\r\n\t\r\n\tДо момента има четирима арестувани за нападенията, сред които Дрис Укабир, брат на издирвания Муса. За атентата в Барселона е задържан и един испанец, чиято самоличност не се съобщава. Знае се, че е роден в Мелиля в Северно Мароко. Бил е задържан в Алканар на 200 километра южно от Барселона. Други двама са задържани в испанския град Рипол в петък сутринта и се смята, че единият от тях е свързан с Укабир. Възможно е той да е шофирал колата, която се вряза в полицейско КПП в четвъртък вечерта.\r\n\tКъм момента няма информация за пострадали българи, съобщи българското МВнР. По данни на испанските власти граждани на 34 страни са сред загиналите и ранените в Барселона и Камбрилас.\r\n\tИспанският премиер Мариано Райхой определи случилото се като \"джихадитска атака\", извършена от \"Ислямска държава\", която междувременно пое отговорността за атентата в Барселона чрез информационната си агенция Амак.\r\n\t\r\n\tВ нощта срещу петък в Камбрилс бе извършено второ терористично нападение, което според властите е трябвало да повтори големия атентат, поразил туристическия център на Барселона. Полицията смята, че е успяла да осуети плановете на терористите за нападение с много жертви.\r\n\tСлед като в четвъртък в 17 ч. местно време бял микробус помете пешеходци на улица \"Ла Рамбла\" в Барселона, при което по последна информация са убити 1 души, в полунощ местно време автомобил Ауди А3 се вряза в хора в Камбрилс - курорт на 120 километра южно от Барселона. Местната полиция откри огън по автомобила и четирима от петимата предполагаеми терористи намиращи се в него, бяха убити на място. Петият бе ранен и почина малко по-късно от раните си.\r\n\t\r\n\t\r\n\t\r\n\tРазследващите работят по версия, че атентатите в Барселона и Камбрил са свързани с газова експлозия в къща в Алканар, която е станала в сряда и при която е загинал един човек, а седем са били ранени. Смята се, че обитателите на жилището, в което е станал взрива, са приготвяли експлозив, който е избухнал.\r\n\t\"Извършителите на атентата в Барселона са войници на \"Ислямската държава\" и проведоха операцията в отговор на призивите за нападения срещу държавите от коалицията\", обяви агенцията на джиахидстите Амак, имайки предвид предвожданата от САЩ международна коалиция срещу групировката.\r\n\t\r\n\tОбщо 126 човека са пострадали при двата атентата, 65 от тях все още са в болница, а 17 са в критично състояние, предаде Ройтрес. Загиналите и ранените в Барселона и Камбрил са от 34 държави – като се започне от Франция и Германия до Пакистан и Филипините. .\r\n\tОт петък в Испания е обявен тридневен траур. Хората полагат цветя и палят свещи в памет на загиналите на булевард \"Лас Рамблас\". Премиерът Мариаон Райхой и крал Фелипе участваха в церемонията на съседния площад, където хората запазиха минута мълчание. След това насъбралото се множество скандира на каталунски \"Не ме е страх!\"\r\n\tКакво провокира терористичните нападения в Испания?\r\n\t \r\n\tТова е най- кървавото джихадистко нападение в Испания от 2004 г. насам, когато бяха взривени пътнически влакове в Мадрид и 191 души загинаха. И ако тогавашната атака можеше да се смята за отмъщение заради участието на Испания в инвазията в Ирак, мотивацията на сегашните атентати не е толкова очевидна. Към момента страната е минимално ангажирана с международната коалиция, водена от САЩ, в битката срещу \"Ислямска държава\" и други екстремистки групировки, което според някои политици е трябвало да намали риска от атентати. През 2015 г. Испания изтегли почти всичките си войски от Афганистан и не участва във въздушните удари срещу ИД в Сирия и Ирак. Испания има около 400 войници, които помагат на иракската армия и полиция. Испания помага на мисиите, оглавявани от Франция, в Габон и Сенегал и има малък контингент от 150 войници в Мали.\r\n\t \r\n\t\r\n\tВ същото време лидерите на Каталуния заявиха, че смъртоносните терористичните актове в Барселона и Камбрилс няма да повлияят на плановете им да организират през октомври референдум за отцепване на автономната област от Испания, предаде Ройтерс.\r\n\tТерористичните актове бяха извършени в момент на голямо напрежение между Мадрид и Барселона преди планирания референдум.\r\n\tПремиерът на Каталуния Карлес Пучдемон заяви в петък за радио \"Онда Серо\", че кампанията за независимост не трябва да се намесва и да бъде използвана за извличане на политически дивиденти.\r\n\tЗапитан за редакционна статия във вестник \"Паис\", която призовава каталунците да се върнат към реалността след нападенията, Пучдемон заяви: \"Да се смесват сегашните приоритети, а именно отговорът на терористичната заплаха и грижата за жертвите, с каквото и да било друго ми се струва безчестно. Нашият град не е първият или единственият в Европа, където е било извършено подобно масово убийство.\"\r\n\tВеднага след атаката в Барселона Пучдемон и испанският премиер Мариано Рахой разговаряха по телефона, но по-късно проведоха отделни заседания със съветниците си в каталунската столица, посочва Ройтерс. Днес обаче двамата демонстрираха повече единство и се появиха заедно на пресконференция след обща среща. \"За нас е важно да можем да действаме като екип\", каза Рахой. Той подчерта, че \"терористите може да бъдат преборени чрез единство на институциите и сътрудничество между полицейските сили, както и чрез широко съгласие между политическите партии\".", "date": "2017.08.18", "title": "Два атентата окървавиха Испания, 17-годишен е издирван за касапницата в Барселона"}
{"url": "http://www.mediapool.bg/hilyadi-izlyazoha-na-demonstratsiya-sreshtu-terorizma-v-barselona-news268161.html", "text": "Символната улица \"Рамблас\" в Барселона, която вчера стана арена на кървавия атентат, отнел живота на 13 души, вече е достъпна за гражданите. Движението около пешеходната алея, където ван връхлетя върху пешеходци, е отворено.\r\n\tХиляди хора се събраха на траурно шествие в петък, което целеше да покаже, че гражданите не се страхуват. Шествието осъди тероризма, а присъствалите носеха множество цветя и свещи.\r\n\tТе почетоха с минута мълчание паметта на жертвите. Демонстрацията им бе съпроводена от траурен камбанен звън.\r\n\tКрал Фелипе Шести и премиерът Мариано Рахой, както и премиерът на Каталуния Карлес Пучдемон присъстваха на церемонията на площад \"Каталуня\" в Барселона. Участниците скандираха \"Не ме е страх! Не ме е страх!\"\r\n\tПремиерът Рахой, който още снощи пристигна Барселона, определи атаката като \"джихадистки тероризъм\".\n\n\r\n\t\"От името на цяла Испания, искам да изразя солидарност с Барселона, която бе ударена от джихадистки тероризъм, както случи преди в други градове по света\", заяви той.\r\n\tБорбата срещу тероризма е \"глобална битка\" и главен проблем за Европа, каза днес испанският премиер. Рахой благодари на спешните служби за работата им, както и на многобройните послания за солидарност и подкрепа, получени от цял свят. Той говори на съвместна пресконференция в каталунската столица с регионалния премиер Карлес Пучдемон.\r\n\t\"Ние можем да работим заедно, да действаме като екип\", подчерта Рахой. Според него в настоящия момент главна задача е оказването на помощ на пострадалите при двата терористични акта и на техните семейства.", "date": "2017.08.18", "title": "Хиляди излязоха на демонстрация срещу тероризма в Барселона"}
