{"url": "http://www.mediapool.bg/vaorazhen-mazh-vze-zalozhnitsi-v-razvlekatelen-kompleks-britanski-grad-news270842.html", "text": "Въоръжен мъж взе заложници в развлекателен комплекс в британския град Нънийтън, съобщиха световните агенции.\r\n\tВсе още не е ясно какви са мотивите на нападателя и колко са задържаните от него хора. От британската полиция обаче обявиха, че не става въпрос за тероризъм, съобщи „Ройтерс“.", "date": "2017.10.22", "title": "Въоръжен мъж взе заложници в развлекателен комплекс британски град"}
{"url": "http://www.mediapool.bg/grazhdani-ot-sofiya-i-general-toshevo-izraziha-nedovolstvo-ot-institutsiite-news270838.html", "text": "Два протеста в София и един в Генерал Тошево бяха организирани в неделя. Недоволството в столицата е срещу общинската администрация, а в Генерал Тошево срещу инвестиционно намерение за добив на газ в района.\r\n\tВ столицата около 30-ина души изразиха недоволството си от липсата на инфраструктура в кв. „Манастирски ливади – изток“. Те се събраха близо до дома на съседката си и кмет на София Йорданка Фандъкова.\r\n\tХората твърдят, че в квартала няма една довършена изцяло улица, липсват детска градина, училище и обществена зелена площ. Те искат моментално започване на процедура за нов подробен устройствен план, регламентиращ адекватна широчина и форма на улиците и прилежащите им тротоари, както и моменталното намиране на терени, които да бъдат отчуждени за детски градини, средно училище, обществени зелени площи и паркинги.\r\n\tТе настояват и за въвеждане на еднопосочно движение по улиците, както и спешни мерки по прекратяване на безразборното застрояване на всяка свободна площ.\r\n\tПо-късно в неделя е насрочен и протест на жители на кв. „Лозенец“ срещу плановете за изграждане на 120-метров небостъргач. Протестиращите смятат, че избраният район не е подходящ за толкова висока сграда.\n\n\r\n\tСъщо в неделя жители на Генерал Тошево излязоха на протест срещу инвестиционното намерение за добив на природен газ в землищата на 18 села от района.\r\n\tВ продължение на един час по обед протестиращите се движеха в колона от автомобили и мотори между град Генерал Тошево и село Кардам.\r\n\tПротестиращите се страхуват, че проучванията и добива на газ в община Генерал Тошево ще има пагубни последици за района. Инициативният комитет срещу инвестиционното предложение започна подписка, в която вече са се включили 4500 души. Тече и петиция в интернет.\r\n\tИнвеститорите предвиждат изграждането на 5 площадки и 41 сондажа. Другата седмица продължават обществените обсъждания в селата от община Генерал Тошево\r\n\tПредишният протест беше на 19 октомври. Хората са притеснени, че водата и въздухът ще бъдат замърсени, а основният поминък в региона - земеделието, ще бъде унищожен.\r\n\tНа 1 ноември ще започне процедурата за свикване на референдум дали в Добруджа да има проучвания и добив на природен газ, обяви преди дни кметът на общината Валентин Димитров.", "date": "2017.10.22", "title": "Граждани от София и Генерал Тошево изразиха недоволство от институциите"}
{"url": "http://www.mediapool.bg/zhitelite-na-dve-italianski-oblasti-glasuvat-za-po-golyama-avtonomiya-news270835.html", "text": "Жителите на две от най-богатите области в Италия – Ломбардия и Венето, гласуват днес на референдум за повече автономия от централните власти. В двете области се произвежда 30% от брутния вътрешен продукт на страната. В тях живее около 1/4 от населението ѝ.\r\n\tЦелта на местните власти е да използват резултатите, за да издействат по-големи отстъпки от Рим. Те заявяват, че случаят общо с тези на Шотландия или на Каталуня, които проведоха референдуми, за да поискат отделяне съответно от Великобритания и Испания.\r\n\tСпоред британското издание „Гардиън“ двете области вероятно ще се опитат да се преборят за полуавтономия, която засяга основно финансовото и административното им управление. Изданието припомня за случая на планинското градче Сапада във Венето, което скоро ще стане част от Фриули-Венеция Джулия - провинция, която е сред четирите в Италия с полуавтономно управление.\r\n\tСпоред кмета на градчето освен културната и историческа близост с Фриули, мотив за преминаването към полуавтономната област е по-добрият финансов контрол, по-доброто здравеопазване, устойчиви инвестиции и по-висок стандарт на живот в тази област.\r\n\tПротивниците на референдума в Ломбардия и Венето смятат, че това са излишни разходи. Допитването ще излезе 55 млн. евро, а преговори за полуавтономия от Рим могат да се водят и без нарочен референдум, в който жителите да поискат новия статут.\n\n\r\n\tЛука Дзая и Роберто Марони, които управляват съответно Венето и Ломбардия, обаче твърдят, че Рим ги е оставил без избор, отказвайки да се вслушва в призивите им за диалог.", "date": "2017.10.22", "title": "Жителите на две италиански области гласуват за по-голяма автономия"}
{"url": "http://www.mediapool.bg/katalunskite-lideri-planirat-barzi-deistviya-sreshtu-madrid-news270832.html", "text": "Парламентът на Каталуня да се събере на заседание, на което да се вземе решение за действията, след решението на централната власт в Испания да поемат управлението на независимата област за максимум шест месеца.\r\n\tТова призова каталунският лидер Карлес Пучдемон часове, след като премиерът на Испания , който позволява Каталуня да мине на пряко управление на централната власт до организирането на нови избори.\r\n\tИспанското правителство ще поиска от Сената да гласува на 27 октомври отстраняването на Пучдемон и правителството му, ограничаване на функциите на парламента в Барселона и провеждането на нови избори в автономната област. \r\n\tПучдемон определи решението на централното правителство като . Изявлението му беше излъчено по телевизията, а преди това той участва в масов протест в Барселона срещу плановете на централните власти.\r\n\t Според местни медии идеята е парламентът да се събере преди заседанието на Сената по искането на централното правителство за отмяна на автономията. Така правителството на областта ще се опита да обяви независимост преди Мадрид да задейства плана си да го отстрани.\n\n\r\n\tСветовните агенции все пак отбелязват, че Пучдемон не препоръча изрично на регионалния парламент да гласува за едностранно обявяване на независимост. Но според Асошиейтед прес казаното от него е завоалирана заплаха, че проспериращата автономна област в Североизточна Испания ще обяви независимост.\r\n\t\"Налагането на форма на управление, която не отговаря на избора на гражданите, е несъвместимо с правовата държава\", каза Пучдемон. Той се обърна към европейците на английски с думите, че европейските ценности са в опасност. След това предупреди испанците, на кастилски, че могат да очакват \"още злоупотреби\".\r\n\tГоворителят на регионалния парламент Карме Форкадел обяви, че няма да приеме хода на Мадрид. \"Министър-председателят Рахой иска парламентът на Каталуня да спре да бъде демократичен и ние няма да позволим това да се случи\", коментира Форкадел.\r\n\tСпоред каталунски медии Пучдемон може да разпусне парламента и да свика нови избори. Според законодателството на областта те могат да се случат до 2 месеца. Така Пучдемон ще изпревари действията на Рахой, който говори за местни избори до 6 месеца, и в същото време ще използва настроенията срещу централната власт за по-добър резултат при бъдещ вот.\r\n\t\r\n\tВ неделя външният министър на Испания Алфонсо Дастис призова каталунците да се подчинят на Мадрид.\r\n\t\"Правителството се опитва да възстанови законовият ред, спазването на конституцията, но и на каталунските закони\", коментира Дастис пред BBC. Той добави, че след като Мадрид отмени временно автономията на Каталуня, областта ще продължи да се управлява по местните закони и норми.\r\n\t\r\n\tТой се опита да намали напрежението, като заяви, че Мадрид няма намерение да арестува просепаратистките лидери, въпреки че двама от тях вече бяха задържани по-рано през месеца.", "date": "2017.10.22", "title": "Каталунските лидери планират бързи действия срещу Мадрид"}
{"url": "http://www.mediapool.bg/siriyskite-buntovnitsi-prevzeha-nai-golyamoto-mestno-petrolno-nahodishte-news270839.html", "text": "Сирийски бойци от подкрепяната от САЩ антиджихадистка коалиция са превзели най-голямото сирийско петролно находище \"Ал Омар\". Преди това то беше под контрола на \"Ислямска държава\", съобщиха световните агенции, цитирани от БТА.\r\n\tОтрядите на Сирийските демократични сили (СДС), в които главна роля играят местни кюрдски бойци, са в надпревара с подкрепяните от Русия сирийски правителствени сили кой ще завладее по-голяма част от богатата на петрол провинция Дейр аз Зур.\r\n\tПроправителствените сили обаче били принудени да се изтеглят от райна на \"Ал Омар\" след масиран обстрел от бойците на \"Ислямска държава\". Това помогнало на Сирийските демократични сили да контраатакуват и да овладеят петролното поле. От СДС съобщават, че правителствените сили са на три километра от петролното поле", "date": "2017.10.22", "title": "Сирийските бунтовници превзеха най-голямото местно петролно находище"}
{"url": "http://www.mediapool.bg/balgari-razrabotiha-revolyutsionen-solaren-chadar-news270833.html", "text": "Плажен чадър с автономно соларно захранване са конструирали български специалисти. Това дава възможност на клиентите да охлаждат напитките си и да зареждат телефона си на плажа. С иновацията се похвалиха от технологичния инкубатор на \"София тех парк\". Автори са специалистите от Top Innovation. Соларната батерия захранва необходима за плажа хладилна камера за напитки, светодиодно осветление и дава възможност за зареждане на телефон.\r\n\tКакто разяснява изобретателят на соларния чадър, плановете по разработката включват и функция паник бутон, който да известява медицинските лица за инциденти с туристите.\r\n\tОбявената проектна цена – от 1000 до 2000 лв. обаче е доста стряскаща и може да се превърне в сериозна пречка за широкото внедряване на продукта. Концесионерите по българските плажове и в момента предлагат удобства като чадър и шезлонг на доста солени цени. Ако решат да инвестират в покупката на високотехнологична слънцезащита, може да се окаже, че цената ще е непосилна за повечето туристи, въпреки очевидните предимства.\r\n\tРеволюционното изобретение предизвика истинска буря от коментари във фейсбук, повечето от които иронични. И независимо дали авангардният чадър ще пробие успешно на пазара, той се превърна в източник на вдъхновение за множесто други идеи във високо-технологичната сфера.", "date": "2017.10.22", "title": "Българи разработиха \"революционен\" соларен чадър"}
{"url": "http://www.mediapool.bg/politseiskite-protesti-prodalzhavat-i-po-vreme-na-predsedatelstvoto-news270834.html", "text": "Полицаите излязоха днес на пореден протест с искане за увеличение на заплатите им с поне 15%. Демонстрацията е организирана от Синдикална федерация на служителите в МВР.\r\n\tПротестиращите се събраха в градинката пред Министерството на вътрешните работи в София. От там се отправиха на шествие, което мина през Министерство на финансите и стигна до пл. “Народно събрание”. Там за кратко служителите на реда блокираха бул. \"Цар Освободител\". Полицаите, които са на работа, изразяват съпричастност със значки на униформите си.\r\n\tНационалният протест е \r\n\tСпоред предварителните сметки за бюджета за догодина парите за полицейски заплати ще се увеличат с 55 млн. лева, което ще позволи повишение със средно 5 – 6 на сто. Според вътрешния министър обаче вдигането на възнагражденията ще е диференцирано и ще е по-чувствително за най-натоварените служители на реда.\r\n\tСериозен отговор на издигнатите преди около 4 месеца искания от полицейските синдикати няма и е съвсем нормално да продължим да упражнява правото си на протест, заяви през БНР председателят на Синдикалната федерация на служителите в МВР Валентин Попов. Той добави, че обещаните 55 млн. лева са крайно недостатъчни, а в същото време полицаите ще са изключително натоварени през първите 6 месеца на годината заради председателството на България на Съвета на ЕС. Попов допълни, че .\n\n\r\n\t. Той добави, че „това са синдикатите и те винаги ще искат нещо“. Радев обясни, че и ръководството на вътрешното министерство иска увеличение на възнагражденията, но със синдикалните лидери не успели да се разберат за размера.\r\n\tЗаместник-министърът на вътрешните работи Стефан Балабанов обясни, че ще се водят разговори със синдикатите така за това как да бъдат разпределени допълнителните средства за заплати. Целта е най-натоварените служители да получат исканите 15% увеличение. За други то можело да е и 2 на сто. Балабанов постави акцент върху предприетите действия за подобряване на социално-битови условия за работа на служителите във вътрешното министерство. Пред БНР той даде пример с отделените 39 млн. лева за допълнително заплащане. От тях 11 млн. лева са за постигнати добри резултати, а 10 млн. лева са дадени за специфични служебни дейности. Според него проблемът с униформите до голяма степен е решен и до края на годината всички служители ще бъдат оборудвани, както трябва.\r\n\tВ отговор Валентин Попов подчерта, че той и неговите колеги настояват за повишаване на заплатите, за спешни промени в Закона за Министерство на вътрешните работи и за създаване на нов закон за МВР от следващата година и по тези три искания на 7-те синдиката на служителите в МВР реално нищо не е направено. Единственото действие било по отношение на измененията в Закона за МВР. Те позволяват на униформените служители в министерството да вземат пари за униформа, които не са били получавани, по неговите думи “с години”.", "date": "2017.10.22", "title": "Полицейските протести продължават и по време на председателството"}
{"url": "http://www.mediapool.bg/10-mln-lv-godishno-bili-nuzhni-za-myusyulmanskoto-veroizpovedanie-u-nas-news270840.html", "text": "Около 10 млн. лева годишно са нужни за финансиране и поддръжка на мюсюлманското вероизповедание.\r\n\tТова заяви пред Нова телевизия Джелал Фаик, главен секретар на Главното мюфтийство. Така той коментира идеята на вицепремиера Красимир Каракачанов законово да се ограничи финансирането на вероизповеданията от чужбина и то да бъде поето от българската държава.\r\n\tФаик добави, че Главното мюфтийство е „превенция“ срещу разпространението на радикален ислям в България. Той добави, че в момента в страната проповядват десетина имами от Турция, а в цялата страна имало 400 чужди проповедници.", "date": "2017.10.22", "title": "10 млн. лв. годишно били нужни за мюсюлманското вероизповедание у нас"}
{"url": "http://www.mediapool.bg/pet-partii-zapochvat-obshti-deistviya-sreshtu-ednolichniya-upravlenski-model-news270836.html", "text": "Пет десни формации от три коалиции се обединиха в общи действия за натрупване на обществено доверие за \"демонтаж\" на управленския модел на еднолична власт. Става въпрос за \"Да, България\" на Христо Иванов, ДСБ, \"Нова република\" като Мартин Димитров, \"Зелените\", ДЕОС и БЗНС.\r\n\tЧаст от общата им работа е кръгла маса на тема \"Моделът на завладяната държава и опозицията срещу него\". Говорители по време на събитието в неделя бяха Христо Иванов и Атанас Атанасов от ДСБ. В дискусията участват и анализатори и политолози като Даниел Смилов, Илиян Василев, Стефан Тафров, Огнян Минчев.\r\n\t\r\n\tСпоред Христо Иванов и Атанас Атанасов целта на обединението на \"демократичната общност\" е да концентрира сили и обществена подкрепа за промяна на управленския модел и по думите на Атанасов \"да върнем парламентарната република, която днес е изпразнена от съдържание и съществува само на хартия в чл. 1 на конституцията\".\r\n\tСпоред Иванов първата стъпка в общите действия е . Иванов коментира, че с евентуалното създаване на формална политическа коалиция за участие в изборите петте формации едва ли е успеят да променят обстоятелствата.\n\n\r\n\t\r\n\t\". Основен инструмент за тази свобода е установяване на диктатура на закона и правилата. Ние искаме ограничена, но здрава държава - здрава означава с правила и работещи институции. Не можем да свършим задачата без свобода на словото. Вие преценете къде се намира тази заявка ценностно, в коя точно политическа традиция - дясната или лявата\", заяви лидерът на \"Да, България\".\r\n\t\r\n\tСпоред Христо Иванов моделът на едноличната власт се крепи на успешно създаваното усещане за безалтернативност. . Според него усещането за безлтернативност се насажда не само в България, но дори и сред партньорите на страната в Европейския съюз и НАТО.\r\n\tЛидерът на \"Да, България\" прогнозира, че \"моделът Борисов\" е в зенита си, тъй като няма да издържи още дълго икономически, особено след като намалеят средствата от еврофондовете.\r\n\t\"Големият въпрос – какво ще дойде след него? Защото разпадът може да доведе до презареждане и ние да се окажем в по-лошо положение\", предупреди Иванов.\r\n\t\r\n\t\r\n\tСпоред него основните принципи на този механизъм на управление напомнят за времената на социализма – постигане на единна и неделима власт, монополизация на основните икономически отрасли, унищожаване на малкия и среден бизнес, ликвидиране на конкуренция чрез нагласени обществени поръчки.\r\n\tАтанасов заяви, че настоящият модел цели размиване на границите между властите и постигане на единна и неделима власт. Това минава през \"видимо обезличаване на институциите на държавата\". За пример той даде обезличаването на Народното събрание. Според Атанасов овладяването на институциите става чрез назначаване на посредствена партийна номенклатура.", "date": "2017.10.22", "title": "Пет партии започват общи действия срещу едноличния управленски модел"}
{"url": "http://www.mediapool.bg/sofiya-i-petyo-blaskov-si-daryavat-imoti-za-milioni-news270837.html", "text": "Столичният общински съвет е решил да размени общински имот в кв. \"Дианабад\" за частен парцел в кв. \"Изток\", притежаван от Петьо Петьов Блъсков – син на главния редактор на в. \"Труд\" Петьо Блъсков. Сделката става под формата на две насрещни дарения, тъй като замяната на общински и държавни имоти е забранена от години.\r\n\tРешението е взето на заседание на съвета на 12 октомври, като според  това е станало след спешно събиране на бюджетната комисия към общинския съвет минути преди това. На извънредното събиране на комисията е определена оценката на общинския имот.\r\n\tВ резултат на сделката общината ще получи терен от 993 кв. м близо в кв. \"Изток\". Имотът е до Борисовата градина и до скоро е бил собственост на Блъсков-старши, който пък го получил от майка си. В настоящия общ устройствен план имотът е определен за озеленяване. След поредица от съдебни дела обаче се решава че за него трябва да се направи подробен устройствен план, който да разрешава строителство. През 2014 г. това предизвика недоволството на живеещите в района, които бяха срещу плановете на собственика да направи детска градина и подземен паркинг в имота си.\r\n\tЗа да реши казуса, общината е решила да получи като дарение имотът на Блъсков-младши. Според \"Дневник\" частният терен е оценен на 638 евро на кв. метър или 1.1 млн. лева. Оценката не е част от официалното решение на общинския съвет.\r\n\tПървоначалната оценка на общинския терен в кв. \"Дианабад\" е 1.8 млн. лева. Общинският имот обаче е с двойно по-голяма площ от частния - 2049 кв. На извънредното заседание на бюджетната комисия е решено цената на терена да се повиши със 100 евро на квадрат. Общинските съветници в тази комисия често преценяват по свое усмотрение адекватността на независимите оценки на имотите, за които се предлагат разпоредителни сделки. Това често води до дела от страна на засегнатите частни частни лица и фирми.\n\n\r\n\tЗаради разликата в цените на двата терена, Петьо Блъсков-младши ще трябва да доплати на общината под формата на дарение 1.137 млн. лева без ДДС. Имотът в „Изток“ ще остане за озеленяване, а този в \"Дианабад\", който в момента е зелена площ, е отреден за жилищно строителство.", "date": "2017.10.22", "title": "София и Петьо Блъсков си даряват имоти за милиони"}
{"url": "http://www.mediapool.bg/grigor-dimitrov-ne-uspya-da-vzeme-chetvarta-titla-za-sezona-news270841.html", "text": "Аржентинецът Хуан Мартин Дел Потро победи с 6:4 6:2 българина Григор Димитров на финала на тенис турнира в Стокхолм.\r\n\tБългаринът не успя да спечели четвърта рекордна титла за сезона, но с достигането си до финала в Швеция успя да се класира за финалния турнир на ATP в Лондон.\r\n\tДел Потро защити титлата си от миналата година със стабилна игра. В първия сет аржентинецът направи решителен пробив в петия гейм, а във втория успя да спечели две от подаванията на Димитров. В същото време Дел Потро не допусна нито един пробив и игра по-стабилно от съперника си.\r\n\tТова беше осмият мач между Димитров и Дел Потро. Резултатът от срещите помежду им е в полза на аржентинеца, като двата мача в актива на Димитров са от тази година на турнирите в Пекин и Синсинати.\r\n\tЗа Димитров това беше третият финал в Стокхолм, като през 2013 г. той спечели първата титлата в кариерата си.\n\n\r\n\t\"За мен най-важното беше да се класирам на финала, това е което исках“, коментира Димитров след полуфинала срещу Фабио Фонини в събота.", "date": "2017.10.22", "title": "Григор Димитров не успя да вземе четвърта титла за сезона"}
{"url": "http://www.mediapool.bg/migratsionniyat-natisk-kam-bulgaria-namalyal-zaradi-diplomata-borisov-news270831.html", "text": "Миграционният натиск към България през Турция е намалял заради дипломатическите способности на премиера Бойко Борисов и добрите му отношения с турския президент Реджеп Ердоган. Това заяви министърът на вътрешните работи Валентин Радев в неделя пред БНТ.\r\n\t\"Миграционният натиск намаля благодарение на дипломацията ни. Благодарим на нашия премиер за добрите отношения с Ердоган\", коментира Радев. Той добави, че \"Европа ни хвали\" за опазването на външната граница на Европейския съюз и увери, че средствата – 160 млн. евро, които Европейската комисия отпусна на България за контрола по границата с Турция, се използват ефективно.\r\n\tРадев обясни, че оградата по границата с Турция върши работа, въпреки че не била непреодолима за мигрантите. \"Оградата е като катинар. Може с една щанга да бъде разбит, но показва, че има някой от другата страна\", обясни Радев и добави, че мигранти минавали през съоръжението, но патрулите на българска територия ги хващали.\r\n\tВътрешният министър каза още, че \"ни свети лампичката\" за очаквани опити на привърженици на ИДИЛ от Европа да се върнат обратно в Сирия, за да помагат на организацията, която е принудена да отстъпва позиции в Близкия Изток. Според Радев става въпрос за 4000 – 5000 души, за които е вероятно да минат през България на път за Сирия. Той ги призова да избягват страната ни.\r\n\t\n\n\r\n\tЕфективността на граничната ограда с Турция беше защитена, не само от Радев, но и от външния министър Екатерина Захариева и шефът на кабинета на премиера Румяна Бъчварова. Пред Нова телевизия Зхариева, подобно на Радев, обясни, че няма европейски лидер, който да не благодари на България за изграждането на оградата. Тя също добави, че миграционният натиск от Турция е намалял.\r\n\tРешението на правителството да обяви съоръжението за обект на националната сигурност се превърна в поредната тема за политическо противопоставяне между управляващи и опозиция през последната седмица.\r\n\tОт БСП обявиха, че с този ход правителството се опитва да спре филма на журналиста и депутат от левицата Елена Йончева за съоръжението.\r\n\tБъчварова каза пред бТВ в неделя, че обявяването на оградата за обект на националната сигурност е замислено още преди повече от година, когато Йончева не е била депутат. \"Тогава г-жа Йончева едва ли е имала идея, че ще бъде депутат\", посочи Бъчварова. Тя добави, че процедурата се забавила, тъй като тогава имало становище, че оградата трябва да бъде изцяло завършена. По думите ѝ съоръжението е станало сега обект от националната сигурност, защото сега му е \"дошло времето\" и това не е свързано с активностите на Елена Йончева.\r\n\t\"Едва ли Йончева е избрана за депутат, за да прави филми\", каза още бившият вътрешен министър. Според нея информацията за оградата не трябва да бъде публична. Тя добави, че фактът, че информацията за оградата ще бъде класифицирана, не ограничава правата на Йончева да получи информация, но няма право да я разпространява.\r\n\tГЕРБ не се страхува нито от Корнелия Нинова, нито от Елена Йончева, категорична беше Бъчварова.\r\n\t\r\n\tБъчварова отново коментира престрелката с лидера на БСП Корнелия Нинова по повод писмо, което Нинова иска да изпрати до Специализирания наказателен съд, в което да бъдат обявени имената на всички политици, които нерегламентирано са били финансирани от КТБ. Нинова заяви по-рано през седмицата, че премиерът Борисов отказал да се подпише под него. Бъчварова реагира, като обяви, че лидерът на БСП лъже.\r\n\t\"Не мога да не реагирам тогава, когато има откровена неистина, а това беше точно такава ситуация. Аз бях свидетел, когато Корнелия Нинова направи това изказване, Борисов реагира и след това с изумление видях, че тя отрича. Не знам защо го прави\", каза Бъчварова.\r\n\tТя припомни, че при завръщането си от Брюксел в петък още със слизането от самолета Борисов е разпореди да му донесат писмото и го е разписал.\r\n\t\"От спецсъда са отговорили, че няма как в хода на съдебния процес предварително да се изнася информация\", посочи още Бъчварова.\r\n\t\"Най-напред ние имаме необходимостта от справедлив процес, за да излезе обективната истина, и всяко предварително оповестяване на имена може да се използва само като пропаганда\", категорична беше тя.\r\n\tПо думите ѝ няма начин истината за КТБ да не излезе.\r\n\tПреди години имената на политици и хора от властта, които са имали преференциални депозити и кредити в КТБ бяха обявени от синдиците на банката след нарочни законови изменения.", "date": "2017.10.22", "title": "Миграционният натиск към България намалял заради дипломата Борисов"}
