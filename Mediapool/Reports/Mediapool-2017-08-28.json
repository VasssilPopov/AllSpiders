{"url": "http://www.mediapool.bg/konfliktat-v-sofiyskata-matematicheska-gimnaziya-prodalzhava-s-kontraprotest-news268543.html", "text": "Министерството на образованието задейства процедурата за дисциплинарно наказание на директора на Софийската математическа гимназия (СМГ) Антони Стоянов. Той продължава да отстоява позицията си и отказва да подаде доброволно оставка. В същото време родители на ученици в гимназията организират контрапротести в защита на Стоянов.\r\n\tДо откриването на процедурата за дисциплинарно наказание, която може да приключи и с отстраняване на Стоянов, се стигна след проверка на образователното министерство, която установила нарушения, свързани с организацията на учебния процес в гимназията. Директорът има три дни да даде обяснения. След това те трябва да бъдат разгледани от дисциплинарен съвет към Регионалното управление на образованието в София, който да излезе с решение по казуса, обясни пред БНР директорът му Ваня Кастрева.\r\n\tКонфликт в СМГ, започна след уволнението на учителката по математика Петя Тодорова. Според директора тя е уронила престижа на училището, след като е дискриминирала ученици от гимназията на състезанието \"Европейско кенгуру\". Тодорова била в една от оценителните комисии на надпреварата, а според директора до финалния й етап не били допуснати възпитаници на СМГ. Родители не са съгласни с това обяснение, защото ученик от СМГ от нейния клас е победител в националния кръг на \"Европейско кенгуру\". Учителката атакува уволнението си в съда, а образователното министерство направи проверка на директора.\r\n\tВ петък зам.-министърът на образованието Таня Михайлова нарече мотивите за уволнението на Тодорова \"граничещи с абсурда\", а поведението на директора \"недопустимо\".\r\n\tРодители на няколко пъти изразиха подкрепата си за Тодорова с протести пред училището. Те искат връщането на работа и на още няколко преподаватели, които Стоянов освободил.\n\n\r\n\tВ понеделник директорът на СМГ отново обяви, че няма да подава оставка, нарушенията в работата му били маловажни, а недоволните от него са много по-малко от родителите, които го подкрепят. За вторник е обявен контрапротест в защита на директора.\r\n\tВ писмо до медиите организаторите му - също родители на ученици в гимназията, казват, че досега не са се включвали в спора по молба на Стоянов. Според тях скандалът в СМГ е по-скоро медиен, отколкото реален. Зад директора стояли 54 учители и служители на гимназията, както и преподаватели от други училища.", "date": "2017.08.28", "title": "Конфликтът в Софийската математическа гимназия продължава с контрапротест"}
{"url": "http://www.mediapool.bg/nap-si-pribra-zadalzheniya-na-zavedeniya-v-slanchev-bryag-kato-izze-oborotite-im-news268522.html", "text": "Заведения в курорта \"Слънчев бряг\" с просрочени задължения към Националната агенция за приходите /НАП/ се разделиха с оборотите си през уикенда след прилагане на мярката изземване на средства от каси на длъжници. Тези действия се прилагат от НАП и то нееднократно, към лица, които отказват доброволно да погасяват своите просрочени задължения, а същевременно осъществяват търговска дейност, която акумулира приходи, съобщи говорителят на НАП-Бургас Христо Узунов, цитиран от БТА.\r\n\t \r\n\tОт приходното ведомство в Бургас коментираха, че от тази мярка произтича дисциплиниращ ефект, който се изразява в това, че задължените лица осъществяват контакт с НАП и предлагат начини за поетапно, разсрочено погасяване на натрупаните задължения.\r\n\t \r\n\tВ хода на засиления контрол през последните три дни бяха проверени и търговски обекти в Созопол, от които са иззети компютърни конфигурации с цел проследяване на паричните потоци и установяване на реалните обороти, информира Узунов.\r\n\t \r\n\tПрез изминалата нощ са извършени проверки и на всички търговски обекти, намиращи се на Летище- Бургас. Установено е едно нарушение в заведение, което предстои да бъде запечатано.\r\n\t \r\n\tПо Южното Черноморие от началото на юни са извършени повече от 3000 проверки.\n\n\r\n\t \r\n\tДанъчните отбелязват спад на нарушенията в сравнение с миналото лято, ръст на оборотите и значително подобряване на фискалната дисциплина по българското крайбрежие.", "date": "2017.08.28", "title": "НАП си прибра задължения на заведения в \"Слънчев бряг\" като иззе оборотите им"}
{"url": "http://www.mediapool.bg/uraganat-harvi-paralizira-hyustan-news268515.html", "text": "Тропическата буря Харви парализира четвъртия по население град в Съединените щати Хюстън и отне живота на най-малко петима души. Очаква се валежите да продължат, като това е най-силният ураган, преминал през Тексас за повече от 50 години.\r\n\t \r\n\tХарви бушува основно в района на тексаския бряг на Мексиканския залив, където според прогнози ще остане още няколко дни и за седмица ще донесе толкова дъжд, колкото обикновено вали за цяла година.\r\n\t \r\n\tОстават затворени училища, летища и офис сгради в Хюстън, където някои пътища се превърнаха в реки, а редица квартали на града с ниска надморска височина бяха залети от вода, стигаща до гърдите. \n\n\r\n\t \r\n\tГлавни пътища и улици в Хюстън се превърнаха в реки, придошли води прекъснаха достъпа до домове и болници, а властите призоваха собствениците на лодки да се включат в мащабна спасителна операция, съобщи в. \"Ню Йорк таймс\".\r\n\t \r\n\tНад 50 000 души получиха заповед да напуснат части от окръг Форт Бенд, на 55 км югозападно от Хюстън, тъй като нивото на река Бразос ще се покачи до рекордните 18 метра, с 4.3 метра над нивото на преливане.\r\n\t \r\n\tОбщото количество валежи може да достигне 127 см в някои крайбрежни зони на Тексас до края на седмицата, колкото са средните валежи за цяла година, казват метеоролози. \r\n\t \r\n\tСлужбата на шерифа на окръг Харис е спасила с моторни лодки и джипове над 2000 души вчера в района на Хюстън. Още стотици бяха спасени от американската брегова охрана и хюстънската полиция.\r\n\t\r\n\t\t \r\n\t\r\n\t\tГубернаторът на Тексас Грег Абът каза вчера, че в 54 окръга е обявено бедствено положение и че планира да изпрати още 1000 души от Националната гвардия да помагат за справяне с щетите от наводненията.\r\n\t\r\n\t\t \r\n\t\r\n\t\tДосега в резултат на бурята са загинали петима човека, голям брой са ранени, а множество домове, предприятия и други сгради са наводнени, повредени или разрушени. Дори Националната метеорологична служба на САЩ изглеждаше смаяна от размера на опустошенията, като заяви, че \"това събитие е невиждано, а всички последици са неизвестни и отвъд всичко преживяно\".\r\n\t\r\n\t\t \r\n\t\r\n\t\tБурята също така засегна важни райони за американската петролна и газова промишленост и причини нарушения в производството.\r\n\t\r\n\t\t \r\n\t\r\n\t\t\r\n\r\n\t \r\n\tАмериканският президент Доналд Тръмп планира да отиде утре в Тексас, за да види щетите от бурята, каза говорителка на Белия дом.\r\n\t \r\n\t\r\n\t\tУраганът е първото природно бедствие, което връхлита САЩ при президентството на Доналд Тръмп. То ще бъде проверка за способността на правителството да се справя със сложни предизвикателства.\r\n\t\r\n\t\t \r\n\r\n\tТръмп обяви в петък бедствено положение, което даде възможност за отпускане на федерални средства за справяне с щетите от стихията.\r\n\t \r\n\t\r\n\t \r\n\tКметът на Хюстън Силвестър Търнър заяви от своя страна, че не съжалява за решението си да не издава заповед жителите на града да се евакуират преди урагана.\r\n\t \r\n\tТърнър потвърди на пресконференция, че най-добрият вариант за жителите на Хюстън и околностите е бил да останат на място.\r\n\t \r\n\t Той обясни причините за решението си - фактът, че не е било сигурно накъде ще се насочи бурята, както и \"безумната\" по думите му логистика на спешната евакуация на 2.3 милиона души. \r\n\t \r\n\tТърнър напомни за горчивия опит от евакуацията преди урагана Рита през 2005 г., когато много хора, бягащи от града, останаха блокирани в задръстванията по местните пътища повече от 20 часа, което доведе до десетки смъртни случаи. Прогнозите, че Рита ще удари Хюстън, не се сбъднаха.\r\n\t \r\n\t\"Решението, което взехме, беше разумно и правилно, в интерес на гражданите на Хюстън\", заяви кметът.\r\n\t \r\n\t\r\n\t\t\r\n\r\n\t \r\n\tТой добави, че не се страхува, че временното убежище, устроено в конгресния център \"Джордж Браун\", може да се превърне в новия \"Супердоум\" от Ню Орлиънс след урагана Катрина. \r\n\t \r\n\tТогава 30 000 евакуирани жители живяха дни наред в претъпания задушен стадион с полуразрушен от вятъра покрив и ограничен достъп до вода и ток.\r\n\t \r\n\t\"Мисля, че в нашия град знаем как да го направим по начин, който не е хаотичен, с достойнство и уважение\", заяви Търнър.\r\n\t \r\n\tКметът съобщи, че полицията и пожарната на Хюстън са получили почти 6000 повиквания за помощ и са спасили над 1000 души, повечето блокирани на покрива или тавана на къщите си. Търнър уточни, че засега има само един потвърден смъртен случай - жена, която е загинала в събота вечер, когато излязла от колата си на наводнена улица. \r\n\t \r\n\tТой добави, че 22 хеликоптера работят за локализирането на бедстващи по покривите, като 16 от тях са от бреговата охрана на САЩ, а 35 лодки и 53 самосвала спасяват хора във високите води. \r\n\t \r\n\t\r\n\t\t\r\n\t\r\n\t\t \r\n\r\n\t\r\n\t\tСитуацията напомни за урагана Катрина през 2005 г. Харви предизвика хаос в щата Тексас и особено в Хюстън и околностите, където живеят 6.6 милиона души.\r\n\t\r\n\t\t \r\n\t\r\n\t\tРайонът отдавна е свикнал със силни бури, идващи от Мексиканския залив, но рядко е преживявал нещо подобно на сегашната обстановка, ако въобще е преживявал такова нещо, изтъква американският вестник.", "date": "2017.08.28", "title": "Ураганът Харви парализира Хюстън"}
{"url": "http://www.mediapool.bg/shveitsariya-promenya-danachnite-pravila-za-chuzhdite-firmi-news268520.html", "text": "Швейцария променя изчисляване на гаранционната престация на данъчно задължените лица, които нямат местоживеене или местоседалище в страната, съобщиха от посолството на България в Берн и Изпълнителната агенция за насърчаване на малките и средните предприятия.\r\n\tПромените засягат българските компании и лица, които имат бизнес отношения с Швейцария.\r\n\tДо момента те дължаха при вписването си в ДДС регистъра гаранционно задължение (престация), която се заплаща кеш или чрез издаване на банкова гаранция в Швейцария. Нейният размер беше минимум 5000 и максимум 250 000 швейцарски франка.\r\n\tОт 1 август 2017 година изчисляването на гаранционната престация вече е върху 3% от очаквания облагаем оборот в страната (без износа). Това е минимум 2000 швейцарски франка, а максимумът е същият като преди. \r\n\tОт 1 януари 2018 година обаче чуждестранните предприятия ще са задължени да плащат ДДС в Швейцария при реализиран годишен оборот от 100 000 швейцарски франка в световен мащаб, доколкото част от него е направена и в страната. Досега се изискваше оборотът от 100 000 швейцарски франка да бъде реализиран само в Швейцария.\r\n\tОт 1 януари 2019 година и всички, които изпращат от чужбина за конфедерацията т.нар. малки пратки, освободени от вносно мито,  ще са задължени да плащат ДДС при достигане на сумата от най-малко 100 000 швейцарски франка за година., обясниха от агенцията.", "date": "2017.08.28", "title": "Швейцария променя данъчните правила за чуждите фирми"}
{"url": "http://www.mediapool.bg/napadatelyat-ot-turku-se-predstavil-s-falshiva-samolichnost-news268523.html", "text": "Финландски съд определи самоличността на заподозрения за нападенията с нож в град Турку.\r\n\t \r\n\tСпоред материалите по делото мароканският кандидат за убежище, който призна пред съда, че е убил две жени в Турку, е Абдул Рахман Буанан. От документите става ясно също, че мъжът, идентифициран първоначално от властите като 18-годишния Абдул Рахман Мешках, е 22-годишен, предаде Ройтерс.\r\n\t \r\n\tФинландската полиция заяви, че заподозреният се е представил пред властите с фалшива самоличност, когато през 2016 г. е дошъл във Финландия.\r\n\t \r\n\tПри нападенията с нож в Турку на 18 август бяха ранени осем души.\r\n\t \n\n\r\n\tЗаподозреният, който остава под стража, заяви пред съда, че е отговорен за извършването на атаките, но отрече да е действал от терористични подбуди.\r\n\t \r\n\tПрез 2016 г. той дошъл във Финландия, живял в приемен център в Турку и преди нападенията му било отказано убежище.", "date": "2017.08.28", "title": "Нападателят от Турку се представил с фалшива самоличност"}
{"url": "http://www.mediapool.bg/nad-chetvart-ot-proverenite-pazarski-vezni-ne-sa-izpravni-news268519.html", "text": "Над една четвърт от проверените везни по пазарите за плодове и зеленчуци не отговарят на законовите изисквания за използване за търговски цели, съобщиха от  Държавната агенция за метрологичен и технически надзор в понеделник. В разгара на сезона на зарзаватите ведомството извършва масирани проверки в цялата страна на лица, които използват везни при продажбата им на пазари, борси и временни пунктове. В акцията участват и полицаи.\r\n\tПроверени са 392 търговски маси, като използваните на тях 424 везни са инспектирани за наличие на знаци от метрологичен контрол и маркировки, които удостоверяват съответствието им с изискванията към тях при употреба за търговски цели, за техническата им изправност, за правилното им използване, както и за наличие на пломби с нанесени върху тях знаци, предотвратяващи достъпа до местата за регулиране и манипулиране на везните.\r\n\tЗа 123 (29 %) от инспектираните везни е установено, че не отговарят на законовите изисквания, като 90 от тези везни не са предназначени за търговски цели, защото не са от одобрен тип или не са с оценено съответствие. Останалите 33 несъответстващи везни са без валидни знаци за последваща проверка на средства за измерване в употреба, тъй като не им е извършена ежегодно изискуемата проверка.\r\n\tЗа установените нарушения на Закона за измерванията, по време на проверката, са съставени 111 акта за установяване на административни нарушения, а в процедура за съставяне са още 8 акта. Очаква се наложените санкции в наказателните постановления да надхвърлят 10 хил. лв. Основна част от проверките са следствие на получени сигнали от граждани за дадени пазари и/или сезонни обекти.", "date": "2017.08.28", "title": "Над четвърт от проверените пазарски везни не са изправни"}
{"url": "http://www.mediapool.bg/deset-raneni-pri-zemetresenie-v-iran-news268517.html", "text": "Десет човека са били ранени при земетресение с магнитуд 4,9 в Иран днес, съобщи Асошиейтед прес, като се позова на държавната телевизия.\r\n\t \r\n\tТрусът е станал преди изгрев слънце на около 600 километра северно от столицата Техеран. \r\n\t \r\n\tПострадалите хора са само с леки наранявания. Нанесени са щети на сгради.\n\n\r\n\t \r\n\tИран е в сеизмичен район и често преживява земетресения, отбелязва АП. \r\n\t \r\n\tПрез 2003 г. 26 000 човека загинаха при трус с магнитуд 6,6, който срина историческия град Бам в югоизточната част на страната.", "date": "2017.08.28", "title": "Десет ранени при земетресение в Иран"}
{"url": "http://www.mediapool.bg/ryazak-spad-na-broya-na-pristignalite-bezhantsi-v-italiya-prez-avgust-news268516.html", "text": "Рязко е спаднал броят на бежанците, прекосили Средиземно море до Италия, съобщи ДПА. \r\n\t \r\n\tОт началото на юли до 25 август едва 2 932-ма мигранти са пристигнали в Италия спрямо 21 294 за същия период на 2016 г., съобщи министерството на вътрешните работи.\r\n\t \r\n\tСпоред либийската брегова охрана спадът се дължи на по-интензивния контрол в Средиземно море. \n\n\r\n\t \r\n\tОсвен това няколко частни спасителни кораби са се оттеглили и затова по-малко лодки потеглят по опасния път по начало. Експерти твърдят, че спадът се дължи на нова въоръжена групировка, която пречи на трафикантите на хора да отплават.\r\n\t \r\n\tНе можем да кажем, че това развитие ще продължи дълго, каза говорителка на Международната организация по миграция. От началото на годината досега над 98 000 бежанци са се добрали до Италия.", "date": "2017.08.28", "title": "Рязък спад на броя на пристигналите бежанци в Италия през август"}
{"url": "http://www.mediapool.bg/komersant-pochti-e-dogovorena-prodazhbata-na-ruski-raketi-za-turtsiya-news268524.html", "text": "Москва и Анкара почти договориха вече планираните доставки на руски комплекси за противовъздушна отбрана С-400 за Турция. Това заявява пред вестник \"Комерсант\" шефът на руската Федерална служба за военнотехническо сътрудничество (ФСВТС) Дмитрий Шугаев.\r\n\t \r\n\t\"В случая не става дума за доставки на стрелкови оръжия, а за една сериозна система, затова има нюанси. Много се надявам скоро да стигнем до положителен резултат\", казва Шугаев.\r\n\t \r\n\tТой уточнява, че руските системи за ПВО в момента много се търсят. Службата, например, обработва около 10 заявки за комплекси С-400 \"Триумф\".\r\n\t \r\n\tКато цяло обаче Русия продава най-много авиационна бойна техника.\r\n\t\r\n\tГеографията на доставките не се променя особено през последните години, казва Шугаев.\n\n\r\n\t \r\n\t\"Все още се ориентираме към Близкия изток и Азиатско-Тихоокеанския регион, които заемат по около 40 процента в общия износ на продукция с военно предназначение\", обяснява той.\r\n\t \r\n\tСред страните купувачи, представляващи най-голям интерес за руските търговци на оръжия, Шугаев откроява Саудитска Арабия. Междуправителствени комисии обсъждат сделки и с Обединените арабски емирства, Бахрейн, Йордания, Мароко, Алжир, Египет, Ливан. \"На практика сме обхванали целия този регион\", резюмира специалистът.\r\n\t \r\n\tИзносът на руски оръжия и бойна техника е сред основните приходоизточници на държавата, отбелязва \"Комерсант\", цитиран от Би Би Си. През 2016 г. Русия е продала навън военна продукция за над 15 милиарда долара при едва 3 милиарда през 2000 г.", "date": "2017.08.28", "title": "\"Комерсант“: Почти е договорена продажбата на руски ракети за Турция"}
{"url": "http://www.mediapool.bg/ribari-s-dostap-do-87-mln-lv-za-prerabotka-ili-prodazhba-na-sobstveniya-ulov-news268518.html", "text": "Рибари, които искат да преработват собствен улов или да го предлагат пряко на пазара, могат да получат еврофинансиране за закупуване на ледогенератори, хладилни камери, специализирани транспортни средства за превоз на риба и оборудване на пунктове за първа продажба. \r\n\tУправляващият орган на Програмата за морско дело и рибарство отвори прием по мярката \"Добавена стойност, качество на продуктите и използване на нежелания улов“, чийто бюджет е  8.7 млн. лв. С парите се покриват до 50% от дейностите в проектното предложение, но ако кандидатът извършва дребномащабен крайбрежен риболов, финансирането може да достигне и 80%. Стойността на безвъзмездната финансова помощ за един проект не може да бъде по-малка от 5 000 лв. и по-голяма от 200 000 лв.\r\n\tИнвестициите могат да се извършват както на сушата, така и на риболовните кораби. В случай че са на борда, плавателните съдове трябва да са регистрирани като действащи и да са извършвали риболовна дейност в продължение на поне 60 дни в морето през 2015 и 2016 г., обясниха от Министерството на земеделието, храните и горите.\r\n\tКрайният срок за подаване на проектни предложения е 21 ноември 2017 г.\r\n\tКандидатстването е електронно чрез Информационната система за управление и наблюдение на Структурните инструменти на Европейския съюз в България (ИСУН 2020).", "date": "2017.08.28", "title": "Рибари с достъп до 8.7 млн. лв. за преработка или продажба на собствения улов"}
{"url": "http://www.mediapool.bg/kompaniya-na-tramp-iskala-da-stroi-nebostargach-v-moskva-predi-prezidentskite-izbori-news268525.html", "text": "Компанията на Доналд Тръмп се е стремила да осъществи план за строеж на небостъргач в Москва по времето, когато той е бил кандидат за президент на САЩ в края на 2015 и началото на 2016 г., съобщава в. \"Вашингтон пост\".\r\n\t \r\n\tСпоред американското издание, които цитира запознати с въпроса източници и проучени от адвокатите на \"Тръмп организейшън\" документи, роден в Русия строителен предприемач е призовал Тръмп да дойде в Москва, за да рекламира предложението, и е намекнал, че може да накара руския президент Владимир Путин да каже \"големи неща\" за Тръмп.\r\n\t \r\n\tПредприемачът Феликс Сатър предсказал в имейл през ноември 2015 г., че той и ръководството на \"Тръмп организейшън\" скоро ще празнуват един от най-големите жилищни проекти в историята на недвижимите имоти и избирането на Тръмп за президент на САЩ.\r\n\t \r\n\tТръмп така и не отишъл в Москва, както предлагал Сатър. Инвеститори и компанията на Тръмп подписали писмо за намерение, но тъй като нямали земя и разрешителни да продължат, проектът бил изоставен през януари 2016 г., малко преди началото на първичните избори за президент в САЩ.\r\n\t \r\n\tВъпреки това информацията за сделката, която не е била разкривана по-рано, предоставя доказателства, че компанията на Тръмп активно е преследвала значителни търговски интереси в Русия в момент, когато той е водил кандидат-президентска кампания и е бил в позиция да определи отношенията между Вашингтон и Москва. Новите подробности от имейлите, които се предвижда скоро да бъдат предадени на разследванията на Конгреса, също така изтъкват вероятността да е имало допълнителни контакти между свързани с Русия хора и сътрудници на Тръмп по време на кандидат-президентската му кампания.\r\n\t \n\n\r\n\tПреговорите за построяване на \"Тръмп тауър\" в Москва са приключили преди бизнес връзките на Тръмп с Русия да се превърнат в значим въпрос в кампанията. През юли 2016 г. Тръмп отрече да има каквито и да било бизнес връзки с Русия, като написа в Туитър, че \"има НУЛА инвестиции в Русия\", а после подчерта на пресконференция, че \"няма нищо общо с Русия\", отбелязва \"Вашингтон пост\".", "date": "2017.08.28", "title": "Компания на Тръмп искала да строи небостъргач в Москва преди президентските избори"}
{"url": "http://www.mediapool.bg/osazhdana-za-krazhbi-napadna-meditsinska-sestra-v-gorna-oryahovitsa-news268521.html", "text": "53-годишна жена, осъждана за кражби, нападна с удари в главата и крака дежурна медицинска сестра в Горна Оряховица.\r\n\tИнцидентът станал вчера около 10:40 ч. в коридора на спешната помощ в болницата в града, съобщи бТВ. \r\n\tИзвършителката е задържана.\r\n\tЖената ругала, обиждала и заплашвала медицинските специалисти в сградата на филиала.\r\n\tПо случая е образувано досъдебно производство.", "date": "2017.08.28", "title": "Осъждана за кражби нападна медицинска сестра в Горна Оряховица"}
{"url": "http://www.mediapool.bg/islyamska-darzhava-e-pusnala-pipala-i-v-sibir-news268526.html", "text": "Руското федерално следствие смята да съобщи, че в сибирския град Сургут е открита клетка на терористичната организация Ислямска държава, твърди източник на вестник \"Новая газета\".\r\n\t \r\n\tПо данни на руското опозиционно издание клетката е включвала най-малко петима души, включително 19-годишният Артур Гаджиев. След опит да подпали местен мол на 19 август той рани с нож 7 минувачи в центъра на града и бе убит от полицията. Същия ден отговорност за инцидента пое \"Ислямска държава\", напомня вестникът.\r\n\t \r\n\tСпоред руската служба за финансов мониторинг в момента се издирват 7 души от Сургут, заминали да воюват в Сирия, а за международно издирване са обявени общо към 50 жители на Хантимансийския автономен окръг в Сибир, заподозрени в тероризъм.\r\n\t \r\n\tВ материала се цитира изследване на Московския център \"Карнеги\", според което броят на мюсюлманите в Уралския федерален окръг на Русия, включващ Хантимансийския, е нараснал през последния четвърт век с близо 100 000.\r\n\t \n\n\r\n\tПо различни оценки мюсюлманската общност в Сургут достига близо 10 на сто от населението - около 45 000 души. През последното десетилетие на миналия век и първото на този заедно с мигрантите от Кавказ в региона прониква новата \"близкоизточна\" ислямска идеология, която започва да изтласква традиционния за тези места суфистки ислям, посочва \"Новая газета\".\r\n\t\r\n\tДесетки познати на Гаджиев са задържани, срещу четирима вече са повдигнати обвинения в терористичен сговор, пише всекидневникът и се пита къде престъпникът се е заразил с идеята на радикалния ислямизъм.\r\n\t \r\n\t\"Неприятният отговор може би е, че идеята е узряла на място. Сибир все по-често се откроява в контекста на сирийската война - но нито тук, нито другаде в Русия никой не знае как да се бори с това\", коментира в заключение \"Новая газета\".", "date": "2017.08.28", "title": "\"Ислямска държава“ е пуснала пипала и в Сибир"}
{"url": "http://www.mediapool.bg/karanikolov-iska-savet-da-koordinira-orazheiniya-biznes-news268528.html", "text": "Министърът на икономиката Емил Караниколов предлага на Министерския съвет да одобри създаването на Съвет за координиране и развитие на дружествата производители и търговци на стратегически изделия и специална продукция. Проектът на постановлението е  на сайта на ведомството.\r\n\tЦелта е тази съвет да оказва на оръжейния бизнес институционална подкрепа за ускоряване на модернизацията на индустрията и увеличаване на външните й пазари и приходите след рекордния им ръст до над 1 млрд. евро през 2016 г.\r\n\tНовото звено беше анонсирано от Караниколов по време на протеста на работещите в русенското предприятие \"Дунарит\" преди две седмици, които бяха притеснени от опасността да бъде отнет лиценза на военния завод заради разследване срещу собственика Емилиян Гебрев и на директорите на дружеството за източване на сметките му в полза на бившия банкер Цветан Василев.  След оставка на ръководството на завода министърът на икономиката , че няма да се отнеме лиценза на \"Дунарит\". По-късно в понеделник се очаква той да обяви какви действия е предприела държавата спрямо това предприятие.\r\n\tМиналата седмица обаче стана ясно, че в допълнение към прокурорската офанзива срещу Гербев, чиято сделка за покупката на \"Дунарит\" фактически е административно блокирана,  за продажба на боеприпаси на собственото му предприятие \"Емко\" с аргумента, че така гарантира сигурността на работниците и живеещите в района на Трявна. В допълнение е замразен и лицензът за търговия с боеприпаси за 2 месеца и на държавното дружество \"Снабдяване и търговия МО\", с което Емилиян Гебрев търгува.\r\n\tВ мотивите си за създаването на оръжейния съвет Караниколов посочва, че постигнатите от българската отбранителна технологично-индустриална база резултати показват, че този бизнес има необходимия производствен и технологичен потенциал за растеж, но е необходимо той да се модернизира и адаптира към съвременните изисквания за сигурност и тенденциите в глобалната икономика.\r\n\tКато цел остава заложеното в разработената  съвместно в представителите на отрасъла и приета през май 2012 г. Стратегия за развитие на българската отбранителна технологично-индустриална база.. Става въпрос за повишаване на иновативността на българските отбранителни продукти, развитие на българската отбранителна промишленост като част от Европейската отбранителна индустриална и технологична база, увеличаване на участието в програми и проекти в рамките на НАТО и ЕС, в осъществяване на национални  проекти и реализиране на продукти и услуги за националните въоръжени сили.\r\n\tВ проекта за постановлението се посочва, че е необходимо по-високо ниво на координация на национално равнище и обединяване на усилията на държавните институции и бизнеса в процеса на планиране и изграждане на модерни способности на отрасъла.\r\n\tТова и налага създаването на въпросния съвет към Министерския съвет. Предложението е той да се оглавява от  министъра на икономиката, а в състава му да бъдат включени министрите (или техни заместници) на отбраната, на външните работи, на вътрешните работи, на финансите и на труда и социалната политика, председателят или заместник-председател на Държавна агенция \"Национална сигурност“, президентите или вицепрезиденти на КНСБ и КТ \"Подкрепа“, както и представител на Сдружение \"Българска отбранителна индустрия“.\r\n\tПлановете са това звено да се събира най-малко веднъж на три месеца, като на заседанията в зависимост от предмета на обсъжданите теми могат да бъдат канени за участие представители на постоянните комисии към Народното събрание, представители на други държавни институции, както и на други неправителствени организации, които имат отношение към разглежданите въпроси.\r\n\tПо проекта на Постановление не се налага да бъде изготвяна справка за съответствие с европейското право, тъй като актът не съдържа разпоредби, въвеждащи в българското законодателство норми на правото на Европейския съюз. Също така няма да има пряко и/или косвено въздействие върху държавния бюджет, посочват още от икономическото ведомство.", "date": "2017.08.28", "title": "Караниколов иска съвет да координира оръжейния бизнес"}
{"url": "http://www.mediapool.bg/sasht-obmislyat-sakrashtavane-na-vizite-za-kulturen-obmen-news268529.html", "text": "Администрацията на президента Доналд Тръмп обмисля намаляване на визите по американските програми за културен обмен, включително \"о-пер\" и сезонни работници, съобщава \"Уолстрийт джърнъл\", цитиран от Ройтерс.\r\n\t \r\n\tСпоред анонимните източници на вестника американското правителство обмисля \"големи съкращения\" за пет от работните визи за културен обмен в програмата Джей-1.\r\n\t \r\n\tПрограмата Джей-1 включва също визи за студенти, но според \"Уолстрийт джърнъл\" за тях не се обмислят съкращения.\r\n\t \r\n\tСпоред документ на Държавния департамент програмата за визи Джей-1 има 15 категории, които осигуряват възможности за около 300 000 чуждестранни посетители годишно да се запознаят от личен опит с американското общество и култура.", "date": "2017.08.28", "title": "САЩ обмислят съкращаване на визите за културен обмен"}
{"url": "http://www.mediapool.bg/133-dushi-postradaha-ot-himicheska-magla-v-angliya-news268507.html", "text": "Общо 133 души са потърсили лекарска помощ заради “химическа мъгла“ в Източен Съсекс, Англия, съобщи ББС. Хората са се оплаквали от проблеми с дишането, парене в очите и повръщане, когато мъглата се е появила.\r\n\tИзточникът на обгазяването все още е неизвестен, но се подозира изтичане на химикали. Мъглата е дошла откъм океана и се подозира някоя от френските фабрики на отсрещния бряг.\r\n\tОбгазяването е започнало в 17 часа местно време и е засегнало веднага над 50 души.\r\n\tПолицията и бреговата охрана веднага са взели мерки и веднага са евакуирали плажовете в района, които по това време са били пълни с хора. Очевидци разказват, че мъглата се е появила сякаш от нищото.\r\n\tСпоред местните отравянето се дължи на изтичането на хлор, но властите твърдят с голяма вероятност, че не става дума за хлор.", "date": "2017.08.28", "title": "133 души пострадаха от “химическа мъгла“ в Англия"}
{"url": "http://www.mediapool.bg/balgarin-e-arestuvan-za-krazhba-na-700-kg-medni-trabi-v-ispaniya-news268508.html", "text": "Българин се е представил за общински служител и е откраднал над 700 килограма медни тръби от домове в източните испански градове Теулада, Морайра и Бениса, предаде местната медия RTN, цитирана от агенция “Фокус“. Щетите са за 20 хил. евро, а засегнате са 32 къщи.\r\n\tРазследването на полицията е разкрило, че мъжът е успял да измами местните хора, облечен във фалшива униформа на общински служител. Той е проучвал домовете, които по-късно е обрал. Мъжът е рязал медните тръби на газоподаването, без да спре подаването на газ. Това е можело да причини експлозия.\r\n\tТой е задържан, след като е бил сниман от охранителна камера. Местната полиция е успяла да го идентифицира и е поискала съдействие от българските власти, за да бъде заловен. По-късно мъжът е открит в дома си в град Теулада и е задържан.", "date": "2017.08.28", "title": "Българин е арестуван за кражба на 700 кг медни тръби в Испания"}
{"url": "http://www.mediapool.bg/putin-na-vtoro-poseshtenie-v-ungariya-za-tazi-godina-news268509.html", "text": "Руският президент Владимир Путин отива в Будапеща в понеделник, за да открие световното първенство по джудо. Поканата е дошла от премиера Виктор Орбан, като двамата лидери предвиждат да проведат и работна среща, съобщава ТАСС.\r\n\tПутин е почетен председател на Международната федерация по джудо, която организира състезанието. То ще се проведе между 28 август и 3 септември.\r\n\tУниверситетът в Дебрецен ще награди руския президент с титлата \"Почетен гражданин\" заради важната роля на учебното заведение при модернизацията на ядрената централа \"Пакш\". По силата на междудържавно споразумение университетът обучава специалисти за работа в ядрената електроцентрала.\r\n\tПутин посети Будапеща през януари тази година, като това бе втората му визита в последните две години. Унгарският премиер три пъти е ходил в Русия от 2013 г. насам. Двамата ще се срещнат за осми път.", "date": "2017.08.28", "title": "Путин на второ посещение в Унгария за тази година"}
{"url": "http://www.mediapool.bg/zapochna-evakuatsiyata-na-selo-vlahi-zaradi-pozhara-v-kresnenskoto-defile-news268510.html", "text": "В 14 часа в понеделник започна евакуация на жителите на село Влахи в Кресненското дефиле заради нестихващия горски пожар в района и силният вятър, усложняващ обстановката. Огънят е достигнал на 3 км от селото. В община Кресна е обявено бедствено положение. На място са стотици пожарникари, военни, горски служители и доброволци. В помощ на местните власти са изпратени екипи на пожарната от цяла Южна България, както и екипи от Монтана и Враца.\r\n\t \r\n\tЗа ситуацията са информирани премиерът Бойко Борисов, председателят на Народното събрание Димитър Главчев, както и президентът Румен Радев.\r\n\t \r\n\t\"От появилия се силен вятър, огънят се разрасна в посока село Влахи. Това наложи част от екипите да бъдат изтеглени на безопасни места и да се прегрупират, с цел овладяване на пожара и неговото разпространяване към село Влахи\", обясниха от МВР, цитирани от БГНЕС.\n\n\r\n\t \r\n\tНовото огнище на пожара край Влахи избухна към 19 часа в неделя. Огънят е тръгнал от старо огнище и е обхванал незасегнати части от гората. В сутрешните часове пожарът край Влахи е излязъл извън контрол.Критични точки\r\n\t \r\n\tНай-критично е положението в южната част в района на село Влахи, което налага и евакуацията на хората. Сложна остава обстановката и в района на Сенокос – Ощава, където има огнище, намиращо се на стотина метра дълбочина в дерето. \"Ако се вземе решение хеликоптерите да се включат и следобед, там ще им е първата точка\", каза шефът на пожарната Николай Николов.\r\n\tВ два от секторите - Стара Кресна – Мечкул и Мечкул – Сенокос пожарът е под контрол и е локализиран, каза в понеделник сутринта шефът на пожарната Николай Николов.\r\n\tВ потушаването са включени сили от цяла югозападна България – пожарникари, горски работници, армията, полицията и доброволци. Над 530 души участват в гасенето, като всеки момент се очаква на място да пристигнат и жандармеристи с високопроходима техника. Целта е огънят да не навлезе в зоната на Национален парк \"Пирин\".\r\n\t \r\n\tОкръжната прокуратура в Благоевград е започнала разследване на причините за огнената стихия, която тръгна в четвъртък от симитлийското село Мечкул. До момента са унищожени близо 5200 дка гори.\r\n\t \r\n\tРазследване\r\n\t \r\n\t\"Обадих се на главния прокурор Сотир Цацаров да го запозная с последната информация по случая. Прокуратурата вече прави втора проверка съвместно със служители от Областната дирекция на МВР в Благоевград. Образувано е досъдебно производство срещу неустановен до момента извършител на пожара\", каза министърът на вътрешните работи Валентин Радев.\r\n\tЗаради двата прекъснати далекопровода, \"кривият\" тунел на главен път Е-79 в района на Кресненското дефиле остава неосветен. По тази причина вътрешният министър напомни на шофьорите да се движат по трасето със съобразена скорост и повишено внимание.\r\n\tБедствието не е повлияло на качеството на въздуха. \"Въздухът не е замърсен, хората не бива да се притесняват\", каза Валентин Радев.\r\n\t \r\n\tХората от евакуираното с. Ошава се завърнаха по домовете си\r\n\tОколо 9 часа в понеделник започна контролираното допускане на хората от евакуираното кресненско село Ошава по домовете им. По обяд в понеделник достъпът вече се осъществяваше свободно. Очаква се в скоро време да бъдат пуснати и жителите на село Сенокос, община Симитли, да посетят домовете си за да нахранят животните.\r\n\tОт пламъците са спасени стотици къщи. В повечето от тях не са живеели хора. Три постройки са с изпепелени покриви. Те обаче са строени от камък и по-лесно биха могли да се възстановят, каза шефът на пожарната.\r\n\t\"Добрата новина е, че въпреки тежките условия, нямаме загинали граждани и наши служители. Хората, които работят тук повече от 36 часа, се сменят поетапно. Получихме подкрепа от Пазарджик, Пловдив, София, Кюстендил, Перник, Ихтиман. С две думи – цяла югозападна България помага на колегите си от Благоевград\", каза началникът на пожарникарите.\r\n\tСпоред него ако всички планирани действия се изпълнят от гасаческите екипи и ако няма непредвидени обстоятелства, към края на деня пожарът може да се контролира вече от три страни, без риск за разрастването му.\r\n\t \r\n\tЗа понеделник в страната е в сила екстремален индекс за пожароопасност за 12 области. Предупреждението важи за областите Видин, Монтана, Враца, Плевен, Ловеч, Велико Търново, Габрово, Добрич, Стара Загора, Пловдив, Пазарджик и Благоевград.", "date": "2017.08.28", "title": "Започна евакуацията на село Влахи заради пожара в Кресненското дефиле"}
{"url": "http://www.mediapool.bg/kradtsi-vzriviha-bankomat-v-sofiya-nad-10-000-lv-se-razpilyaha-na-ulitsata-news268511.html", "text": "Крадци взривиха банкомат в столичния квартал \"Младост\" в неделя през нощта. По първоначална инфорация липсват над 80 хиляди лева, съобщи БНР.\r\n\tБанкоматът се намира в блок 25 в квартала и е взривен с бутилки със сгъстен въздух. Около 10 000 лева от парите са се разпилели в района. Това е наложило екипите на полицията да оградят по-широк периметър. Извършителите не са заловени.", "date": "2017.08.28", "title": "Крадци взривиха банкомат в София, над 10 000 лв се разпиляха на улицата"}
{"url": "http://www.mediapool.bg/balgarin-e-zadarzhan-v-london-po-podozrenie-za-ubiystvo-news268512.html", "text": "Българин е бил задържан в Лондон по подозрение, че е извършил убийство, съобщиха от българското Министерство на външните работи.\r\n\tСпоред българските регионални медии става въпрос за мъж от Хасково, за който се твърди, че е убил свой съгражданин в английската столица.\r\n\tОт МВнР отказаха да дадат повече подробности, освен че българското посолство в Лондон е уведомено.\r\n\tВ момента тече следствие.", "date": "2017.08.28", "title": "Българин е задържан в Лондон по подозрение за убийство"}
{"url": "http://www.mediapool.bg/hotelieri-v-slanchev-bryag-iskat-sreshta-s-premiera-news268513.html", "text": "Хотелиери, членове на Съюза на собствениците в Слънчев бряг приканват на спешна работна среща премиера Бойко Борисов и представители на всички институции ангажирани с българския туризъм. Това пише в писмо изпратено в понеделник до медиите от Съюза на собствениците в курорта.\r\n\tВ него се уточнява, че целта на срещата е да се набележат конкретни стъпки и действия за решаването на проблемите в туризма, така, че следващият туристически сезон да бъде посрещнат с ясни правила и законов регламент.\r\n\tВече повече от 15 години апелираме институциите, участваме активно в срещи, мероприятия и работни групи, изготвяме становища и законопроекти и всячески приканваме държавната власт към бързи и конкретни действия за решаване на проблемите. За съжаление обаче, всеки следващ сезон започваме със същите нерешени проблеми, които понякога ескалират в пика на сезона, пише в документа.\r\n\tХотелиерите в Слънчев бряг настояват за регламентиране статута на националните курорти в Закона за туризма, решаване на проблемите на инфраструктура в Слънчев бряг и региона, решаване на проблемите на обществения ред и сигурността, законодателни промени за решаване на проблема с шума от откритите заведения и др.", "date": "2017.08.28", "title": "Хотелиери в Слънчев бряг искат среща с премиера"}
{"url": "http://www.mediapool.bg/nzok-podkanva-horata-da-si-izvadyat-kod-za-dostap-do-meditsinskoto-dosie-news268514.html", "text": "Всеки гражданин, който посети районната здравноосигурителна каса, по какъвто и да е повод – заверка на рецептурни книжки, подаване на документи или получаване на протоколи за скъпоструващи лекарствени продукти, заплащани от Националната здравноосигурителна каса (НЗОК) и др., ще има възможността да получи безплатно и своя уникален код за достъп до електронното си медицинско досие.\r\n\tТова съобщиха в понеделник от здравната каса, която поставя началото на кампания за засилване на обществения контрол върху изразходвания публичен ресурс, с който НЗОК закупува медицински услуги в полза на пациентите. Хората могат да отидат в районните каси и специално за да получат кода, което става за минути.\r\n\tС уникалния код всеки гражданин ще може да упражни правото си да провери дали отразените в личното му досие дейности действително са извършени. Ако констатира разминаване в данните, той може да подаде сигнал до районната или до Националната здравноосигурителна каса.\r\n\tВ момента едва около 37 000 души са се възползвали от възможността да получат такъв код от НЗОК, подобен на кодовете в НАП и НОИ.\r\n\tАко човек засече в досието си медицински дейности, изследвания или друго, което не отговаря на реалността и подаде сигнал в касата или регионалните й подразделения, контролните органи на институцията ще извършат проверка, като информират и гражданина за резултатите от нея.\n\n\r\n\tПри необходимост ще се коригира електронното здравно досие с действително извършените в полза на пациента дейности.\r\n\tНЗОК апелира за осъществяването на активен контрол от страна на гражданите върху изразходване на средствата за здравеопазване.\r\n\tОт касата уточниха, че с такъв код могат да се сдобият и здравно неосигурени пациенти, тъй като здравноосигурителният статус е променлива величина, а всеки има право на достъп до медицинското си досие.\r\n\tНЗОК очаква подкрепата на всички институции в държавата за успешното осъществяване на мащабната дейност, която й предстои.", "date": "2017.08.28", "title": "НЗОК подканва хората да си извадят код за достъп до медицинското досие"}
{"url": "http://www.mediapool.bg/nachalnikat-na-kanadskiya-generalen-shtab-uchastva-v-gei-parad-v-otava-news268530.html", "text": "Началникът на канадския генерален щаб ген. Джонатан Ванс участва за първи път в парада Гей Прайд в Отава заедно с група висши офицери, предаде Франс прес.\r\n\t \r\n\tГен. Ванс бе обявил, че целта на този жест е да изпрати послание на солидарност с общността LGBT и да покаже на нейните членове, че те са добре дошли в канадските въоръжени сили.\r\n\t \r\n\tВ парада в Отава участва и премиерът Джъстин Трюдо, който заяви, че присъствието на ген. Ванс показва, че Канада е страна, отворена за разнообразието.\r\n\t \r\n\tТрюдо вече е участвал в гей паради в редица канадски градове, но това е първото му участие в този в столицата като министър-председател, отбелязва Франс прес и припомня, че неотдавна президентът Тръмп обяви забрана за транссексуалните да служат в армията на САЩ.", "date": "2017.08.28", "title": "Началникът на канадския генерален щаб участва в гей парад в Отава"}
{"url": "http://www.mediapool.bg/merkel-obeshta-da-uvelichi-blagosastoyanieto-i-sigurnostta-na-grazhdanite-news268532.html", "text": "Германският канцлер Ангела Меркел заяви в телевизионно интервю, че иска да продължи да управлява Германия, за да съдейства за увеличаване на богатството и сигурността на нейните 82 милиона жители и за насърчаване на солидарността между всички слоеве на обществото, предаде Асошиейтед прес.\r\n\t \r\n\tВ интервю за обществената телевизия Цет Де Еф тя заяви, че също така иска да работи за подобряване на училищата и образованието и за популяризирането на електрическите автомобили.\r\n\t \r\n\tМеркел се кандидатира за четвърти мандат като канцлер на националните избори на 24 септември.\r\n\t \r\n\tГлавният съперник на Меркел, лидерът на социалдемократите Мартин Шулц в интервю за телевизия А Ер Де, също обеща да инвестира повече пари в образованието като канцлер. В интервюто си Шулц обвини Меркел, че се е откъснала от германското общество.\r\n\t \n\n\r\n\tШулц, чиято партия изостава от християндемократите на Меркел в социологическите проучвания с 15 процетни пункта, заяви, че поведението й в края на третия й мандат му напомня за начина, по който бившият канцлер Хелмут Кол е загубил контакт с избирателите по време на четвъртия си мандат в края на 90-те.\r\n\t \r\n\t\"Последните четири години от ерата Кол бяха период на застой и политическа агония. Искам да спестя на Германия това да се повтори отново\", добави той.\r\n\t \r\n\t\"Все повече и повече хора забелязват колко се е отдалечила тя от тях\", каза Шулц. Според него тази дистанцираност на Меркел ще мобилизира неговите избиратели. По думите му стратегията на кампанията на консерваторите е проста: \"Ние имаме Ангела Меркел и това е достатъчно за нашето бъдеще\". Според него тя изглежда изобщо няма план за справяне с проблема със замърсяващите дизелови емисии, които превишават нормите в няколко градове.\r\n\t \r\n\tМеркел избегна всякакъв коментар за нападките на Шулц в своето интервю час по-късно и когато беше запитана за думите му, че е положила клетва да служи на всички граждани на Германия. \"Наистина правя всичко, което мога, за да изпълня тази клетва. С нетърпение очаквам телевизионния дебат с Мартин Шулц\".\r\n\t \r\n\tКанцлерът и Шулц ще се изправят един срещу друг в телевизионен диспут на 3 септември - единственият за предизборната кампания.\r\n\t \r\n\tСтратегията на кампанията на Меркел е общо взето да пренебрегва Шулц, отбелязва АП. Платформата на нейния Християндемократически съюз е фокусирана главно върху Меркел като личност. Големи предизборни плакати я показват усмихната на фона на националното знаме и с лозунга: \"За Германия, в която ни харесва да живеем и живеем добре\".", "date": "2017.08.28", "title": "Меркел обеща да увеличи благосъстоянието и сигурността на гражданите"}
{"url": "http://www.mediapool.bg/zapochvat-remonti-po-transbalkanskiya-gazoprovod-news268533.html", "text": "Ремонти по Трансбалканския газопровод започват от вторник – 29 август, и ще продължат до 2 септември. Това ще доведе до промяна в капацитета на газовите доставки на входните и изходните точки на газопреносната ни мрежа, но това няма да създаде проблеми за потребителите, тъй като недостигът ще се компенсира с добив на суровина от газохранилището в Чирен. Това съобщиха от \"Българския енергиен холдинг\" (БЕХ) в понеделник.\r\n\tГрафикът за ремонтните дейности по транзитните газопроводи от балканското направление е съгласуван между \"Газпром“, дъщерната му \"Газпром експорт“ и операторите на мрежи от балканското направление, сред които и българският \"Булгартрансгаз“ ЕАД. Ремонтите ще доведат до изменение на режимите за доставка на природен газ в Украйна, Молдова, Балканския регион и Турция.\r\n\tУ нас засегнати ще са следните точки на газопреносната ни мрежа Кулата/Сидирокастро – вход / изход; Кюстендил/Жидилово – изход; Странджа/Малкочлар – изход; Негру Вода 2, 3/ Кардам – вход; Негру Вода 1/ Кардам – вход, посочват от БЕХ.\r\n\tДържавният газов доставчик \"Булгаргаз“  е уведомил браншовите организации на клиентите и топлофикационните дружества за извършването на ремонтните дейности.\r\n\tЗа осигуряване на необходимите количества природен газ за битовите и индустриалните потребители в България, снабдителят е заявил ежедневен добив от 3.4 млн. куб. м от газохранилището в Чирен.", "date": "2017.08.28", "title": "Започват ремонти по Трансбалканския газопровод"}
{"url": "http://www.mediapool.bg/opustoshitelni-pozhari-na-gratskiya-ostrov-zakintos-news268535.html", "text": "Жителите на гръцкия остров Закинтос са в готовност за евакуация, след като избухналите в събота горски пожари продължават да опустошават източната част на популярния ваканционен остров, съобщиха информационните агенции.\r\n\t \r\n\tОгнената стихия бушува вече трети пореден ден.\r\n\t \r\n\tГасенето на пожара, който непрестанно предизвиква нови огнища, се затруднява от силни ветрове и е изпепелил огромни площи с горска растителност. Най-силно е засегнато селището Мариес.\r\n\t \r\n\tПовече от 150 пожарникари с 53 противопожарни превозни средства работят от понеделник, подпомогнати от пет противопожарни самолета и четири хеликоптера. \r\n\t \r\n\tВъпреки настояването на властите много жители са отказали да напуснат домовете си, като са заявили, че искат да участват в потушаването на пожара.\r\n\t \r\n\tНа острова са изпратени и експерти, които да разследват причините за пожарите.\r\n\t \r\n\tМестните власти подозират, че те са предизвикани умишлено.\r\n\t \r\n\tПилот на хеликоптер, участващ в гасенето на огъня, съобщи, че е забелязал от въздуха двама подпалвачи. \r\n\t \r\n\tВъпреки предприетите действия за откриването им, те не са заловени.", "date": "2017.08.28", "title": "Опустошителни пожари на гръцкия остров Закинтос"}
{"url": "http://www.mediapool.bg/visshiyat-advokatski-savet-prashta-noviya-npk-v-konstitutsionniya-sad-news268536.html", "text": "Висшият адвокатски съвет (ВАдС) ще сезира Конституционния съд (КС) по повод част от последните промени в Наказателно-процесуалния кодекс (НПК), с които управляващите прехвърлиха разглеждането на корупционните дела от Софийския градски съд в спецсъда, пише \"Сега\".\r\n\tАдвокатурата разкритикува сериозно проектозакона още докато той се разглеждаше в правната комисия, но становището й не бе взето предвид от мнозинството в парламента.\r\n\tИзданието припомня, че ако адвокатският съвет действително атакува новия НПК пред КС, това ще е първият случай, в който той се възползва от правото си на конституционна жалба, което му бе дадено през 2015 г.\r\n\tВАдС обаче може да сезира Конституционния съд само с искане за установяване на противоконституционност на закон, с който се нарушават права и свободи на гражданите, затова преди евентуалната жалба да бъде разгледана, КС трябва да се произнесе по допустимостта й.\r\n\tВърховният касационен съд (ВКС) също има право да сезира конституционалистите по казуса, но това трябва да бъде решено от пленума му. На 21 септвмери предстои заседание на Наказателната колегия и се очаква тогава темата да бъде обсъдена, добавя \"Сега\".\r\n\tОсвен прехвърлянето на корупционните дела към спецсъда, депутатите приеха в края на юли и разширяване на кръга от лица, подсъдни по новия ред за над 40 деяния – от подкуп, престъпления по служба и пране на пари, до безстопанственост.\r\n\tВ него влизат депутатите, членовете на Министерския съвет и зам.-министрите, шефовете на държавни агенции, комисии и техните заместници, ръководителите на НОИ, НЗОК, НАП, началниците на митници, митнически бюра и пунктове, областните управители и заместниците им, всички магистрати, както и членовете на ВСС и съдебните инспектори към съвета.\r\n\tСред идеите, предизвикали най-сериозни критики, както от адвокатурата, така и от ВКС, бяха премахването на възможността обвиняемите за тежки престъпления да поискат делото им да бъде прекратено или внесено в съда след 2 години разследване, както и възприемането на задочно повдигнатите обвинения като основание за арест.", "date": "2017.08.28", "title": "Висшият адвокатски съвет праща новия НПК в Конституционния съд"}
{"url": "http://www.mediapool.bg/otide-si-frenskata-kinozvezda-mirei-dark-news268537.html", "text": "Френската кинозвезда Мирей Дарк почина на 79-годишна възраст в понеделник, съобщиха местните медии.\r\n\tТака още една легенда на френското кино си отиде от тоя свят след смъртта на Жана Моро в края на юли. Причината за смъртта на Дарк не се посочва.\r\n\tТя дебютира в киното през 1960-те години, а през 1969 година по време на снимките на филма \"Джеф\" се среща с Ален Делон, с когото споделя 13 години от живота си. През 1983 г. - малко след раздялата й с Делон, пострадва тежко в автомобилна катастрофа. През 1980-те години са й открити и кардиологични проблеми.\r\n\tСнимала се е в над 50 филма с Делон, Луи дьо Фюнес, Пиер Ришар, както и в \"Уикенд\" на Жан-Люк Годар. Сред известните й роли в киното са филмите \"Женихът\", \"Високият рус мъж с черната обувка\" и \"Завръщането на високия рус мъж с черната обувка\", \"Смъртта на един негодник\". 13 от филмите, в които се снима, са дело на режисьора Жорж Лотнер.\r\n\tМирей Дарк е родена на 15 май 1938 г. в Тулон, Франция. Завършва Консерватория по драматични изкуства, след което се мести в Париж, където започва кариерата си като модел. След дните на голямата си слава се насочва към театъра и режисира документално кино. От 2002 г. е омъжена за архитекта Паскал Депре.\r\n\tДарк е дама на Ордена на Почетния легион във Франция.\r\n\t\"Напусна ни една от големите фигури на френското кино. Мирей Дарк беше талантлива актриса и смела жена, съвестно изпълняваща поетите задължения\", написа в \"Туитър\" френският министър на културата Франсоаз Нисен.\r\n\t\"Тя беше въплъщение на свободната жена в цялото й великолепие. Истински френски шик\", допълни бившият президент на кинофестивала в Кан Жил Жакоб.", "date": "2017.08.28", "title": "Отиде си френската кинозвезда Мирей Дарк"}
{"url": "http://www.mediapool.bg/industriyata-i-stroitelstvoto-zakasvat-zaradi-nedostig-na-rabotnitsi-news268538.html", "text": "Недостигът на работна ръка у нас се превръща във все по-сериозен проблем за бизнеса. Това започва да личи и в ежемесечните анкети на Националния статистически институт (НСИ) за бизнес климата.\r\n\tПрез август е засечено влошаване на бизнес климата в промишлеността и по-неблагоприятни очаквания в строителството, като един от основните фактори за това е недостигът на работна ръка.\r\n\tВ индустрията показателят за бизнес климата през август намалява с 2.2% в сравнение с юли. Това се дължи на по-резервираните оценки и очаквания на предприемачите за бизнес състоянието на предприятията. По тяхно мнение настоящата производствена активност се запазва, но очакванията им за дейността през следващите три месеца са по-благоприятни.\r\n\tНесигурната икономическа среда продължава да е основният проблем за развитието на бизнеса. На второ място е факторът \"недостиг на работна сила”, чието негативно въздействие се засилва през последния месец, посочват от НСИ. Очакванията са продажните цени да се запазят през следващото тримесечие.\r\n\tВ строителството бизнес климатът през август запазва нивото си от юли. Въпреки това обаче очакванията на предприемачите за следващите шест месеца са леко влошени. И в тази сфера през последния месец се засилва неблагоприятното влияние на фактора \"недостиг на работна сила”. Относно продажните цени в строителството мениджърите не предвиждат промяна през следващите три месеца.\n\n\r\n\tВсе пак като цяло бизнес климатът у нас се е подобрил през август, сочат още данните на НСИ. Общият показател се е покачил с 0.5 пункта спрямо юли най-вече благодарение на по-благоприятните очаквания в търговията на дребно и сектора на услугите.\r\n\tБизнес климатът в търговията на дребно нараства с 4.5 пункта спрямо юли, което се дължи на подобрените оценки на търговците на дребно за бизнес състоянието на предприятията. Оптимистични са и прогнозите им по отношение на поръчките към доставчиците както от вътрешния, така и от външния пазар през следващите три месеца. Конкуренцията в бранша, несигурната икономическа среда и недостатъчното търсене продължават да са основните пречки за развитието на дейността. По отношение на продажните цени по-голяма част от търговците очакват те да останат без промяна през следващите три месеца, посочват от НСИ.\r\n\tПрез август бизнес климатът в услугите се е увеличил с 1.9 пункта. Въпреки това обаче прогнозите на мениджърите за търсенето на услуги през следващите три месеца са по-неблагоприятни. Най-сериозните затруднения за бизнеса остават свързани с конкуренцията в бранша и несигурната икономическа среда. Очакванията са цените в сектора да се запазят през следващото тримесечие.", "date": "2017.08.28", "title": "Индустрията и строителството закъсват заради недостиг на работници"}
{"url": "http://www.mediapool.bg/bolnogledach-v-germaniya-e-ubil-nai-malko-84-dushi-news268541.html", "text": "Германецът Нилс Хьогел, работил като медицинско лице, е заподозрян за още най-малко 84 убийства, извършени в Германия от 2000 до 2005 г.\r\n\t\"До момента специалната следствена комисия е установила 84 убийства\", заяви пред журналисти Йохан Кюме, началник на полицията в северния град Олденбург. \r\n\tПроцесът срещу Хьогел започна тази седмица.\r\n\tТой. е работил в две болници като санитар и болногледач. Бил е задържан още преди девет години по обвинение, че е убивал свои пациенти. Подозрението бе за около 20 души. В продължилото три години полицейско разследване е станало ясно, че жертвите са поне четири пъти повече.\r\n\tСпоред следователите обаче истинският брой на жертвите вероятно е многократно по-висок, но не може да бъде доказан, тъй като една част от починалите са били кремирани.\r\n\t\"Размерът на престъпленията му ни оставят буквално безмълвни и в шок\", каза Кюме.\n\n\r\n\tПървоначалните обвинения срещу Нилс Хьогел бяха за две убийства и три опита за убийство, както и за нанасяне на тежки телесни повреди в болницата в Делменхорс, в която работи по време на ареста си. За да разкрият истинския брой на престъпленията му, полицаите наредиха ексхумацията на над 100 души през последните три години и прегледаха болничните досиета на хиляди пациенти, предаде кореспондентът на в. \"24 часа\" в Германия.\r\n\tЕксхумираните тела са изследвани за остатъци от лекарства, които в големи дози убиват. Болногледачът призна вече, че между 2003 и 2005 година е инжектирал смъртоносни дози лекарство на близо 90 свои пациенти, след което реанимирал жертвите си, за да бъде помислен за герой. Реанимацията обаче не се получавала винаги.\r\n\tХьогел бил заподозрян, когато лекари забелязали, че в неговите смени има твърде често случаи на необяснима смърт. Полицията разследва и отговорните за неговото отделение лекари. Според следователи убийствата са можели да бъдат предотвратени. Смята се, че това е най-голямото серийно убийство в криминалната история на Германия.", "date": "2017.08.28", "title": "Болногледач в Германия е убил най-малко 84 души"}
{"url": "http://www.mediapool.bg/zavoyat-na-leibaristite-kam-mek-brekzit-sazdava-novi-problemi-na-tereza-mei-news268542.html", "text": "Британският премиер Тереза Мей е изправена пред нови проблеми в собствената си Консервативна партия, след като опозиционната Лейбъристка партия обяви промяна в политиката си за Брекзит, която открива възможност Великобритания да остане в единния европейски пазар и митническия съюз, поне по време на транзитния период, като част от \"мек\" Брекзит. Това ще насърчи проевропейските политици от Консервативната партия да искат от Тереза Мей курс към \"мек\" Брекзит, пише \"Файненшъл таймс\" по повод съобщението на лейбъристите от неделя.\r\n\tМеждувременно министър-председателката се готви за дебата следващия месец по законодателството, което ще обезпечи напускането на ЕС.\r\n\tСега всичко се обърна към аргументите, които ние поддържахме в продължение на много време, каза Анна Соубри, бивш министър за бизнеса в консервативното правителство и застъпник за оставането в Европейския съюз по време на кампанията за референдума миналата година.\r\n\tДруг неин съмишленик, който е високопоставен депутат от партията от Мей, коментира: \"Колегите ще бъдат предпазливи за гласуване с лейбъристите, но лостовете на влияние на консерваторите привърженици на \"мек\" Брекзит значително нараснаха. Може да се стигне до промяна на това, което иска правителството\".\r\n\tТереза Мей разполага с мнозинство само от 13 гласа в парламента. Лейбъристите се надяват да я накарат да преговаря с ЕС за сделка, според която Великобритания да съхрани членството си в единния пазар и митническия съюз за няколко години по време на преходния период.\r\n\tГоворител на партията обяви, че ще предложат същите \"основни условия\" като сегашните отношения на Великобритания с Европейския съюз да се запазят в течение на преходен период след Брекзита през 2019 г., а след това - всички опции да бъдат отворени.\r\n\tКоментарите му се появиха след публикация в британския в. \"Гардиън\", в която министърът за Брекзита в правителството в сянка на опозиционната Лейбъристка партия Киър Стармър подкрепи \"продължаване на членството в единния пазар на ЕС след излизането от ЕС през март 2019 г.\", което ще превърне лейбъристите в партията на \"мекия Брекзит\" и ще осигури по-безболезнени икономически последици.\r\n\tПартията на Джереми Корбин ще \"остави отворена също опцията Обединеното кралство да остане член на митническия съюз и на единния пазар за постоянно, и след края на преходния период\".\r\n\tДългосрочно споразумение обаче може да се обмисли само ако едно лейбъристко правителство убеди преди това останалата част от ЕС \"да приеме специална сделка за имиграцията и промени в правилата за свободното движение\", отбелязва \"Гардиън\".\r\n\tСегашната позиция на консерваторите е против запазване на членството на Великобритания в единния европейски пазар. Тереза Мей настоява транзитният период да приключи преди изборите, но досега не е обявявала точно как трябва да изглежда преходната договореност и дали да възпроизвежда съществуващите договорености на единния пазар.\r\n\tСлед няколко месеца неопределеност от страна на лейбъристите, новото предложение създава трамплин за Корбин, от който той може да се възползва на изборите, коментира агенция Блумбърг напомняйки, че след изборите т.г. Мей загуби парламентарното си мнозинство. Ако Лейбъристката партия получи подкрепа, тая може да се бори за поправки в законодателството за Брекзит.\r\n\tМитническият съюз е зона за свободна търговия между страните членки на ЕС, а единният европейски пазар включва свободно движение на стоки, пари, услуги и хора.\r\n\tЛейбъристите биха приели да продължат британските плащания към европейския бюджет, свободното движение на хора, както и Великобритания да признава юрисдикцията на Европейския съд в рамките на преходния период, смятайки, че това е цената за плавно излизане от ЕС.\r\n\t\"Даунинг стрийт\"10 коментира, че новата позиция на Лейбъристката партия показва, че тя няма идея какво иска от Брекзит.\r\n\tОбратът в политиката на лейбъристите обаче е добре дошъл за повечето представители на бизнеса, коментира \"Файненшъл таймс\".\r\n\tБританският министър по въпросите на Брекзит Девид Дейвис започва в понеделник последен кръг от разговорите в Брюксел относно преговорите за напускане на ЕС. Главният преговарящ на ЕС за Брекзит Мишел Барие настоява, че не може да има никакви разговори за бъдещите отношения, докато не се постигне \"достатъчен напредък\" по условията на развода.\r\n\tСпоред ЕС каквато и да е договореност за преходния период трябва да е \"в интерес на ЕС, но едва ли много страни членки ще се противопоставят на ограничена във времето преходна фаза, при която Великобритания да продължи да изпълнява своите съществуващи задължения, без обаче да има право на глас.\r\n\tПравителството, което твърди, че страната ще напусне единния пазар и митническия съюз от момента на Брекзит, заяви този месец, че ще се опита да договори нови митнически отношения с ЕС по време на преходния период, възпроизвеждащи сегашните. Правителството обаче не се е ангажирало с оставане в единния пазар, тъй като това означава да продължи действието на всички закони на ЕС, на регулаторите, бюджетните вноски, свободното движение и пряка юрисдикция на Европейския съд.", "date": "2017.08.28", "title": "Завоят на лейбъристите към \"мек\" Брекзит създава нови проблеми на Тереза Мей"}
{"url": "http://www.mediapool.bg/ministerstvoto-na-kulturata-se-popravilo-za-asfalta-na-stolichniya-bul-praga-news268539.html", "text": "Министерството на културата е подкрепило замяната на паветата на столичния бул. \"Прага\" с асфалт в последния момент. Общината беше решила да асфалтира булеварда, въпреки че в  се искаше той да бъде павиран. В петък културното ведомство е променило решението си и в неделя е започнало полагането на първия пласт асфалт, каза в понеделник зам.-кметът по транспорта Евгени Крусев.\r\n\tСред аргументите на общината за подмяната на паветата с асфалт е фактът, че в близост до бул. \"Прага\" се намират едни от най-важните болници у нас и придвижването на линейките трябва да е максимално комфортно. Според Крусев полагането на асфалт ще намали шума от преминаването на коли по „Прага” и ще направи по-комфортно пътуването за хората, които ползват тролеите с маршрут през булеварда.\r\n\tМинистерството на културата се съгласило с аргументите на общината, след като тя изпратила възражение на първото становище да се оставят паветата.\r\n\tРемонтът на пътното платно на бул. \"Прага\" трябва да приключи до края на седмицата, движението на коли ще бъде възстановено и ще продължи работата по тротоарите. Булевардът беше затворен в началото на юли и трябваше да бъде готов до средата на август, но ремонтът се забави.\r\n\tОт днес е пуснато движението по моста \"Чавдар\". От неделя за ремонт е затворен бул. \"Тодор Каблешков\". Неговата реконструкция ще продължи около четири месеца. Булевардът ще бъде разширен с две ленти в участъка между булевардите \"Цар Борис ІІІ\" и \"Братя Бъкстон\". Освен това ще бъде удължен с близо 2 километра и ще бъде изграден нов мост.", "date": "2017.08.28", "title": "Министерството на културата се поправило за асфалта на столичния бул. \"Прага\""}
{"url": "http://www.mediapool.bg/katalunskite-separatisti-vnesoha-zakonoproekt-za-eventualno-otdelyane-ot-ispaniya-news268553.html", "text": "Коалицията на сепаратистките партии \"Заедно за ДА\" и \"Кандидати за народно единство\", които управляват в испанската провинция Каталуния, внесе в регионалния парламент закон, който трябва да послужи като преходна конституция, ако на предстоящ референдум бъде взето решение за отделяне от Испания, предаде Асошиейтед прес.\r\n\t \r\n\tИспанското правителство смята референдума, планиран за 1 октомври, за противоконституционен и заплашва да съди служителите, които предприемат официални стъпки за произвеждането му.\r\n\t \r\n\tСпоред депутати от управляващите региона партии \"законът за юридическия преход\", който има 89 члена, ще влезе в сила в случай на победа на привържениците на независимостта. Целта му е да осигури правна рамка за създаване на учредително събрание, което ще бъде натоварено с основаването на новата Каталунска република, докато бъдат произведени избори.\r\n\t \r\n\tВ закона се предвижда, че Каталуния ще остане член на ЕС, а получаването на каталунско гражданство няма да налага отказ от испанското гражданство.\r\n\t \n\n\r\n\tАко той влезе в сила, Върховният съд на Каталуния ще стане независим от испанските съдилища. Официални езици на бъдеща независима република ще станат испански, каталунски и арански (местен диалект в Южна Франция и Каталуния).\r\n\t \r\n\tПредстои законът да бъде гласуван от регионалния парламент. Централната власти може да го оспорят в Конституционния съд, отбелязва АП.", "date": "2017.08.28", "title": "Каталунските сепаратисти внесоха законопроект за евентуално отделяне от Испания"}
{"url": "http://www.mediapool.bg/sushata-e-nanesla-na-sarbiya-shteti-za-600-mln-evro-news268544.html", "text": "Щетите от сушата върху зърнените култури в Сърбия по предварителни оценки възлизат на 600 млн. евро, съобщи ръководителят на асоциация \"Сръбски зърнени култури” Вукослав Савкович.\r\n\t \r\n\t\"Нашите проучвания показват, че към днешна дата щетите са за 600 млн. евро. Това е шестата суша за последните 18 години, най-силно пострада от липсата на влага регионът по средното течение на Дунав, който е на сръбска територия. Щети са нанесени на царевицата, соята, захарното цвекло и слънчогледа”, каза Савкович, цитиран от БГНЕС.\r\n\t \r\n\tСпоред него обаче слабата реколта няма да се отрази на цените в магазините, защото недостигът на зърно се компенсира с внос от чужбина. \n\n\r\n\t \r\n\tТази година е много неуспешна за сръбското селско стопанство. Освен зърнените култури огромни щети са нанесени на реколтата от плодове.\r\n\t \r\n\tПрез април, в разгара на цъфтенето, температурите силно се понижиха и валя сняг, в резултат на което в много региони на страната фермерите останаха без реколта от сливи, вишни, череши, кайсии, малини и къпини.\r\n\t \r\n\tНай-силно засегнати са сливите и малините, по добив на които Сърбия е в първата тройка в света.", "date": "2017.08.28", "title": "Сушата е нанесла на Сърбия щети за 600 млн. евро"}
{"url": "http://www.mediapool.bg/dablin-prizovava-london-za-realizam-po-vaprosa-za-granitsata-news268546.html", "text": "Голяма част от бъдещите споразумения за границата между Северна Ирландия и Ирландия могат да бъдат решени преди преговорите за Брекзит да навлязат в следващата си фаза, заяви ирландският външен министър, настоявайки Великобритания да бъде реалистична в преговорите за напускане на Европейския съюз.", "date": "2017.08.28", "title": "Дъблин призовава Лондон за реализъм по въпроса за границата"}
{"url": "http://www.mediapool.bg/vodyat-se-boeve-v-posledniya-dzhihadistki-bastion-krai-irakskiya-grad-tal-afar-news268547.html", "text": "Ожесточени сблъсъци между иракските сили и джихадистите от \"Ислямска държава\" се водят в понеделник в град Ал-Аядия в Северен Ирак, съобщи Франс прес.\r\n\t \r\n\tИракските правителствени сили и военизираните отряди \"Хашд аш шааби\", подкрепени от международната коалиция под американско командване, превзеха през уикенда от \"Ислямска държава\" намиращия се на 15 км южно от Ал-Аядия град Тал Афар.\r\n\t \r\n\tТе казват, че им остава да отвоюват единствено Ал-Аядия, за да лишат джихадистите от последния им бастион в провинция Ниневия, където през юли антиджихадистките сили превзеха и втория по големина иракски град Мосул.\r\n\t \r\n\tТази сутрин камикадзета на \"Ислямска държава\" извършиха три нападения с коли бомби срещу иракските сили, а САЩ нанесоха редица въздушни удари в помощ на сухопътните войски, съобщи журналист на АФП.\r\n\t \r\n\tПрез Ал-Аядия минава единственият път, по който джихадистите, изтеглили се от Тал Афар, могат да избягат в съседна Сирия, където \"Ислямска държава\" все още контролира обширни територии.", "date": "2017.08.28", "title": "Водят се боеве в последния джихадистки бастион край иракския град Тал Афар"}
{"url": "http://www.mediapool.bg/prokuraturata-dade-na-sad-traikov-dyankov-i-prokopiev-za-sdelkata-s-evn-news268550.html", "text": "Прокуратурата е внесла в съда обвинителен акт срещу бившия енергиен министър и неуспял кандидат-президент на \"Реформаторския блок\" Трайчо Трайков, ексминистъра на финансите Симеон Дянков и издателя на \"Капитал\" и \"Дневник\" Иво Прокопиев.\r\n\tТова съобщиха от Софийския градски съд (СГС) в понеделник, уточнявайки, че след ден делото публично ще бъде разпределено на съдия-докладчик.\r\n\tОт прокуратурата обаче така и не дадоха никаква информация за актуалното съдържание на обвинителния акт. Освен Трайков, Дянков и Прокопиев, обвиняеми по делото са още Петър Василев, Любомир Евстатиев и Радослав Рачев.\r\n\tСтава въпрос за разследването на продажбата на миноритарния пакет от акциите на ЕВН. Според прокуратурата по въпросната сделка от 2011 г. е настъпила щета за държавата в размер на 20 829 200 лева. Разследващите твърдят, че тя е сключена при компрометирана процедура, режисирана предварително от Трайчо Трайков.\r\n\tТова обясни в началото на т.г. говорителят на главния прокурор Румяна Арнаудова. Оттогава обаче от държавното обвинение не са давали повече информация по делото. През януари Арнаудова обяви, че според колегите й поръчката е била манипулируема, тъй като е проведена при затворен аукцион от Софийската фондова борса, чийто сървър не бил защитен.\r\n\tОсвен това договорената продажна цена била в нарушение на приета от Министерския съвет през 2003 г. Стратегия за приватизация на енергоразпределителните дружества, регламентираща минималните цени, на които да бъдат продавани дялове, собственост на държавата.\r\n\tПърви по делото на 18 май 2016 г. бе обвинен изпълнителният директор \"Булброкърс\" Радослав Рачев. Той бе привлечен към наказателна отговорност за злоупотреба с доверие заради сделката при продажбата на акциите. Информацията за обвинението му бе публикувана от близкия до Делян Пеевски вестник \"Труд\".\r\n\tСигналът за сделката бе подаден до прокуратурата през 2013 г. от бившия шеф на Комисията за финансов надзор Стоян Мавродиев, който дълго време водеше война с съиздателя на \"Икономедия\" Иво Прокопиев. Собственик на \"Булброкърс\" е именно Иво Прокопиев чрез дружествата му \"Алфа финанс холдинг\" АД и \"Финансиа груп\".\r\n\tВ сигнала на КФН до прокуратурата се посочваше, че държавният бюджет вероятно е бил ощетен със сума от над 87 млн. лева при сделката. Впоследствие прокуратурата намали тази сума над четири пъти. КФН посочваше още в сигнала си, че при сделката \"Булброкърс\" е действал като консултант и представител на държавата и едновременно е представлявал и мажоритарния акционер ЕВН, който купи акциите.\r\n\tПродажбата на миноритарния държавен дял от 33% в \"ЕВН Електроразпределение\" и \"ЕВН Електроснабдяване\" се случи на 21 декември 2011 г. Държавата получи за пакетите над 90 млн. лв. Пазарните поръчки за книжата на електроразпределителното дружество бяха на средна цена от 1632.56 лв., а на електроснабдителното – при 156.60 лева. Това бе с близо 20% над минималната цена, определена от Агенцията по приватизация и следпризатизационен контрол, която пусна книжата на борсата.", "date": "2017.08.28", "title": "Прокуратурата даде на съд Трайков, Дянков и Прокопиев за сделката с ЕВН"}
{"url": "http://www.mediapool.bg/mladost-druzhba-i-oshte-nyakolko-golemi-kvartala-bez-topla-voda-za-12-dni-news268552.html", "text": "ТЕЦ \"София Изток\" ще спре работа в периода от 0.00 часа на 30 август до 11 септември, съобщиха от \"Топлофикация София\" в понеделник.\r\n\t \r\n\tБез топла вода ще останат клиентите от ж.к. \"Дружба\" 1 и 2, Промишлен район \"Гара Искър\", ж.к. \"Младост\" 1, 1А, 2, 3, 4, ж.к. \"Дървеница\", кв.\"Мусагеница\", кв. \"Витоша\", ж.к. \"Студентски град\", ж.к. \"Изток\", ж.к. \"Изгрев\", ж.к. \"Дианабад\", ж.к. \"Лозенец\", ж.к. \"Гео Милев\", кв. \"Яворов\", кв. \"Иван Асен Втори\", ж.к. \"Подуене център\", кв. \"Редута\", ж.к. \"Слатина\", кв. \"Цариградски комплекс\", Академия МВР, ВТУ \"Т. Каблешков\", м. \"Къро\", кв. \"Полигона\", НРТЦ, ЗИТ, БАН-ХМС, БАН-Враня, резиденции.\r\n\t \r\n\tПо време на спирането на централата ще бъде въведен в експлоатация рехабилитирания магистрален топлопровод, аварирал през зимата. С оглед минимизиране на неудобствата за потребителите, графикът за спиране на централата е съчетан с профилактиката на газоснабдяващите съоръжения, като в същото време ще бъдат извършени и основни ремонти на съоръженията в централата.\r\n\t \r\n\tИнформацията за сроковете на спиране на топлата вода и засегнатите квартали е публикувана в сайта на дружеството - www.toplo.bg и във Фейсбук - www.facebook.com/www.toplo.bg.\r\n\t \n\n\r\n\tПовече подробности клиентите могат да получат на информационния телефон в Кол центъра на компанията - 0 700 11 111. За времето на ремонтите на абонатите няма да бъдат начислявани сметки за топла вода и това ще бъде отразено в месечните съобщения.", "date": "2017.08.28", "title": "\"Младост“, \"Дружба“ и още няколко големи квартала без топла вода за 12 дни"}
{"url": "http://www.mediapool.bg/golyam-pozhar-krai-poligona-na-vmz-sopot-dostiga-kashtite-na-anevo-i-kliment-news268551.html", "text": "Голям пожар гори край полигона на ВМЗ-Сопот \r\n\t \r\n\tГорят предимно сухи треви, но огънят е засегнал лозов масив, както и фургон, намиращ се в близост.\r\n\t \r\n\t\"Офнюз\", позовавайки се на очевидци, съобщава, че пожарът се намира много близо до първите къщи на Анево. Огънят е прехвърлил ЖП-линията и Подбалканския път София-Бургас. До момента са изгорели над 300 декара лозя на френската фирма \"Мерсие\". Другият фронт на пожара наближава село Московец.\n\n\r\n\t \r\n\tГоворителят на пловдивската полиция Цвятко Дешев каза пред \"Фокус\", че пламъците край село Климент се разпространяват към близките вили.\r\n\t \r\n\tпламъци тръгнали, след като оръжейниците тествали( боеприпаси на полигона. Според него  прехвръкнала искра, запалила сухите треви, а пламъците бързо се прехвърлили на полето.\r\n\t \r\n\tДиректорът на ВМЗ Сопот Иван Гецов  отхвърли версията на кмета, че изпитания са довели до пожара. Всеки ден правим изпитания, включително и днес, заяви той пред bTV.\r\n\t \r\n\tМалко по-късно обаче от завода признаха, че са причинили пожар в района по време на планирани изпитателни действия, но той е локализиран и потушен. В същото време извън територията на държавното дружество - южно от Подбалканския път София-Бургас, бил избухнал друг пожар, за който заводът няма вина.\r\n\t \r\n\tСигналът е постъпил в   Сопот към 15 ч. Незабавно към мястото са насочени противопожарни екипи. Районът е заграден и са предприети действия по погасяване на огъня.\r\n\t \r\n\tСедем екипа са ангажирани в погасяването на пожара, съобщиха от МВР.\r\n\t \r\n\tНяма пострадали хора.\r\n\t \r\n\tГърмежите, които гражданите са чули, са от тестването на боеприпасите.\r\n\t \r\n\tПрез 2015 година един човек загина, а четирима бяха тежко ранени при взрив на полигона в село Анево към ВМЗ-Сопот. Инцидентът тогава стана при експериментални стрелби.\r\n\t \r\n\tВ момента във ВМЗ Сопот предприятието работят 4 600 души. Средната заплати е 1 052 лв.", "date": "2017.08.28", "title": "Голям пожар край полигона на ВМЗ Сопот достига къщите на Анево и Климент"}
{"url": "http://www.mediapool.bg/harvi-blokira-energiyniya-dvigatel-na-sasht-news268555.html", "text": "Ураганът в сърцето на американската енергийна индустрия се очаква да намали за няколко седмици близо рекордното петролно производство в САЩ, като отражение вероятно ще има из цялата страна и на международните енергийни пазари, пише в понеделник агенция Ройтерс.\r\n\tХарви удари крайбрежието на Тексас като свиреп ураган от четвърта степен, предизвиквайки мащабни наводнения, които парализираха 11 % от нефтопреработвателните мощности в САЩ, една четвърт от петролното производство в Мексиканския залив и затвориха пристанищата по целия тексаски бряг.\r\n\t \r\n\tЦените на бензиновите фючърси скочиха със 7 % до най-високо равнище от над две години в ранната търговия в понеделник в Азия, докато търговците анализираха последиците от бурята.\r\n\t \r\n\tПрекъсванията на работата ще ограничат наличието на американски суров петрол, бензин и други рафинирани продукти за потребителите по света и ще тласнат нагоре котировките, твърдят анализатори.\r\n\t \r\n\tОценяването на щетите може да отнеме от дни до седмици, а бурята продължава да носи безпрецедентни нива на дъжд западно от Хюстън, център на петрола, газа, тръбопроводите и химическите заводи. А и възобновяването на дейността е опасно, тъй като могат да настанат пожари и експлозии.\r\n\t \r\n\tДосега федералното правителство не е обявявало дали ще освободи барели петрол или рафинирани продукти от Стратегическия петролен резерв (СПР) на страната, в който са се натрупали близо 680 милиона барела черно злато.\r\n\t \n\n\r\n\tСПР е създаден през 70-те години на миналия век, за да предотврати сътресения в предлагането след ембарго, наложено от няколко членки на Организацията на страните износителки на петрол (ОПЕК).\r\n\t \r\n\t\"Не е нещо, което не сме виждали и преди\", казва Брус Джефрис, главен изпълнителен директор на Aon Energy, компания за консултиране при рискове. Твърде рано е да се измери пълната степен на щетите за енергийната инфраструктура в региона, отбелязва той.\r\n\t \r\n\tНад 30 инча (76 см) се изляха над района на Хюстън за 48 часа и прогнозата е за още дъжд, според Националната метеорологична служба. Бурята бе усетена от пристанищата по крайбрежието до петролните и газовите кладенци във вътрешността на страната. Производителите на петрол в шистовия басейн \"Игъл Форд\" в Южен Тексас спряха част от работата си.\r\n\t \r\n\tНай-малко четири морски терминала в района на Корпъс Кристи, експортен център за енергийните доставки към Латинска Америка и Азия, останаха затворени заради бурята.\r\n\t \r\n\t\"Просто още не знаем какви щети ще нанесе целият този дъжд на енергийната инфраструктура на Хюстън\", посочва Андрю Липау, президент на консултантската компания в областта на енергетиката Lipow Oil Associates LLC.\r\n\t \r\n\tТексаските рафинерии могат да не проработят цял месец, ако дренажните им помпи бъдат потопени, предупреждава той.\r\n\t \r\n\tСлед като в петък бурята се отправи с пълна сила към Тексас, фючърсите на бензина в САЩ повишиха котировките си до най-високо равнище от три години за този период на годината. Поскъпването дойде още преди няколко големи рафинерии в района на Хюстън, включително на Exxon Mobil Corp., частично да спрат работа.\r\n\t \r\n\tЗаради наводненията Exxon затвори втората по големина рафинерия в САЩ - съоръжение с 560 500 барела на ден в комплекс в Бейтаун, щата Тексас. Royal Dutch Shell Plc също преустанови дейност в рафинерията си в Диър Парк, Тексас. Обектът може да остане затворен цялата седмица, съобщи компанията.\r\n\t \r\n\tНаводненията на магистралите между Хюстън и Тексас сити, по-близо до брега, накараха Marathon Petroleum Corp да свие производството на бензин в рафинерията на компанията с капацитет 459 000 барела дневно в залива Галвестън в Тексас сити, според информирани източници.\r\n\t \r\n\tСлужителите на Marathon Petroleum не можаха да карат с колите си до работа, а условията в завода принудиха компанията да намали бензиновата продукция, твърдят източниците. Говорителят Джамал Киери не пожела да коментира работата на завода.\r\n\t \r\n\tНе всяко съоръжение в района бе засегнато. Дейността на най-голямата американска рафинерия - завода на Motiva Enterprises в Порт Артър с капацитет 603 000 барела петрол на ден - остана стабилна, обяви компанията.\r\n\t \r\n\tMotiva подсили персонала с двойно повече работници преди бурята, както направи и Total SA в своята рафинерия в Порт Артър с капацитет 225 500 барела дневно, според запознати източници.\r\n\t \r\n\tНа крайбрежните рафинерии в Тексас се пада една четвърт от общата нефтопреработвателна мощност на САЩ. Всички тези рафинерии са засегнати от Харви от четвъртък, когато преработвателните съоръжения в Корпъс Кристи, щата Тексас, спряха производство преди бурята да достигне сушата в петък.\r\n\t \r\n\tColonial Pipeline, най-голямата тръбопроводна система за бензин, дизел и други рафинирани продукти в Съединените щати, съобщи, че работата й не е пострадала от Харви. Всякакво нарушаване на трасето би тласнало рязко нагоре цените в югоизточните и североизточните части на САЩ. Търговците следят внимателно дали ще има прекъсване по тръбите.\r\n\t \r\n\tCitgo Petroleum Corp и Flint Hills Resources - две от рафинериите, които затвориха миналата седмица - вчера не предоставиха нова информация за положението в рафинериите си в Корпъс Кристи.", "date": "2017.08.28", "title": "Харви блокира енергийния двигател на САЩ"}
{"url": "http://www.mediapool.bg/makron-nikoga-nyama-da-bade-spasitelyat-na-evropa-ako-prodalzhi-da-deistva-kato-populistite-news268549.html", "text": "Когато встъпи в длъжност, Еманюел Макрон бе представен като еталон за европейски политически либерализъм, който се пребори със силите на екстремизма и популизма. \"Спасителят на Европа?\" бе често срещано заглавие в медиите.\r\n\t \r\n\tЧувство на облекчение бе изпитано далеч извън пределите на Франция. В света на Тръмп и Брекзит главоломният възход на 39-годишния Макрон внесе успокоение сред всички, разтревожени от състоянието на представителната демокрация и световния либерален ред. Спомнете си само как Барак Обама подкрепи кампанията на Макрон с думите: \"Успехът на Франция е от значение за целия свят\".\r\n\t \r\n\tТри месеца по-късно блясъкът поизбледня. Дали това означава, че самообявилият се за \"Юпитер\" президент е вече развалена стока? Едва ли. Но пред него има нелек път. Рейтингът на одобрение на Макрон се срина през лятото и сега е 36 процента - по-нисък дори от този на безличния му предшественик Франсоа Оланд на същия етап от неговия мандат.\r\n\t \r\n\tДа, Макрон направи грешки. Социалните мрежи гъмжат от шеги за 26-те хиляди евро, които е похарчил за грим, след като бе избран за президент. Това може би говори за очевидно вманиачен по имиджа си човек, особено като се имат предвид кориците на списания, посветени на съпругата му Брижит и снимките му в пилотска униформа или как виси като Джеймс Бонд от хеликоптер над подводница. Да не говорим как използва Фейсбук, за да заобиколи цедката на традиционните медии. При все това нищо от дотук изброеното не го различава много от други политици от по-младото поколение.\r\n\t \n\n\r\n\tПо-сериозни гафове имаше тогава, когато ненужно влезе в личностен сблъсък с шефа на генералния щаб на армията, който след това подаде оставка. Още повече беди предизвика неопитността и объркаността на новоизбраните парламентаристи от неговата партия. Всичко това може да е част от процеса на учене, тъй като цената на радикалното политическо обновление неизбежно трябва да включва проба и грешка. Трудно е да се отрече, че френската политическа сцена бе напълно променена от тазгодишните избори - постижение, за което трябва да се признае заслугата на Макрон.\r\n\t \r\n\tИстинският проблем е другаде. Той се крие в мащаба на либералните, пазарно ориентирани реформи, които Макрон иска да въведе в страна, която може би няма да ги приеме толкова радушно. Много убеждаване е необходимо, за да бъде сломена съпротивата. На Макрон постоянно ще му се напомня, че е спечелил само 24 процента от гласовете на първи тур на президентските избори. Това, а не 66-те процента, които взе срещу Марин Льо Пен на втория тур, е реалният дял на неговия електорат.\r\n\t \r\n\tНяма да е преувеличено да се смята - какъвто е случаят в Берлин - че бъдещето на Европа зависи от това дали Макрон може да бъде успешен президент реформатор. Но как ще се залови с тази задача? Направеното от него миналата седмица, когато се върна на работа след кратка почивка с Брижит в Марсилия, бе показателно.\r\n\t \r\n\tФранция се чувства така, сякаш живее на върха на вулкан. Един профсъюз вече готви стачка и демонстрации на 12 септември. Крайнолевият подстрекател Жан-Люк Меланшон, чието движение \"Непокорна Франция\" събра почти 20 процента от гласовете през май, призова за \"морално въстание\" срещу реформите, които определя като \"социален държавен преврат\".\r\n\t \r\n\tТъкмо в този момент Макрон тръгна за Източна Европа. Там той апелира за затягане на европейската директива за \"командированите работници\", която позволява на компании да изпращат свои служители да работят временно в други държави членки, докато продължават да плащат осигуровки и данъци в собствените си страни.\r\n\t \r\n\tНа този ход не бива да се гледа като на опит за преразглеждане на свободата на движение. Случаят не е такъв. Но екипът на Макрон изгради тактиката си така, сякаш е предназначена да предотврати реакция в стил \"Брекзит\", при която се надига народен гняв срещу \"допусканите без ограничения\" чуждестранни работници. Всъщност промените, които цели, са до голяма степен козметични. На всичкото отгоре подкрепата във Франция за свободата на движение остава висока (79 процента), както и в целия Европейски съюз (81 процента), показва последното проучване на Евробарометър.\r\n\t \r\n\tГлавната стратегия на Макрон е да вдигне шум около битката срещу \"социалния дъмпинг\", която изнася на европейско равнище, за да неутрализира част от критиките у дома, които търпи заради желанието си да промени закостенелия пазар на труда във Франция. Това доведе до кавга с Полша, чийто премиер го обвини в арогантност и липса на опит.\r\n\t \r\n\tАргументът на Макрон, че \"Европа трябва да защити\" социалните права, е валиден, но намирането на изкупителна жертва в лицето на ЕС създава опасност той да се озове точно в същото положение, в което са политиците популисти, на които иска да попречи. През април Макрон защити директивата за \"командированите работници\", но опозицията от страна и на Льо Пен и на Меланшон го накараха да обърне палачинката. Всъщност Макрон е един от последните, ангажирали се с проблема: Еврокомисията разглежда варианти за реформи в тази сфера още от март миналата година.\r\n\t \r\n\tКлючово предизвикателство за Макрон е да направи така, че реформите му да не бъдат възприети като унищожаващи социалната държава, а като модернизиращи я по скандинавски модел. Често се казва, че строгите икономии раждат популизъм, но възходът на крайната десница във Франция има други обяснения. Това, през което премина Франция, не може по никакъв начин да се сравнява със съкращенията, на които бе подложена Великобритания при коалицията (2010-2015 г., бел. ред.), камо ли при тачъризма. Нито пък е понасяла подобно отношение, на каквото бе подложена Гърция.\r\n\t \r\n\tВъв Франция неравенството в доходите и процентът на бедност са по-ниски от тези във Великобритания и Германия. Това, от което тя страда, е десетилетна масова безработица, колебаеща се около 10 процента и сега възлизаща на 21 процента при хората между 18 и 24 години. За разлика от Великобритания, много повече млади хора във Франция гласуваха за крайната десница, отколкото за левицата или за либералните партии. Макрон влезе в битка с Източна Европа, за да покаже, че е на страната на френските работници, не на технократите от ЕС. Не бе трудно обаче да се забележи манипулацията. В момент на откровение на пресконференция миналата сряда той почти призна това, като каза: \"Проблемите на Франция нямат нищо общо с командированите работници\".\r\n\t \r\n\tАко Франция може да извлече поука от Брекзит, със сигурност това няма да е нарочването на източноевропейските работници за заплаха за общото благо. Най-добрата противоотрова на популизма не е всяването на страх, а подобряването на икономическите показатели и уреждането на вътрешните проблеми. Макрон трябва да се справи с тази трудност, без да налива повече масло в националистическите страсти. Той с право припомня, че синдромът на \"полския водопроводчик\" помогна отчасти за решението на французите да отхвърлят проекта за европейска конституционен 2005 г., но повторното запалване на част от този дебат крие рискове. Той опитва да отвлече вниманието от неволите у дома, като сочи към външни заплахи, въпреки че командированите работници са едва един процент от цялата работна ръка в ЕС. Не е ясно как тази тактика ще му помогне да изпълни амбицията си да възроди европейския проект, заедно с Ангела Меркел.\r\n\t \r\n\tЩетите, които понася Макрон, все още не са непоправими. Състоянието на икономиката в еврозоната се подобрява напоследък. Някои профсъюзи подкрепят реформите му. Но за да води успешно държавата си, Макрон трябва да положи енергия у дома, вместо да търси конфликти в чужбина.\r\n\t \r\n\tОбама бе прав: Франция е ключов партньор в Европа, дори още повече след Брекзит. Състоянието на нейната демокрация е от значение за целия свят. Но често правените сравнения с Наполеон трябва да тревожат Макрон, не да насърчават високомерие. Той трябва да поведе битки първо у дома, преди да прави какъвто и да е опит да трансформира останалата част от континента.", "date": "2017.08.28", "title": "Макрон никога няма да бъде спасителят на Европа, ако продължи да действа като популистите"}
{"url": "http://www.mediapool.bg/privarzhenitsite-na-tramp-namalyavat-poveche-otkolkoto-na-vseki-drug-prezident-v-modernata-istoriya-news268548.html", "text": "В социологическите проучвания стойностите на подкрепата за президента Доналд Тръмп не са добри и не спират да се влошават. Президентският мандат започна на нестабилна почва - в деня на встъпването му в длъжност само около 45 процента от американците одобряваха работата му. Оттогава стойностите вървят стремително надолу. Миналата седмица проучване на \"Галъп\" показа, че президентският рейтинг на одобрение е спаднал до най-ниското равнище - 34 процента.\r\n\t \r\n\tВ други изследвания на обществените нагласи данните не са чак толкова лоши, но в крайна сметка всички показват една и съща зависимост - нещата вървят надолу. Никой президент в началото на мандата не е падал толкова ниско в оценката на обществото в историята на модерната социология.\r\n\t \r\n\tТова не са единствените стряскащи числа, с които Тръмп трябваше да се сблъска. (Макар да твърди, че не обръща внимание на социологическите проучвания, той често влиза в противоречие с това, като изразява оплаквания от конкретни изследвания.) Неодобрението към президента достигна над 50 процента по-бързо, отколкото към който и да е негов предшественик.\r\n\t \r\n\tТой направи така, че почти собственоръчно си създаде необичайно пламенна опозиция: според едно от проучванията почти два пъти повече избиратели категорично не одобряват работата му, отколкото тези на обратното мнение.\r\n\t \r\n\tИ макар Тръмп да твърди, че електоралната му подкрепа остава непробиваема, това се оказва мит.\r\n\t \n\n\r\n\t\"Електоратът на Тръмп е много по-голям и силен от когато и да било\", написа по-рано този месец в Туитър американският президент.\r\n\t \r\n\tНо дори социологът на неговата кампания Тони Фабрицио миналата седмица оповести данни, сочещи, че електоратът му се свива. Макар подкрепата за Тръмп сред републиканците и избирателите без партийни предпочитания, клонящи към републиканците, да остава висока - 75 процента, тя вече не е на отчетените най-високи стойности, каза Фабрицио. (Дори Тръмп не може да окачестви това като фалшиво проучване.)\r\n\t \r\n\tВярно е, че най-ревностните привърженици на Тръмп все още са му верни. Но тези, които не са му толкова предани - да ги наречем условно \"умерени избиратели на Тръмп\" - постепенно променят нагласите си.\r\n\t \r\n\tСайтът 538 (fivethirtyeight.com) направи изследвания сред хиляди избиратели, гласували за Тръмп и определи около 15 процента от тях като \"избиратели на Тръмп, гласували за него с неохота\" - хора, отишли да гласуват за него, но заявили, че не \"са във възторг\" от начина, по който са гласували. При тези неохотни избиратели на Тръмп се забелязва зависимост, че са по-добре образовани от твърдото ядро привърженици на американския президент. Често те са хора без партийни предпочитания или дори демократи, но не и предани републиканци.\r\n\t \r\n\tТози месец само 63 процента от тях са казали, че одобряват работата на Тръмп като президент. (Не бива да се забравя, че в крайна сметка всички те са гласували за него.)\r\n\t \r\n\tЗапитани дали биха гласували отново за Тръмп, само 48 процента отговарят с \"да\", а само 12 процента с \"категорично да\". Въз основа на това не могат да се правят надеждни предвиждания какво би било поведението им през 2020 г., ако Тръмп се кандидатира за преизбиране, но е доста ясен признак за нагласите.\r\n\t \r\n\tВ друг анализ Роналд Браунстайн от списание \"Атлантик\" разглежда подробно данните от изследването на \"Галъп\" за Уисконсин - един от щатите, чиито гласове допринесоха в решителна степен за победата на Тръмп. Той прави заключението, че подкрепата за Тръмп сред белите избиратели с висше образование е спаднала до около 40 процента. По-смайващото е, че според него подкрепата за американския президент сред белите избиратели без висше образование - ядрото на електората му от работническата класа - се е свила от 61 до 51 процента, горе-долу същото равнище на подкрепа, давано от тях на Мит Ромни през 2012 г., когато загуби изборите. Спадът е особено драстичен сред жените, посочи Браунстайн.\r\n\t \r\n\tСпоред социолози, които са правили подробни интервюта и са изследвали целеви групи от избиратели, най-същественият фактор за тези процеси може да е разочарование сред много хора, че Тръмп не е изпълнил едни от най-големите си обещания: създаване на нови работни места в производството, орязване на данъците за средната класа и по-ниски разходи за здравеопазване.\r\n\t \r\n\tТова, че Конгресът не отмени, нито замени здравната реформа на Обама (\"Обамакеър\"), е красноречив пример в тази посока. Умерените избиратели на Тръмп, включително жените, отдават на здравеопазването първостепенно значение - не така е при твърдото ядро избиратели на Тръмп, за които по-важни са имиграцията и тероризмът. За това Тръмп с право може да е недоволен, че Сенатът не прие нов закон за здравеопазването, при положение че републиканците имат мнозинство там; този неуспех струваше на Тръмп подкрепата сред избиратели, които в крайна сметка му помогнаха да спечели.\r\n\t \r\n\tСпадът в подкрепата за американския президент в социологическите проучвания не е необратим. През първата година от управлението си Бил Клинтън имаше сходни (ако не и по-сериозни) неуспехи, но в крайна сметка той бе преизбран с лекота.\r\n\t \r\n\t\"Най-важните въпроси са следните: Колко работни места се създават? Заплатите растат ли? Ако тези две неща се случат, стойностите му ще се подобрят\", каза социологът към Републиканската партия Дейвид Уинстън. \"Необходима му е някаква голяма победа в Конгреса, като например данъчна реформа, за да покаже, че при неговото управление има напредък.\"\r\n\t \r\n\tВъзможно е. Но това прави контрапродуктивно решението на Тръмп да отправя нападки към лидерите на партията му в Конгреса. Президент с рейтинг под 40 процента и свиващ се електорат може да установи, че (лидерът на републиканците в Сената Мич) Макконъл и председателят на Камарата на представителите Пол Райън са му също толкова необходими, колкото той на тях. Много от сенаторите от Републиканската партия вече започват да се разграничават от президента, правейки си сметката, че няма да се нуждаят от помощта му, за да бъдат преизбрани.\r\n\t \r\n\tВ политиката е важно събирането, а не изваждането, гласи стара максима от предизборните кампании. Стойностите за Тръмп в социологическите проучвания показват, че той не е научил този урок. Или поне не е научил как да го прилага на практика.", "date": "2017.08.28", "title": "Привържениците на Тръмп намаляват повече, отколкото на всеки друг президент в модерната история"}
{"url": "http://www.mediapool.bg/nov-protest-v-asenovgrad-news268534.html", "text": "Жители на Асеновград се събраха на нов протест срещу ромската махала в града в неделя вечерта, съобщи БНТ.\r\n\tС шествие, водено от четирима гайдари, хората блокираха за час пътя Асеновград – Смолян. Те заявиха, че не целят етническо противопоставяне на жителите на ромския квартал \"Лозница\".\r\n\tПо време на проявата бяха поставени доста общи искания – ред, спокойствие, работещи институции и равни права и задължения за всички български граждани.\r\n\tПротестите, започнали след масов бой между роми и гребци в края на юни, впоследствие бяха прекратени временно, след като управляващите обещаха да отворят полицейска приемна в кв. \"Лозница\" и да увеличат полицейското присъствие в Асеновград.", "date": "2017.08.28", "title": "Нов протест в Асеновград"}
{"url": "http://www.mediapool.bg/zastrahovatelyat-evroins-se-otpisva-ot-borsata-news268554.html", "text": "Застрахователната компания \"Евроинс\" скоро ще бъде отписана от борсова търговия, съобщиха оттам.\r\n\tПрез първата половина на август тази година застрахователният холдинг на \"Еврохолд България\" АД - \"Евроинс Иншурънс Груп\" АД, придоби близо 800 хил. акции на миноритарни акционери в българското си дъщерно дружество \"ЗД Евроинс\" АД, след отправено търгово предложение за 1.3 лв. на акция. В резултат делът на мажоритарния собственик се увеличи до 95% от капитала.\r\n\t\"В тази връзка ръководството на \"ЗД Евроинс\" свиква общо събрание на акционерите си, на което ще бъде гласувано предложение компанията да бъде отписана от регистъра на публичните дружества на Комисията за финансов надзор и акциите й да бъдат свалени от търговия на Българска фондова борса-София, каквито бяха и обявените намерения на мажоритарния собственик преди търговото предложение\", казаха от компанията. Гласуването ще бъде на 2 октомври.\r\n\tИзвънредно общото събрание на 2 октомври ще проведе и \"Еврохолд\". Причината са плановете на компанията да увеличи капитала си и да емитира облигации с цел финансиране дейността на дружеството в средносрочен план.\r\n\tУвеличението на капитала на холдинга ще бъде с над 40 млн. лв. до близо 202 млн. лв. При записване на цялата емисия дружеството ще набере повече от 52 млн. лв. Условието за успех е да бъдат записани и платени поне половината от новите акции (20 168 125), при което компанията би привлякла над 26 млн. лв. \r\n\tВторото предложение, което ще бъде гласувано на предстоящото общо събрание, е за разрешение за издаване на облигационен заем на стойност до 100 млн. евро в рамките на одобрената през ноември 2016 г. от Централната банка на Ирландия програма за средносрочни еврооблигации (ЕMTN програма) на българската компания. Програмата позволява на \"Еврохолд България\" да привлича финансиране в избрани от холдинга периоди чрез облигационни емисии, тъгувани на Ирландската фондова борса. Българската компания емитира успешно първи транш (40 млн. евро) по програмата през декември 2016 г. Планираната нова облигационна емисия ще е на стойност от 40 до 100 млн. евро с максимална лихва 8% годишно и срок от 5 години, казаха от холдинга.", "date": "2017.08.28", "title": "Застрахователят \"Евроинс\" се отписва от борсата"}
{"url": "http://www.mediapool.bg/da-izlezem---na-vsyaka-tsena-v-edin-bastion-na-brekzita-zapochvat-da-gubyat-tarpenie-news268527.html", "text": "В пристанищния град Тилбъри, на 35 км източно от Лондон, подкрепата за излизане от Европейския съюз остава нерушима като скала и хората настояват за незабавен Брекзит.\r\n\t \r\n\t\"Надявам се, че ще може да напуснем напълно, нали за това гласувахме\", изтъква Дейвид Кънингам, 65-годишен пенсионер, без да крие нетърпението си.\r\n\t \r\n\t\"Време е. Колкото повече се бавим, толкова ще е по-трудно да скъсаме\", добавя той пред АФП.\n\n\r\n\t \r\n\tЗа новия кръг от преговори, който започват тази седмица Лондон и Брюксел, този бивш производител на коли заявява, че иска \"независима Великобритания, както по времето, когато можеше да търгуваш с цял свят\".\r\n\t\"Нямам нищо против континента. Но общият пазар не вървеше. Щом нещата не вървят, излизаме\", отсича той. \r\n\t \r\n\tРазположен край устието на Темза, Тилбъри е прочут с пристаните си и крепостта от 17-и век, бранела столицата от морски набези.\r\n\t \r\n\tГрадът с 12 000 жители е сред най-важните контейнерни пристанища в страната.\r\n\t \r\n\tНа референдума от 23 юни 2016 г. местният окръг Търок бе четвърти от общо 382 сред най-масово гласувалите за Брекзит със 72.3 на сто подкрепа за излизане от ЕС.\r\n\t \r\n\t\r\n\t \r\n\t\"Трябваше да си останем с Общността на нациите\", коментира Дерек Хауард, 77-годишен дърводелец в пенсия, посръбвайки чай.\r\n\t \r\n\tТой описва града си като \"поизтощен\", \"с много безработица\" и твърди, че местните искат парите, харчени сега в Брюксел, да отиват за британските социални служби и здравеопазване.\r\n\t \r\n\tНарича \"смехотворни\" дискусиите ще се наложи ли кралството да плати за Брекзита милиарди лири, но добавя убедено: \"Щом такава е цената . . .\".\r\n\t \r\n\t\"Тъй или иначе, трябва да излезем\", повтаря той.\r\n\t \r\n\tДокато Лондон обсъжда споразумения за преход, който да трае с години след предвиденото напускане на европейския блок през март 2019 г., анкета на \"ЮГав\" през месеца показа, че решимостта на избирателите, поддържащи Брекзита, не е намаляла.\r\n\t \r\n\tСпоред 61 на сто от тях \"значителните щети за британската икономика са цена, която си струва да бъде платена\" за излизането от ЕС.\r\n\t \r\n\tБлизо 39 на сто от 2043-мата запитани миналия месец мислят същото за собственото си положение и за възможността член от семейството да изгуби работата си.\r\n\t \r\n\tЗастанал край местен паметник от времето на войната, 42-годишният Дарън разсъждава, че масовата имиграция е била ключов фактор за вота в полза на Брекзита.\r\n\t \r\n\t\r\n\t \r\n\t\"Те вършат нашата работа. Тук работните места са много. Ако си тръгнат повечко от тези хора, ще е по-добре за нас\", твърди безработният, който отказва да се представи с фамилно име.\r\n\t \r\n\t\"Според мен страната вече не се справя. Според мен те трябва да си заминат. Тук вече не е страна на британците. Наистина не е\", казва той.\r\n\t \r\n\tВ очите му Брекзитът е \"възможно най-добрият\" изход.\r\n\t \r\n\tИменно на пристаните в Тилбъри са били стоварени първите мигранти от Карибските острови, докарани през 1948 г. с кораба \"Емпайър уиндръш\".\r\n\t \r\n\t\"Ще има отрицателен ефект върху доста неща\", смята 69-годишната Джеки Валънтайн, работила в държавното здравеопазване. Тя обаче е гласувала за Брекзит в знак на протест срещу \"политиците в Брюксел, които ни диктуват какво да правим\".\r\n\t \r\n\t\"Медицинските сестри от Европа, които биха могли да потърсят работа тук, вече не кандидатстват. Не идват вече свестни хора, които бихме могли да приемем у нас\", казва със съжаление тя.\r\n\tНо \"ще оцелеем\", убедена е Джеки.\r\n\t \r\n\tШейсет и петгодишният Тони Чърч кротко лови риба в устието на реката: \"Гласувах да напуснем. Не желая хора, които не са избирани, да ми казват какво да правя\".\r\n\t \r\n\t\"Струва ми се, че те са по-добре подготвени да преговарят от нас. А ние сякаш се влачим едвам-едвам\", отбелязва той.\r\n\t \r\n\tИ допълва: \"Дано не стане така, че просто да се предадем и да се откажем от твърде много неща\".", "date": "2017.08.28", "title": "Да излезем - на всяка цена!  В един бастион на Брекзита  започват да губят търпение"}
{"url": "http://www.mediapool.bg/krum-zarkov-ne-mozhe-da-ima-palna-garantsiya-sreshtu-zloupotrebi-ot-antikoruptsionnata-agentsiya-news268531.html", "text": "Защо БСП реши да поеме инициатива за антикорупционния закон в този парламент? Президентската инициатива ли беше определяща или има нещо друго?\r\n\t \r\n\tАнтикорупционното законодателство беше публикувано за обществено обсъждане в края на юли и щеше да мине доста незабелязано, ако не беше инициативата на БСП, която предложи алтернатива. Това е една причина. Втората е, че имаме по-добри идеи от управляващите. Колкото до президента, не може да се отрече, че той заговори за борбата с корупцията в кампанията си и веднага след нея. Може да се каже, че сме на една линия по този въпрос. Смятаме, че трябва да има институция, която дасе захване сериозно с този проблем.\n\n\r\n\t \r\n\tВ предишния парламент БСП изказа доста силни думи срещу закона \"Кунева\", който е доста по-мек от предложените сега варианти. БСП обяви тогава, че се създава \"орган за политически репресии\". А сега вие предлагате разследващ орган, който дори да може да разследва и подслушва. Защо?\r\n\t \r\n\tВ миналия парламент имаше доста основателни критики на БСП срещу закона \"Кунева\". Сега имаме такива и срещу новия проект на правителството. Само с критики обаче на БСП й беше лепнат етикет, че тя е против борбата с корупцията като цяло, а не против конкретен законопроект. За да можем да говорим конструктивно и да спомогнем цялостния дебат, направихме следваща стъпка. Да, ние сме против законопроектът на правителството, но имаме наш проект и не сме против борбата с корупцията, а начина, по който управляващите предлагат да организират тази борба.\r\n\t \r\n\tДа, но една от критиките ви срещу закона \"Кунева\" беше съвсем конкретна. БСП беше против анонимните сигнали за корупция, а сега вие самите предлагате разследване по анонимки.\r\n\t \r\n\tКонцепциите са различни. Когато преди това казвахме, че антикорупционният орган може да се използва за политическа репресия, то това беше пряко свързано с въпроса кой ще назначава ръководителя на тази институция. И по-точно как ще се гарантира неговата независимост. Идеята на закона \"Кунева\" първо бе ръководителят да се предлага от премиера. Ние имаме същите критики и към сегашния проект на правителство. Сега се предлага ръководителят да се избира от парламента. Въпросът за анонимния сигнал е от второстепенно значение. Ние сме го подложили на обсъждане и решението по него предстои. Това, което сме написали изрично е, че когато сигналът е подписан, то подателят ще може да изисква обратна информация от агенция. Като цяло дебатът за анонимния сигнал ми се вижда доста преиначен.\r\n\t \r\n\tЩе ви кажа и още една голяма разлика между проекта, предложен от министър Кунева и нашия проект, който има отношение и към анонимните сигнали. Онзи проект засягаше практически всички хора, а ние предлагаме тази агенция да работи само по ограничен кръг висши длъжностни лица. Така анонимният сигнал придобива съвсем различно значение или крие по-малка опасност, ако щете. По нашия закон вие не можете да подадете анонимен сигнал срещу комшията, а само срещу някой от изчерпателно изброените потенциални \"клиенти\" на новия антикорупционен орган.\r\n\t \r\n\tКомшията няма как да се оплаче точно от \"политическа репресия\". Каква е голямата разлика във философията на вашия проект и този на ГЕРБ?\r\n\t \r\n\tНашият проект е фокусиран само върху корупцията по високите етажи на властта. В него не се говори за конфискация, която върви по граждански ред в съда. Не се говори за установяване на конфликт на интереси, което е административно нарушение. Не се говори за нищо друго, освен за борба с корупцията сред висшите длъжностни лица. Това е основната разлика, от която произтичат много други. Ние не предлагаме сливане с Комисията за  Нашият проект е фокусиран върху наказателното преследване на корупцията, защото смятаме, че корупцията е престъпление и този орган трябва да я разследва и събира доказателства срещу корумпираните лица. Другите разлики са по отношение на това кой трябва да го прави и как трябва да го прави. Даваме голяма роля на президента, който назначава председателя на тази агенция.\r\n\t \r\n\tАко се приеме проектът на ГЕРБ, в най-добрия случай нищо ново няма да се случи. В по-лошия случай ще бъдат закрити институции като Комисията за конфискация и Комисията за предотвратяване на конфликта на интереси. Към тях може да имаме критики, може би е нужно да бъдат реформирани, но в никакъв случай не бива да бъдат затривани.\r\n\t \r\n\tНезависимо дали ще се приеме вашият законопроект или този на ГЕРБ, една нова институция ще може да подслушва и следи, защото е активирана от поръчкова журналистика или анонимен сигнал.\r\n\t \r\n\tПо нашия законопроект не може да се стигне до подслушване на обикновени граждани. Може да има за 45 категории лица, които сме изписали и които са овластени с държавни правомощия. Това също е основна разлика между нашия и техния проектозакон. По техния всеки може да стане обект на проверка, дали по линия на конфискацията или по линия на нещо друго. В нашия законопроект това не може да стане. Колкото до това колко са институциите, които могат да подслушват – въпросът не е толкова в бройката на органите с такива правомощия, колкото във възможностите за злоупотреба с тях. Със сигурност си заслужава да се помисли допълнително по този въпрос и това без съмнение ще е една от темите, които ще обсъдим по време на дискусиите, които организираме около нашият проект.\r\n\t \r\n\tДАНС ще продължава да подслушва и разследва, ГДБОП също ще се бори с корупцията, както и прокурорското спецзвено на главния прокурор. Как ще се гарантира, че хаосът няма да стане още по-голям? Освен това, всички тези изброени институции изглеждат безконтролни.\r\n\t \r\n\tНие нямаме амбиция чрез този закон да поправим всички недъзи на правоприлагащата и правораздавателната ни система. Това няма как да стане. Ние правим закон срещу недъзите при разследването на определен вид престъпления, извършени от определен кръг от лица. Прокуратурата многократно е заявявала, че е спъната при разследването на корупцията заради малкото и недобри разследвания. Това е проблемът, който се опитваме да решим с този закон. Колкото до правата на гражданите, аз лично съм чувствителен към аргументите ви. Но пълна гаранция в самия закон не може да има. Спомнете си, че никъде в Закона за предотвратяване на конфликта на интереси не пишеше, че комисията може да се управлява чрез тефтерчета. Но това се случи. Ние теоретично сме пазени от конституцията, в която има цяла харта за правата на човека. Пазени сме от голям брой институции и кодекси. Въпреки това текстът не може сам да се спаси от този, който ще го прилага. В този ред на мисли въпросът за отчетността е много важен, но и страшно щекотлив в този проект. Защо? Отчетност без съмнения е необходима, но също толкова е необходимостта и независимостта на органа. А двата въпроса са свързани. Ако направим органа подотчетен на някоя от политическите власти, които ще бъдат разследвани от него, това само по себе си създава проблем.\r\n\t \r\n\tВъв вашия проект очевидно има политически компромис с тримата заместник-председатели на агенцията, които да се избират с квалифицирано мнозинство от парламента. Така че антикорупционната агенция все пак ще политически подотчетна...\r\n\t \r\n\tОрганът, който предлагаме, е със силен превес на своя председател. За някои това е силната, а за други слабата му страна. Ние смятаме, че ако агенцията се занимава с разследваща дейност, то се изисква сериозна организираност, известна секретност и строга конфиденциалност. Колективен орган, избиран на някакъв квотен принцип, не би могъл да я осигури. Дискретността на проверките е в интерес на разследването по лесно обясними причини, но и на гражданите, обект на проверка, тъй като, въпреки че са публични личности, тяхната репутация и личен живот следва също да бъдат предпазени. Така че агенцията според нашия проект е замислена да се ръководи по-скоро еднолично, докато тази на ГЕРБ е колегиален орган. Тримата заместник-председатели действително са опит за търсене на баланс, за да не се затвори тази институция. Доколко баланс ще бъде намерен, много ще зависи и от личността, от манталитета на председателя.\r\n\t \r\n\tИ от президента, който ще го посочи. Президентът обаче също е обект на проверка. \r\n\t \r\n\tА от там и нелеката задача на президента, който трябва да го посочи. Веднъж избран, ръководителят ще бъде пазен от своя мандат, включително от органа на своето назначение (президента – бел.ред.), за да бъде независим.\r\n\t \r\n\tКак изглеждат нещата отстрани? БСП предлага шефът да бъде избиран от президента, защото президентът е ваш, а ГЕРБ предлага да се избира от парламента, защото парламентът е техен.\r\n\t \r\n\tТова е критика, пред която ние знаехме, че ще бъдем изправени. И тя е до голяма степен критика относно нашата добросъвестност. За съжаление, думите не могат да гарантират тази добросъвестност. Аз твърдя, че това не е така, но разбирам, че това не е достатъчно и само действията ни могат да уверят хората, че сме искрени. Фактът е, че когато се спряхме на това предложение, ние не обсъждахме името на президента, а конституционните му правомощия. Президентът по конституция е изваден над политическите страсти. Ако ние не искаме този орган да зависи от изпълнителната власт или от мнозинството в парламента, което е крепител на тази изпълнителна власт, решението е президентската институция.\r\n\t \r\n\tСмятате ли, че подобен орган има смисъл без реформа на прокуратурата и намаляване на политическата квота във Висшия съдебен съвет? В крайна сметка всички разследвания на тази агенция ще отиват в прокуратурата, а по делата ще решава съдът.\r\n\t \r\n\tСпоред БСП огромна част от нещата, които трябва да се случат в съдебната система, са в ръцете на ВСС. Ние, както и по-голямата част от нашите съграждани, не сме доволни от начина, по който работи ВСС. Поради това предложихме шестима кандидати за т.нар. политическа квота в съдебния съвет. Ние сме партията, която предложи най-много кандидати. Това е важен знак, защото се опитваме да създадем условия за състезателност. В концепциите на тези кандидати ние откриваме нашите приоритети – за решаване на проблемите с натовареността, кариерно израстване, дисциплинарната отговорност и т.н. По отношение на прокуратурата ние сме готови да влезем в предстоящия дебат по изпълнението на предложенията от мисията на европейските прокурори в България. Сега обаче говорим за антикорупционния орган. Нямам нищо против да говорим за НПК, за съдебния закон и т.н., но в България публичният дебат често е страдал от едно нещо – понеже не може да оправим всичко наведнъж, то не правим нищо и смесваме сюжетите. В близките дни на дневен ред е антикорупционното законодателство. Да се опитаме да го направим добре. Ако правителството не постави други въпроси, ние ще поемем инициативата и ще ги поставим. В края на миналия сезон дори си направихме известна самокритика, че не сме били достатъчно активни по темата за съдебната реформа. Тогава и заявихме, че ще инициираме голям брой дискусии с всички институции, академичната общност и неправителствените организации по темата.\r\n\t \r\n\tИмахте ли търкания с ръководството на БСП заради острата ви критика срещу поправките в съдебния закон и Наказателно-процесуалния кодекс?\r\n\t \r\n\tНе. Ние обсъждаме нашите позиции в парламентарната група. За НПК гласувахме доста шарено по различните текстове, защото този закон обсъжда доста проблеми. В също имаше доста различни въпроси в този законопроект – едно е промяната на подсъдността, друго са мерките за ускоряване на производството и т.н. Използвам въпроса да Ви отбележа, че според мен, оправянето на начина, по който се гради законодателството в България, би ни спестило доста големи главоболия. Аз съм новобранец депутат, но разбирам, че когато се вкарват непрекъснато законопроекти от депутати от мнозинство, без зад тях ясно да застане Министерският съвет, това не е особено нормално. Особено по такива важни теми. Знам, че когато се внася нещо във вторник вечерта, гледа се на комисия в сряда и минава в зала в четвъртък... Все пак НПК и ЗСВ не са някакви животозастрашаващи проблеми, за да минат до края на деня. Липсата на достатъчно широка дискусия, липсата на чуваемост за аргументите на опозицията и извънполитическите лица води непрекъснато до скандали. На тези скандали стават жертви и закони, които сами по себе си биха могли да бъдат оправени. Създава се едно общо усещане на подозрение. Като цяло средата за публичен дебат в България е отровена. При такава среда добър краен политически продукт е просто невъзможен. Няма значение дали един или двама депутати са били \"против\" или \"за\". Цялата система е сбъркана.\r\n\t \r\n\tЗа което носи вина и БСП.\r\n\t \r\n\tВероятно всички носят отговорност. За да функционира достатъчно добре един парламент, той трябва да бъда захранван с достатъчно на брой - и по възможност добри - идеи. Отговорност за това носят всички, но най-вече Министерският съвет. Аз не бягам и от нашата отговорност. Но трябва да напомня, че тези, които пресират законотворческия процес, не са в опозицията. Дори да искат, те не могат да го направят.\r\n\t \r\n\tВиждаме чудесно разбирателство между премиера и главния прокурор. Виждаме и крайното нежелание на ГЕРБ да инициира реформа на прокуратурата. Виждаме липса на такава инициатива и в БСП. Без да е особено необходимо, главният прокурор издаде две \"индулгенции\" за лидера на БСП Корнелия Нинова след \"ЦУМ-гейт\" и след поредното издание на скандала \"Цанков камък\". В този контекст има ли влияние прокуратурата в БСП?\r\n\t \r\n\tНе. Не можете да кажете, че главният прокурор е издал \"индулгенция\" на Корнелия Нинова. Първо, защото индулгенция означава, че тя е виновна и нещо някой й е простил. Тя не е забъркана в \"ЦУМ-гейт\", нито в \"Цанков камък\". А и както ви казвам, че главният прокурор не се бърка в БСП, така и БСП не се бърка на главния прокурор. Ние трябва да спазваме някаква елементарна подредба на задълженията и отговорностите.\r\n\t \r\n\tПрокуратурата подлежи на реформа от парламента.\r\n\t \r\n\tТова е така, но когато ние решим каква инициатива да поемем, ще я оформим като законопроект и ще я внесем в пленарна зала. Така направихме и с антикорупционното законодателство.", "date": "2017.08.28", "title": "Крум Зарков: Не може да има пълна гаранция срещу злоупотреби от антикорупционната агенция"}
{"url": "http://www.mediapool.bg/s-pari-ot-fiska-shte-se-spasyavat-zakasali-banki-news268545.html", "text": "Механизмът за спасяване с държавни пари на банки, изпаднали във финансови затруднения, скоро ще бъде регламентиран със закон.\r\n\tМинистерството на финансите вече е готово с , с които се разписват операциите по депозиране на средства в търговските банки, става ясно от публикуван проект на сайта на ведомството.\r\n\tСлед мащабната оценка на състоянието на българския финансов сектор от Международния валутен фонд и Световната банка, чиито резултати бяха обявени в края на май,  на България подобен механизъм.\r\n\tВ резултат през юни Министерството на финансите (МФ) и Българската народна банка (БНБ) обявиха, че  за спасяване на банки, която да се запише в закона, така че да се знае какво се прави в подобни случаи.\r\n\tЦелта е да не се налага МФ да гаси пожари, подобни на този от 29 юни 2014 г., когато се за ден ведомството трябваше да убеди банковата общност да изкупи негови книжа за 1.2 млрд. лв., за да спаси Първа инвестиционна банка (ПИБ).\r\n\tОчакваше се механизмът да разпише ясни гаранции за отпускането на финансов ресурс в кризисни ситуации, но също така и по-изрядни законови текстове за това в какви случаи МФ и БНБ могат да кредитират банки, как държавни пари могат да се депозират в конкретна институция и т. н.\r\n\tОказва се обаче, че целият спасителен механизъм се предлага да бъде разписан в Закона за публичните финанси в една единствена алинея. Според нея с акт на правителството министърът на финансите ще може да открива \"гаранционни и други депозити в банки за целите на финансиране чрез банки на проекти по международни програми и договори и за други цели и плащания, както и да придобива от името на държавата финансови активи при прилагане на държавни инструменти за финансова стабилизация и предоставяне на извънредна публична финансова подкрепа.“\r\n\tТова на практика означава, че държавата не само ще открива депозити, които подлежат на връщане, но и ще може да изкупува пакети от кредити от дадена банка с цел да я стабилизира, като в случая няма гаранции за риска, който се поема. \r\n\tНяма никакви подробности и детайли в какви случаи ще може да се прилага подобна подкрепа. Единственото условие е парите, които ще излизат от централния бюджет, да не затрудняват всички останали текущи плащания, които държавата прави по закона за бюджета.\r\n\tОт Министерството на финансите твърдят, че критериите за намеса са описани в Закона за възстановяване и преструктуриране на кредитни институции, а конкретните случаи ще се решават чрез подписване на договори със съответните банки и чрез сътрудничество с БНБ. Нямало вариант обществото да не научи за подобна финансова подкрепа.\r\n\tВ условията на валутен борд БНБ няма функцията на кредитор от последна инстанция и в момента по закон централната банка може да кредитира трезори в случаи на ликвидна криза при строги изисквания за обезпечение и в срок до три месеца.\r\n\tОсновните промени в Закона за публичните финанси, които МФ предлага, са свързани с подобряването на бюджетния процес, основно по настояване на Европейската комисия и с цел България да се синхронизира с директивата за бюджетните рамки на държавите членки.\r\n\tПредвиждат се например конкретни последици и действия при неспазване на правилото, ограничаващо годишния ръст на бюджетните разходи. При отклонение със средносрочната бюджетна прогноза трябва да се определят срокът и стъпките за ежегодното  намаление  на\r\n\tгодишния ръст на разходите.\r\n\tВ средносрочната бюджетна прогноза занапред ще се включват финансовото състояние на държавните и общинските фирми и другите организации, които не досега не са били част от консолидирания бюджет. Ще бъде посочено отражението на тяхното финансово състояние върху дефицита и дълга.\r\n\tМФ ще трябва да сравнява собствената си макроикономическа прогноза с тази на Европейската комисия и при съществени разминавания да се аргументира. При правенето на макропрогнозите занапред ще се взимат предвид различни рискови сценарии.\r\n\tБюджетните организации пък ще трябва навреме да коригират програмните си бюджети, когато ги внасят в правителството и Народното събрание.\r\n\tЗатяга се финансовата дисциплина на общините\r\n\tМФ предлага още да се затегне допълнително финансовата дисциплина в общините.\r\n\tАко приходите на дадена община са по-малки от заложените в бюджета, тя няма да може да поема нови ангажименти или задължения за капиталови разходи. Същата забрана ще важи и ако разходите й са прекалено високи.\r\n\tПредвижда се и механизъм за ограничаване на просрочените задължения. Ако в края на годината те са повече от 5% от разходите в бюджета, през новата година местната власт не трябва да допуска повишаване на сумата.\r\n\tМинистерството на финансите предлага да се въведе и ограничение за отпусканите от държавния бюджет временни безлихвени заеми за общини в затруднение. Такава помощ занапред ще се дава само еднократно. Въвежда се и ограничение за максималния размер на кредита - той не трябва да е по-голям от държавната изравнителна субсидия и субсидията за капиталови разходи за общината през съответната година. Освен това безлихвени държавни кредити няма да се дават в последните месеци от мандата на общинските съвет, тоест след 39-я месец.\r\n\tВъвежда се и възможност министърът на финансите да спре отпуснатия заем за община с финансови проблеми. В момента местните власти имат задължение да изготвят планове за оздравяване в такива ситуации. В измененията на закона се предлага, ако от тях няма ефект, кредитът от държавата да бъде спрян или да се изиска предсрочно.", "date": "2017.08.28", "title": "С пари от фиска ще се спасяват закъсали банки"}
{"url": "http://www.mediapool.bg/kak-se-razlichavat-pozitsiite-na-velikobritaniya-i-es-po-klyuchovi-vaprosi-na-brekzit-news268540.html", "text": "Третият кръг от преговорите за излизане на Великобритания от Европейския съюз трябва да започне днес. ЕС призовава Великобритания този път да дойде на преговорите подготвена да обсъжда въпросите по същество. ЕС публикува по-рано тази година редица документи, подробно представящи позициите му по различни въпроси, а Великобритания публикува редица документи през последните две седмици.\r\n\tЕто някои от ключовите въпроси, обсъждани досега:\r\n\t \r\n\t\r\n\t\r\n\tБи трябвало да се създаде обща комисия, която да гарантира действието на споразумението за напускане и да се занимава с непредвидени ситуации. Ако общата комисия не е в състояние да постигне решение, въпросът може да бъде отнесен до Съда на ЕС.\r\n\t \n\n\r\n\t:\r\n\tСъдът на ЕС не би трябвало да има пряка роля в уреждането на споровете. Правителството иска механизъм за уреждане на споровете, който \"максимално ще повиши сигурността за физическите и юридическите лица\" и ще \"зачита автономията на правото на ЕС и правната система на Великобритания\".\r\n\t \r\n\t\r\n\t\r\n\tБи трябвало да има единно финансово споразумение с плащане в евро, което да включва финансовите задължения на Великобритания, произтичащи от бюджета на ЕС, прекратяването на членството във всички органи и институции на ЕС и участието на Великобритания в конкретни фондове и инструменти. Документът съдържа само методологията за изчисляване на окончателната сметка, но не и окончателната сума.\r\n\t\r\n\tМинистърът за Брекзит Дейвид Дейвис обещава да работи с ЕС за определяне на \"справедливо уреждане на правата и задълженията на Великобритания като напускаща държава членка\".\r\n\t \r\n\t\r\n\t\r\n\tСъществуващите права на гражданите на 27-те останали държави от ЕС и Великобритания би трябвало да бъдат защитени, включително правото на придобиване на постоянно жителство. Споразумението за напускане трябва да се отнася за гражданите и членовете на Великобритания и останалите 27 държави от ЕС и членовете на семействата, които се намират във Великобритания или останалите 27 държави от ЕС към датата на Брекзит, плюс тези, които са живели там преди тази дата и на които може да са се полагали социалноосигурителни помощи като пенсии.\r\n\tЕС иска Съдът на общността да има пълна юрисдикция по въпросите, свързани с правата на гражданите.\r\n\t\r\n\tНад 3 милиона граждани на ЕС, които живеят във Великобритания, ще получат защита на своя \"уседнал статут\" и ще се радват на същото отношение, което получават британските граждани във връзка със здравеопазването и други помощи. След Брекзит обаче те ще бъдат обект само на британското право, а не на юрисдикцията на Съда на ЕС.\r\n\tЧленове на семейството, които се присъединяват към \"отговарящ на изискванията гражданин на ЕС\" преди Брекзит, ще могат да кандидатстват за уседнал статут след пет години. На хората, пристигнали след датата на напускането, ще бъдат дадени две години, за да \"регулират своя статут\".\r\n\t \r\n\t\r\n\t\r\n\tБрекзит също така означава, че Великобритания ще напусне Европейската общност за атомна енергия (Евратом), чиято цел е да насърчава безопасното използване и разпространение на ядрената енергия в Европа. Великобритания ще трябва да поеме задължение за гаранция, а ЕС иска тя да гарантира, че всички ядрени или свързани материали на нейна територия са управлявани съгласно международните стандарти.\r\n\t:\r\n\tВеликобритания иска да продължи да работи в тясно сътрудничество с Евратом и да \"подготви почвата за бъдещи отношения, които да са от полза за Обединеното кралство и останалите 27 държави членки\". Тя обещава да спазва сегашните си задължения към партньорите от ЕС, като същевременно работи за споразумения за ядрено сътрудничество с важни държави извън ЕС, включително САЩ, Канада, Австралия и Япония.\r\n\t \r\n\t\r\n\t\r\n\tИзлизането на Великобритания от ЕС не би трябвало да лишава Съда на ЕС и органите и институциите на общността от възможността да извършват процедури, засягащи Великобритания и британските жители, по въпроси, които не са уредени към датата на Брекзит.\r\n\t: \r\n\tБи трябвало да има ясна позиция за положението на недовършените британски правни дела пред Съда на ЕС, \"за да се намали до минимум несигурността и неуредиците за физическите и юридическите лица\".\r\n\tНе би трябвало да се позволява на Съда на ЕС да се произнася по каквито и да е британски правни дела, които не са били заведени пред съда към датата на Брекзит, \"дори когато фактите по делото са настъпили преди напускането\".\r\n\t \r\n\t\r\n\t\r\n\tБританските власти би трябвало да гарантират, че всяка институция, агенция или орган на ЕС, които може да продължат да извършват остатъчна дейност във Великобритания след напускането й, ще се ползват със същата степен на защита като преди.\r\n\t\r\n\tПравителството обещава да предостави привилегии и имунитети \"за ограничен период след напускането, за да даде на ЕС разумен срок, в който да приключи сегашните си дейности тук\".\r\n\t \r\n\t\r\n\t\r\n\tСтоките, предлагани на пазара във Великобритания и останалите 27 държави от ЕС преди напускането, могат да продължат да бъдат налични. Този принцип важи само за продуктови правила, а не за митнически процедури. Също така е необходимо двете страни да създадат механизми за наблюдение и канали за комуникация, за да се уведомяват взаимно за стоки, които не са в съответствие с това.\r\n\t\r\n\tСтоките, които са на пазара преди Брекзит, би трябвало да продължат да се продават без каквито и да е допълнителни изисквания или ограничения, като се избягва всякакво дублиране на разрешителните процеси. Когато стоките се предоставят с услуги, не би трябвало да има ограничение за предоставянето на тези услуги.", "date": "2017.08.28", "title": "Как се различават позициите  на Великобритания и ЕС по ключови въпроси на Брекзит"}
