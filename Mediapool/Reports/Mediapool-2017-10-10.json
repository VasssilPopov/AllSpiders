{"url": "http://www.mediapool.bg/liderat-na-katalunya-otlozhi-nezavisimostta-s-nyakolko-sedmitsi-news270272.html", "text": "Лидерът на Каталуня Карлес Пучдемон заяви, че Каталуня има правото да бъде независима държава, но предложи на парламента да преустанови за няколко седмици ефекта от декларацията за независимост, за да се постигне решение в диалог с Мадрид. \r\n\t\r\n\t\t \r\n\t\r\n\t\t, заяви Пучдемон пред парламента в Барселона.\r\n\t\r\n\t\t \r\n\t\r\n\t\tТой отбеляза, че си струва да се проучи възможността за международно посредничество в тези преговори и призова за деескалация на напрежението.\r\n\t\r\n\t\t \r\n\t\r\n\t\tСпоред него Катлауня вече е европейски въпрос.\r\n\t\r\n\t\t \r\n\t\r\n\t\tВ речта си Пучдемон бе силно критичен към реакцията на испанското правителство на референдума и осъди полицейското насилие. Той обаче заяви, че каталунците нямат нищо против Испания или испанците и иска те да постигнат по-добро взаимно разбирателство.\r\n\t\r\n\t\t \r\n\t\r\n\t\t, заяви той на кастилски. \r\n\t\r\n\t\t \r\n\t\r\n\t\tПо-голямата част от речта обаче той произнесе на каталунски.\r\n\t\r\n\t\t \r\n\t\r\n\t\tВластите в Мадрид са категорични, че няма да водят преговори с Барселона дотогава, докато тя не престане да заплашва с обявяване на независимост и каталунското правителство не се откаже от сепаратистките си планове. \r\n\t\r\n\t\t \r\n\t\r\n\t\tПучдемон каза още, че според него хаосът след рефендума няма реален ефект върху каталунската икономика, но вече се наблюдават негативни тенденции. Много големи фирми обявиха, че ще преместят централите си от Барселон в други испански градове, а хора започнаха да прехвърлят банковите си сметки в банки, базирани в други области на Испания, за да защитят спестяванията си в случай, че Каталуня обяви независимост, което впоследствие ще доведе от отпадането й от ЕС.\r\n\t\r\n\t\t \r\n\t\r\n\t\tПо време на речта на Пучдемон в Барселона имаше демонстрация в подкрепа на независимостта, но засега обстановката остава спокойна.\r\n\t\r\n\t\t \r\n\t\r\n\t\tОще от рано сутринта във вторник каталунската полиция - Мосос дЕскадра - затвори парк Сиудадела в Барселона и разположи няколко полицейски вана пред входовете и около парламента. Властите обявиха, че предприетите мерки за сигурност са по повод масовите демонстрации в неделя срещу плановете на каталунското сепаратистко правителство за отделяне на автономната област от Испания.\r\n\t\r\n\t\t \r\n\t\r\n\t\tНад 90 на сто от гласувалите на референдума на 1 октомври поискаха независимост на Каталуня. Допитването обаче бе обявено за незаконно от испанското правителство и в него участваха само 43 процента от имащите право на глас. Имаше и данни за нередности по време на вота.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tСлед референдума, привържениците на каталунската независимост искат намеса на Европейския съюз, който обаче е непреклонен – и дума не може да става за намеса или каквото и да е посредничество между Мадрид и каталунските сепаратисти. Това е вътрешна работа на Испания, заяви преди няколко дни представител на ЕК.\r\n\t\r\n\t\t \r\n\t\r\n\t\tОще миналата седмица, в хода на спешно проведените дебати, основните политически групи в Европейския парламент (Европейската народна партия, социалистите, либерали и демократи ) подкрепиха позицията, изразена от първия зам.-председател на ЕК Франс Тимерманс: референдумът за независимост на Каталуния е неконституционен и незаконен. Макар и с леки нюанси и различия в тона, трите основни групи в ЕП призоваха Мадрид и Барселона към диалог.\r\n\t\r\n\t\t \r\n\t\r\n\t\tФранция и Германия вече обявиха, че подкрепят целостта на Испания.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tВ декларацията си обаче Колау отправи призив и към Рахой, от когото поиска да се откаже от намерението да задейства спорния член 155 от Конституцията. Чрез него до края на седмицата Мадрид може да отнеме автономията на Каталуня и цялата администрация да мине на централно подчинение.\r\n\t\r\n\t\t \r\n\t\r\n\t\tТекстът гласи, че \"ако дадена автономна област не изпълнява задълженията, които Конституцията или други закони ѝ вменяват или действа по начин, който накърнява сериозно общия интерес на Испания, (властите), с абсолютно мнозинство в Сената, могат да приемат необходимите мерки, за да я задължат да изпълни принудително въпросните задължения или за да защитят гореспоменатия общ интерес.\"\r\n\t\r\n\t\t \r\n\t\r\n\t\tКонституционният текст е ясен – той предвижда областта да бъде поставена под надзор, но в\r\n\t\r\n\t\tсъщото време не се уточнява какви мерки могат да бъдат взети, не се упоменава за възможността да се преустанови работата на регионалното правителство или местния парламент. Освен това приложението на конституционната разпоредба е прекалено сложно: правителството е длъжно да представи пред Сената документ с подробно описание на предполагаемите мерки; предложението, отправено към каталунския президент и неговия отговор, разяснява френският в. \"Монд\"\r\n\t\r\n\t\t \r\n\t\r\n\t\tАко Пучдемон обяви независимост, подкрепен от парламента в Барселона, Рахой получава пълно основание да задейства процедурата. Освен неговата Народна партия подобна стъпка вече би срещнала подкрепа и от социалистите.", "date": "2017.10.10", "title": "Лидерът на Каталуня отложи независимостта с няколко седмици"}
{"url": "http://www.mediapool.bg/rasat-na-iznosa-se-zabavi-i-prez-avgust-news270302.html", "text": "Продължава регистрираното през лятото леко забавяне на ръста на износа, става ясно от данните на Националния статистически институт (НСИ).\r\n\tИзносът на България за периода януари – август 2017 г. бележи ръст от 12.9% на годишна база.\r\n\tЗа шестмесечието експортът отбеляза увеличение от 15.8%, което после бе ревизирано на 14.5%. През юли обаче бе регистрирано леко забавяне на ръста до 9.8% при 14-20% през предходните месеци. То продължава и през август, когато износът нараства с още по-малко – 7.3% на годишна база.\r\n\tЗабавянето и през юли, и през август всъщност идва от търговията с трети страни. Например ръстът на експорта за държавите извън ЕС през август е едва 3.3% при над 20% през първите шест месеца. Общо за осемте месеца експортът към трети страни се увеличава с 16.8%, а към Европейския съюз – с 11%. През август експортът за ЕС е нараснал с 9.4% на годишна база.\r\n\tОсновният търговски партньор по линия на износа на България извън ЕС е Турция, където увеличението за периода януари – август 2017 г. спрямо същия период на миналата година е с 12.8% - от 2.4 млрд. лв. на 2.7 млрд. лв.\r\n\tЕкспортът към Китай нараства с 55.4% - от около 500 млн. лв. на близо 800 млн. лв. Най-солидно увеличение сред основните търговски партньори има експортът към Русия – със 103.8%, от 484 млн. лв. на 987 млн. лв.\r\n\tПо групи стоки чувствителен спад на експорта към трети страни се отбелязва в групата \"храни\" - с 9.4%.", "date": "2017.10.10", "title": "Ръсът на износа се забави и през август"}
{"url": "http://www.mediapool.bg/amerikanskata-sadarland-se-razshiryava-kam-stara-zagora-news270303.html", "text": "Американската компания за изнесени услуги \"Съдърланд\" (Sutherland) се разширява към Стара Загора.\r\n\tЗаедно с общината компанията за изнесени услуги организира събитието \"Първи стъпки за потенциална кариера със \"Съдърланд\" на 17 октомври. Целта е фирмата да оцени възможностите на областта за разширяване на дейността си, съобщиха от община Стара Загора.\r\n\tКандидатите за работа ще получат информация относно компанията, условията за работа и позициите, които могат да заемат в нея. Те ще трябва да напишат есе на свободна тема на чужд език, което ще послужи за оценка за нивото им, е посочено в съобщението.\r\n\tРегистрираната в САЩ компания с индийски капитали има над 30-годишна история в сферата на високите технологии и аутсорсинга. Компанията има 60 локации в 19 държави и клиенти от 8 индустрии.\r\n\tВ България стъпва през 2008 г. в София чрез дружеството й \"Съдърланд Глобал Сървисис\" (Sutherland Global Services). С днешна дата има два офиса в София и по един във Варна и Бургас, като за тях работят 1700 души. Амбицията на дружеството е да разшири базата си в у нас до 3000 служители. От България \"Съдърланд\" предоставя най-различни услуги - контакт центрове, бекофис и ИТ услуги и други.", "date": "2017.10.10", "title": "Американската \"Съдърланд\" се разширява към Стара Загора"}
{"url": "http://www.mediapool.bg/zhilishtnite-krediti-v-stranata-rastat-s-54-v-poshtenska-banka---s-58-news270306.html", "text": "Пощенска банка се похвали с 10 пъти по-висок ръст на жилищното си кредитиране в сравнение със средния растеж за банковата система.\r\n\t\"Пощенска банка отчете ръст в жилищното кредитиране от 58% за първите девет месеца на годината спрямо същия период на 2016 г.\", съобщиха от финансовата институция.\r\n\tЗа сравнение по данни на Българската народна банка (БНБ) средният ръст на жилищните заеми у нас е 5.4% към 31 август 2017 г. спрямо същия период на миналата година. Общо отпуснатите заеми в този сегмент са на стойност 9.2 млрд. лв.\r\n\tПо данни на Пощенска банка ипотечният бизнес се развива най-бързо в големите градове София, Варна, Бургас, Пловдив и Стара Загора, където финансовата институция отчита двуцифрен ръст, а в Благоевград, Добрич и Велико Търново той е дори над 100%.\r\n\tАнализите на банката сочат, че от началото на годината интересът към жилищното кредитиране нараства благодарение позитивните икономически показатели като ръст на БВП, ръст на средната работна заплата, спад на безработицата. През 2017 г. се отчита и по-активно строителство на жилищни площи.\r\n\tПо данни на Националния статистически институт за второто тримесечие на 2017 г., в сравнение с второто тримесечие на 2016 г., издадените разрешителни за строеж на нови жилищни сгради са се увеличили с 35.4%. Започнатите нови жилищни сгради се увеличават с 53%. Продажните цени на имотите също се покачват в големите градове. Агенциите за недвижими имоти отчитат, че средната пазарна цена в София вече надхвърля 1 000 евро за квадратен метър, съобщават от банката.\r\n\tОттам цитират и данните на БНБ за август 2017 г., според които средната лихва по новите жилищни кредити в левове се понижава с 0.95 процентни пункта спрямо август 2016 г. и достига до 3.90%.\r\n\tЕкспертите на Пощенска банка наблюдават нова тенденция през 2017 г. − завишен интерес към кредитирането за покупка на къщи, което е с 48% повече от същия период на 2016 г. Не се наблюдава изменение в средния срок на искания кредит, който е 22 години. За сметка на това, средният размер на кредита се увеличава с 14% и към септември 2017 г. достига 51 000 евро.", "date": "2017.10.10", "title": "Жилищните кредити в страната растат с 5.4%, в Пощенска банка - с 58%"}
{"url": "http://www.mediapool.bg/zaformya-se-pravna-kasha-okolo-plashtaniyata-na-nzok-kam-bolnitsi-i-lekari-news270307.html", "text": "Правен вакуум може да остави извън закона всички плащания на Националната здравноосигурителна каса (НЗОК) към болници, лични лекари и специалисти, което да повлече след себе си хаос и съдебни дела.\r\n\tТричленен състав на Върховния административен съд обяви преди дни за нищожна наредбата за определяне основния пакет от здравни дейности, гарантиран от бюджета на НЗОК. В мотивите си съдиите посочват, че наредбата е издадена на основание на чл. 45, ал. 2 от Закона за здравното осигуряване, който обаче към момента на издаването й вече е обявен за противоконституционен.\r\n\tТака наличието на пакет с медицински дейности, за които НЗОК плаща, се оказва, че не фигурира нито в закона, нито в наредбата. Ако решението бъде потвърдено и от петчленен състав на ВАС, това поставя под въпрос легитимността на всички плащания на НЗОК към болниците и лекарите, тъй като няма на какво основание да се случват.\r\n\tЗаради отмяната на наредбата може да се стигне и до отмяна на Националния рамков договор за тази година, като по този начин се окажат нелегитимни и финансовите лимитити, заложени в него. Така болници могат да предявят искове към НЗОК за изплащане на надлимитна дейност за десетки милиони левове и да ги спечелят.\r\n\tЗа да се избегне хаос, Министерството на здравеопазването трябва спешно да публикува и да се приеме след обществено обсъждане нов вариант на наредбата, преди произнасянето на втората инстанция. Освен това трябва да се промени и самия Закон за здравното осигуряване, където ясно да бъде регламентирано съществуването на пакета. От МЗ все още нямат коментар как ще постъпят и съобщиха само, че \"сформират работна група, която да направи преглед на наредбата\".\n\n\r\n\tДо тази ситуация се стигна след като разделянето на пакета медицинска помощ, плащан от НЗОК на основен и допълнителен по време на здравния министър Петър Москов, беше отменено от Конституционния съд. Така Законът за здравното осигуряване остана без формулировка за основния пакет и как се определя неговото съдържание, а сегашното решение на ВАС пък казва, че не може да се ползва съществуващия преди отмяната текст. Наредбата беше оспорена в съда от Центъра за защита правата в здравеопазването.\r\n\tСпоред юристи обаче това не е еднозначно, тъй като в свое решение № 22/1995г. Конституционният съд се е произнесъл, че при обявяване на дадена норма за противоконституционна, се връща “старото положение“, т.е отпреди нейното приемане и петчленният състав на ВАС може и да не потвърди решението на тричленния.\r\n\t\r\n\tЗам.-предсеателят на БЛС Галинка Павлова коментира, че ситуацията с отмяната на наредбата трябва да се използва за преразглеждане на клиничните пътеки, тяхната продължителност, да се види кои са задължителните изследвания и дейности, които трябва да се извършват, за да се отчитат тези пътеки. Не е ясно обаче дали за подобно преразглеждане ще има време, тъй като както и самата Павлова коментира сроковете за изработването на нова наредба биха били твърде кратки.", "date": "2017.10.10", "title": "Заформя се правна каша около плащанията на НЗОК към болници и лекари"}
{"url": "http://www.mediapool.bg/diplomaticheskiyat-skandal-mezhdu-turtsiya-i-sasht-se-zadalbochava-news270308.html", "text": "Турският президент Реджеп Тайип Ердоган заяви, че арестуваният служител на американското консулство в Истанбул е шпионин, съобщи Асошиейтед прес. \r\n\t \r\n\tТой посочи, че Турция има право да предприема стъпки при наличие на \"вътрешна заплаха\" за страната. \r\n\t \r\n\tЕрдоган, който говори на пресконференция в Белград, обвини американския посланик в Турция в разрушаване на връзките между съюзниците в НАТО след решението за спиране на визовите услуги за турски граждани в американските дипломатически мисии в страната заради ареста на Метин Топуз (турски гражданин, работил в консулството на САЩ в Истанбул). \n\n\r\n\t \r\n\tКак тези шпиони проникват в американското консулство? Ако те не са проникнали в американското консулство, то кой ги е вкарал, посочи турският президент на пресконференция със сръбския си колега. \r\n\t \r\n\tНито една държава няма да позволи такива шпиони да представляват вътрешна заплаха, каза Ердоган, визирайки случая с Топуз, както и с още един служител в консулството, когото турските власти искат да разпитат. \r\n\t \r\n\tТурските власти обвиняват Топуз в шпионаж и връзки с движението на живеещия в САЩ мюсюлмански проповедник Фетхуллах Гюлен, което според турското правителство стои зад опита за преврат миналата година.", "date": "2017.10.10", "title": "Дипломатическият скандал между Турция и САЩ се задълбочава"}
{"url": "http://www.mediapool.bg/razhodite-za-novi-terapii-shte-sa-seriozno-izpitanie-v-sledvashtite-godini-news270309.html", "text": "Лечението на малък брой пациенти с иновативни терапии поглъща все по-голям ресурс от бюджета на Националната здравноосигурителна каса (НЗОК), като тази тенденция ще се задълбочава през следващите години, когато се очаква над 600 нови молекули в късни стадии на изпитване да излязат на пазара.\r\n\tТова изисква здравните институции и правителството да отговорят с адекватни мерки, така че да се осигури достъп до модерна терапия на пациентите, която повишава качеството и продължителността на живота и намалява инвалидизацията, но същевременно трябва да се помисли и за това как разходите за медикаменти станат по-ефективни.\r\n\tТова стана ясно във вторник на .\r\n\tОколо 60% от парите на Националната здравноосигурителна каса (НЗОК) за лечение се изразходват за лекарствени продукти от 100 търговски наименования, като от 100 медикамента едва 3 са генерични. С тези 100 медикамента, които са основно таргетни онкологични терапии и генни терапии, се лекуват едва 40 000 пациенти. С останалите 40% от финансови ресурс на касата се покриват нуждите на останалите 3 млн. пациенти.\r\n\tПрогнозата е до 2020 г. иновативните терапии да поглъщат 50% от разходите на здравните системи.\n\n\r\n\t\r\n\tУправителят на НЗОК проф. Камен Плочев коментира, че го притесняват три въпроса, свързани с включването на нови лекарства за реимбурсация.\r\n\t, според него процесът по откриване на нови молекули е прекалено динамичен. “Малко трудно ми се вижда толкова набързо всяка година да се откриват нови молекули. Дали това наистина са нови молекули, или добре преработени стари“, попита той.\r\n\t той посочи, че за да се оцени ефективността на новите терапии е нужно време, а лекарите и НЗОК са подложени на натиск да включват максимално бързо новите медикаменти.\r\n\tПо думите му след време може да се окаже , че част от лекарствата водят до последствия, заради които да бъдат отхвърлени.\r\n\t той постави въпроса кое прави новите молекули толкова скъпи.\r\n\tИзпълнителният директор на “Амджен“ Красимира Чемишанска коментира, че е обективна реалност с увеличаване на индикациите на новите лекарства и прилагането им за все по-голям брой пациенти, техните цени да падат.\r\n\tВ същото време представители на лекарското съсловие упрекват държавата, че политиката й е съсредоточена само и единствено върху икономии и намаляване на разходите за медикаменти, когато новоизлизащите модерни терапии изискват повече средства.\r\n\tНачалникът на Клиниката по медицинска онкология на “Аджибадем“ д-р Асен Дудов изнесе данни според които иновативните медикаменти са със 73% принос към подобряването на преживяемостта на пациентите с онкологични заболявания. Същевременно обаче България е на дъното в Европа по пет и десетгодишна преживяемост на пациентите с онкологични заболявания.\r\n\tТой разкритикува лекарствената политика на държавата, която водела до изтеглянето на ключови и при това евтини медикаменти от пазара.\r\n\t\r\n\tДиректорът на Изпълнителната агенция по лекарствата (ИАЛ) Асена Стоименова пък изнесе данни за това, че нормативната уредба се променя често и на парче, като от 2007 Законът за лекарствените продукти в хуманната медицина е променян 26 пъти, а законът за здравното осигуряване – 105 от 1998 година.\r\n\tСпоред нея разходите за лекарства могат да бъдат направени по-ефективни включително чрез мерки като въвеждането на клинични фармацевти в болниците и фармацевтична грижа за пациенти с хронични заболявания.\r\n\tСпоред различни проучвания 50 % от хората с хронични заболявания приемат неправилна терапия, 25% от диабетиците не спазват назначеното им лечение, същото се отнася и за 67% от пациентите с ревматоиден артрит и 50% от хипертониците. Същевременно наблюдението на пациенти с хронични заболявания от лични лекари или консултиращи фармацевти в аптеките, намалява значително инцидентите с болните.\r\n\tНазначаването на клинични фармацевти в болниците пък може да намали с до 20% разходите на лечебните заведения за лекарства.", "date": "2017.10.10", "title": "Разходите за нови терапии ще са сериозно изпитание в следващите години"}
{"url": "http://www.mediapool.bg/darzhavata-dade-na-zaden-i-vrashta-dogovorite-na-emko-news270310.html", "text": "Държавата ще възстанови на частната оръжейна фирма \"Емко\" прекратените три договора за износ на боеприпаси за Индия и отношенията между дружеството и държавния оръжеен търговец \"Кинтекс\" ще се върнат на фаза отпреди временно отнемане на лиценза за внос и износ на \"Емко\". В замяна работниците от \"Емко\" спират протестите си. Развръзката кризата с подозрителния държавен натиск над фирмата идва след лична намеса на премиера Бойко Борисов, който обяви решенията на нарочна пресконференция във вторник. Заедно с него бяха икономическият министър Емил Караниколов, който досега защитаваше всички предприети срещу \"Емко\" действия, както и собственикът на фирмата Емилиян Гебрев.\r\n\tМерките срещу \"Емко\", които бяха на път да фалират печелившото предприятие, практически щяха да улеснят държавата да сложи ръка върху частната оръжейна фирма \"Динарит\", за чиято собственост претендира Гербев. От \"Емко\" обаче обвиниха държавата, че се опитва да им изземе бизнеса в полза на нечий друг частен интерес. Депутатът от ДПС Делян Пеевски превантивно обяви, че няма интереси в оръжейния бизнес, а премиерът Борисов увери, че .\r\n\tБорисов обясни на пресконференцията, че от цялата операция \"Емко\" щяла да получи 6 млн. лв., а държавата дори повече. Какви отстъпки са направили двете страни, обаче така и не беше казано.\r\n\tСтана ясно също, че държавата се ангажира да пласира и поръчаната на ВМЗ-Сопот допълнително продукция по договорите на \"Емко\", .\r\n\tБойко Борисов прие на разговори Гебрев и представители на дружеството в понеделник, докато под прозорците му вървеше протест на работници от \"Емко\", готови да стигнат до край в защита на фирмата. След срещата премиерът нареди на министър Караниколов в кратък срок да се намери решение на конфликта.\n\n\r\n\tЛицензът на \"Емко\" бе отнет от специализирания междуведомствен съвет към МС, поради което фирмата можеше само да произвежда, но не и да изнася продукция. Разрешението бе върнато на 6 октомври след над двумесечни проверки дали предприятието спазва изискванията за безопасност при съхранението на бойната продукция.\r\n\t\r\n\tОт днес се работи за възстановяването на договорите на \"Емко\", каза Караниколов. Той благодари на ВМЗ-Сопот, на които спешно бе превъзложена блокираната на пристанище Бургас готова за експедиране продукция за Индия, за това, че са реагирали бързо. Тази продукция ще бъде изкупена от \"Кинтекс\" и пласирана, \"тъй като има интерес\", каза още той. По думите му имало доста интерес и за друг вид боеприпаси и съвсем скоро ВМЗ ще получат допълнителни договори. \"Надявам се и за \"Емко\" да е така. Искам да кажа, че освен, че днес спечелиха работниците на \"Емко\", всъщност благодарение на Емилиян Гебрев и \"Кинтекс\" печели и немалък процент по договора, който си има с \"Емко\", посочи Караниколов.\r\n\tГебрев каза, че постигнатото решение защитава имиджа на българския оръжеен отрасъл и спазва конституцията и равенството между частните и държавните фирми.\r\n\t\"Изчистиха се много неясноти и сме уверен, че такова нещо повече няма да се случи с никого в бранша\", каза собственикът на \"Емко\". \"В рамките на два дни, след намесата на премиера, бяха постигнати решения. Насроченият за утре протест пред Министерския съвет е отменен. Няма да се състоят и празничните танци, които работниците искаха да правят\", каза още Гебрев.\r\n\t\r\n\tБойко Борисов пък увери, че за него от първия ден на ситуацията е било ясно, че \"частните и държавните фирми са ми еднакво мили\". Той каза още, че протестите на \"Емко\" са били \"накачулени\" от много хора и те просто ги яхнали, но в крайна сметка \"Емко\" ще получи 6 млн. лв., а държавата дори повече\". Премиерът декларира още, че било постигнато споразумение за координирани действия на всички оръжейни фирми на външните пазари.\r\n\t\r\n\tВ отговора на въпрос вижда ли грешка на икономическото ведомство за ситуацията с отнемането на лиценза, спирането на договорите и протестите, Борисов каза, че в случая вижда грешки \"и при Гебрев, и при \"Кинтекс\" и при Министерството на икономиката\".\r\n\t\r\n\t\"Когато под прозорците ти дудукат, тези грешки не се решават, а се мултиплицират\", коментира Борисов. Той допълни, че с \"Емко\" се били разбрали договорите да бъдат направени така, че да не стигат до прокуратурата, но не обясни какво има предвид.\r\n\tНа брифинга не бяха дадени подробности кога ще се експедира спряната продукция, ще се плащат ли неустойки на \"Емко\" за развалянето на договора и как ще се пласира поръчаната набързо на ВМЗ-Сопот продукция.", "date": "2017.10.10", "title": "Държавата даде на заден и връща договорите на \"Емко\""}
{"url": "http://www.mediapool.bg/one-dance-week-zakriva-yubileinoto-si-izdanie-s-revolyutsionniya-spektakal-republika-kalkuta-news270311.html", "text": "Революционно-музикалният спектакъл Република Калакута“ закрива последния фестивален ден на юбилейно издание на  One Dance Week на 15 октомври (неделя). Постановката ще започне в 19.30 в Дома на културата \"Борис Христов“ в Пловдив.\r\n\tСпектакълът е вдъхновен и озвучен от композициите на легендарния Фела Кути – \"баща“ на афробийта и непреклонен бунтар срещу хунтата в Нигерия.\r\n\tКути е смятан за прототип на африканските опозиционери, защото острата сатира срещу режима, репресиите и колониализма в неговите албуми му \"струват“ над 200 ареста.\r\n\t\"Република Калакута“ е ярко, енергично и звучно изпълнение от Африка без маски и клишета, с което Серж Еме Кулибали и неговата взривоопасна танцова трупа ще накарат зрителите да се замислят какво ще правят, когато дойде техният ред да се бунтуват за промяна.\r\n\tВ събота, 14 октомври, на сцената в Пловдив се качва един от безспорните акценти в юбилейната програма на фестивала – провокативното представление на белгийската Peeping Tom \"Майка“. Спектакълът събира различните етапи и състояния в живота на майката, за да ни изненада, изваждайки на показ нейния сложен вътрешен свят на крайности, страхове и мечти. От уплашено малко момиче до 40-годишна жена в затвора на собствената й несигурност, спектакълът достига отвъд очевидното, отвъд това, което си мислим, че знаем за майката, а действието се развива на фона на привидно познат декор – музей, родилно отделение, студио. \"Майка“ вече разтърси публиката света и без съмнение ще предизвика възторжени отзиви и в Пловдив.", "date": "2017.10.10", "title": "One Dance Week закрива юбилейното си издание с революционния спектакъл \"Република Калкута\""}
{"url": "http://www.mediapool.bg/nap-zapochva-lotariya-s-kasovi-belezhki-news270271.html", "text": "Във вторник започва втората лотария с касови бележки на Националната агенция за приходите, съобщава Нова тв. В нея ще могат да участват всички бонове, издадени след 1-ви януари тази година.\r\n\tВ новото издание месечните и годишната награда ще са парични. Голямата награда е 50 000 лева.\r\n\t2000 лева ще се дават всеки месец, а всяка седмица някой ще печели предметна награда на стойност приблизително1000 лева.\r\n\tПрез миналата година, в първото издание на лотарията се регистрираха 51 милиона касови бележки на стойност над 670 милиона лева, уточнявали от НАП.", "date": "2017.10.10", "title": "НАП започва лотария с касови бележки"}
{"url": "http://www.mediapool.bg/za-efekta-ot-nezelenata-zona-za-parkirane-news270264.html", "text": "Свободни тротоари и рехаво паркирани на улицата коли в т. нар. зелена зона и безразборно спрели автомобили буквално навсякъде на границата на териториите, завзети от платените места за спиране. Седмица след фактическото разширяване на зелената зона в София в кв. \"Лозенец\" и улиците между бул. \"Цариградско шосе\" и Военната академия автомобилите мигрираха по граничните улици, на които спирането е безплатно.\r\n\tТам паркират основно хора, които работят в центъра или в завзетите от платеното паркиране райони и не желаят да плащат по 1 лев на час, за да спрат в зоната. Освен това престоят в нея може да е до 4 часа, а за повечето хора работният ден продължава по-дълго. Мигрирането на колите от зелените към \"незелените\" зони прави придвижването във вторите трудно независимо дали става пеша или с кола.\r\n\tЖивеещите, особено в горната част на \"Лозенец\", където зона все още няма, се оплакват също, че трудно намират къде да спрат колите си и риторично питат вкъщи ли да си ги носят.\r\n\tРазширението на зелената зона беше предложено от Столичната община и гласувано от Столичния общински съвет с мотива, че това искат живеещите в тези части от София. Ефектът от въвеждането на платено паркиране е видим в долната част на \"Лозенец\". Обратната връзка към Центъра за градска мобилност, който отговаря за платеното паркиране, също била положителна.\r\n\tВидимо през деня спрелите по улицата коли са малко, а повечето са със стикери за паркиране, които се издават на живеещите в района. Тротоарите са свободни, тъй като от Центъра за градска мобилност са наслагали т. нар. антипаркинг колчета. На места все още мирише на прясна боя от маркировката на зоната.\n\n\r\n\tКонтрастът с т. нар. \"Горен Лозенец\" обаче е очеваден. По обяд в понеделник почти няма свободно място за спиране в улиците между бул. \"Джеймс Баучер\" и бул. \"Н. Вапцаров\". Близо до \"Джеймс Баучер\", който е границата между зелената и незелената зона, паркират избягалите от платеното паркиране. В частта около \"Н. Вапцаров\" пък търсят място работещите в офисите около болница \"Токуда\", както и хората, които идват по работа или като пациенти в болницата.\r\n\tВ свободната от платено паркиране зона спирането е безразборно. Паркирани коли има не само на позволените от закона места. Автомобилите заемат тротоарите, тъй като в тази част антипаркинг колчета няма. Някои са спрели в зелени площи, които отдавна вече са станали кафяви. Паркирани коли има и в кръстовищата. Чистачките на част от автомобилите са вдигнати - знак, че някой се е ядосал от начина, по който са спрели.\r\n\t\"Гледам, че приятелите са щастливи от зелената зона. Сигурно е голям рахат, ако живееш точно в зоната. Живот на 10 метра извън нея - няма!\", коментира жителка на незелената зона. Улиците около блока й станали непроходими още преди реалното влизане в сила на новото платено паркиране. \"Още едно доказателство, че в природата нищо не се губи, особено лекият автомобил - само преминава от една улица на друга! Единствената надежда на тази част от \"Лозенец\" е и тя да пише писмо и да моли за зелена зона. Че да плаща всеки по 100 и кусур лева за паркиране. И така цяла София ще стане зелена зона, а всички ще се снабдим с данък паркиране. Амин!\", допълва тя.\r\n\tПодобно е и положението в другата нова територия, обхваната от зелената зона - улиците между булевардите \"Христо и Евлоги Георгиеви\" и \"Михай Еминеску\". Улиците, които доскоро бяха заети от коли, сега са празни. Свободни места за паркиране има в локалното платно на бул. \"Цариградско шосе\" от Полиграфическия комбинат до Орлов мост - отсечка, в която доскоро да се намери място за спиране беше голям късмет. За сметка на това все повече коли спират по протежението на бул. \"Цариградско шосе\" малко преди започването на локалното при Полиграфическия комбинат.\r\n\tБезразборно паркирани коли има пред блоковете и някогашните градинки около тях, където няма изрични знаци, че става въпрос за зелена зона.\r\n\t\r\n\tЗа спазването на правилата и санкции за шофьорите отговаря \"Пътна полиция\". Столичният инспекторат също може да глобява при неправилно спиране на тротоари, в градинки, в детски градини и училища. Практиката обаче показва, че това се случва рядко и обикновено след сигнали.\r\n\tКолите на нарушителите се вдигат от Центъра за градска мобилност (ЦГМ). Извън зоните за платено паркиране обаче това става основно по нареждане на полицията. ЦГМ прави и акции, когато събере няколко сигнала от един и същи район.\r\n\tПаяците на центъра обаче действат основно в синята и зелената зона и вдигат колите на тези, които не са си платили престоя. Това става, ако шофьорът не се е появи до края на работното време на зоната, за да си плати за поставената скоба. От Центъра за градска мобилност припомниха, че дори и на всяко кръстовище да няма знак за платена зона, както и маркировка на улицата, ако такива знаци има в началото на зоната, то важи платеното паркиране.\r\n\tТака трайният изход от ситуацията е хората от засегнатите гранични квартали също да поискат въвеждане на платено паркиране и да си плащат годишна винетка, за да спират пред домовете си. Всъщност това беше мотивът и на част от жителите на долната част на \"Лозенец\", за да искат улиците им да влязат в зелената зона.\r\n\t\r\n\tВъвеждането на зелена зона улеснява живеещите в районите на нейното действие в намирането на място за паркиране. За това удоволствие обаче се плаща. Хората, които имат постоянен адрес в района на зелената зона, или живеят под наем там, могат да си вземат стикер за паркиране. Цената му е 100 лв. за 12 месеца или по 10 лв. на месец. Ако обаче семейството има две или три коли, цената расте. За втори автомобил се плащат 200 лв., а за трети - 300 лв. За седмицата от разширяването на зелената зона в двата нови района до момента са издадени 4000 винетки.\r\n\tЗа живеещите в т. нар. синя зона, където паркирането е по-скъпо, винетките също са на по-високи цени. За една кола се плащат 150 лв. на година или по 15 лв. на месец. За втори автомобил цената е 300 лв., а за трети - 450 лв.\r\n\tЗа да издаването на стикер е нужно и имотът в зоната да е за жилищни нужди, а не офис например.\r\n\tСтикерите обаче не гарантират на притежателите им място за спиране. В по-натоварените откъм коли райони може да си плащаш, за да спираш пред вкъщи, но да не намериш къде да оставиш автомобила заради хората, които си плащат за час престой.\r\n\tПриходите на Центъра за градска мобилност от платеното паркиране са 25.5 млн. лв. за 2016 г. и са се увеличили с около 2 млн. лв. в сравнение с 2015 г.", "date": "2017.10.10", "title": "За ефекта от (не)зелената зона за паркиране"}
{"url": "http://www.mediapool.bg/nad-5-mln-frantsuzi-se-ochakva-da-protestirat-v-tsyalata-strana-news270273.html", "text": "Хиляди служители от държавния сектор ще стачкуват в цяла Франция, като са планирани около 130 демонстрации в 90 от 96-те департамента на страната, съобщи БТА.\r\n\tЗа първи път от десетилетие деветте френски синдиката, представляващи работещите в държавния сектор, призоваха заедно за стачка днес срещу \"отрицателните\" правителствени реформи в заетостта, информира френската версия на сайта \"Локал. Общо към стачни действия са призовани 5.4 милиона работещи.\r\n\tМакар катализаторът за протестите да се различава в отделните профсъюзи, основният фактор е правителственият план да бъдат закрити десетки хиляди работни места в държавния сектор плюс неотдавнашното замразяване на заплатите, опасността от намаляване на плащанията при болнични и трудовата реформа.\r\n\tПрофсъюз на учителите обяви, че почти половината от началните учители в Париж ще стачкуват, което ще доведе до затварянето на десетки училища.\r\n\tАвиационните власти помолиха авиокомпаниите да отменят една трета от полетите на летищата в страната, заради очаквания недостиг на персонал.\r\n\tЗа първи път от 2009 година синдикатите в болниците се присъединиха към стачния призив.\r\n\tЛекари, фармацевти и зъболекари са призовани да стачкуват заедно с медицинските сестри срещу условията на труд и бюджетните съкращения, като и срещу замразяването на заплатите и въвеждането отново на неплатения отпуск в случай на болест.", "date": "2017.10.10", "title": "Над 5 млн. французи се очаква да протестират в цялата страна"}
{"url": "http://www.mediapool.bg/vse-oshte-nyama-yasnota-za-motivite-na-streletsa-ot-las-vegas-news270274.html", "text": "Все още не са ясни мотивите за стрелбата в Лас Вегас на 1 октомври, която взе 58 жертви.\r\n\tСледователите са се свързали с брата на стрелеца и с други членове на семейството му, разговаряли са с тях, но още нямат яснота какво е накарало Стивън Падок да открие огън по над 22-те хиляди зрители на концерт на открито, съобщи ДПА.\r\n\tШерифът на Лас Вегас Джоузеф Ломбардо каза вчера на пресконференция, че няма доказателства действията на Падок да са били резултат на някаква идеология, както и да е имало и друг стрелец, предаде Асошиейтед прес, цитирана от БТА.\r\n\tШерифът съобщи, че Падок е стрелял по резервоари с гориво, намиращи се близо до хотела си, вероятно, за да отвлече вниманието на службите и да успее да избяга. В хотелската си стая е имал екипировка за лична защита, каза Ломбардо.", "date": "2017.10.10", "title": "Все още няма яснота за мотивите на стрелеца от Лас Вегас"}
{"url": "http://www.mediapool.bg/spored-danni-na-mvr-organiziranata-prestapnost-veche-ne-bila-tsentralizirana-news270275.html", "text": "Организираната престъпност вече не е централизирана, както е била по времето на групировките ВИС и СИК. Сега работят малко групи в градове и села, които са се профилирали в една или друга престъпна дейност и действат самосиндикално. Това каза предн бТВ във вторник директорът на Главна дирекция \"Борба с организираната престъпност\" (ГДБОП) главен комисар Ивайло Спиридонов.\r\n\tТой допълни, че тази структура позволява по-лесно разбиване на престъпните групи. Главен комисар Спиридонов обяви, че всяка седмица ГДБОП провежда между 4 и 5 операции. Той допълни, че откакто съществува Специализираната прокуратура броят на образуваните досъдебни производства нараства постоянно. Тази година има 612 обвинени лица, което било рекорд.\r\n\tНай-много престъпни групи са разбити за наркоразпространение, нарушение на митическите режим, престъпления срещу паричната, данъчната и осигурителната система и т.н.\r\n\tСлед възстановяването на ГДБОП в МВР съставът е намален с 30%, каза Спиридонов. По думите му обаче служителите са достатъчно мотивирани, за да си вършат работата.\r\n\tИвайло Спиридонов отказа да коментира отвличането на Адриан Златков, като само уточни, че по случая е сформиран най-добрия екип, от най-добрите специалисти от всички оперативни структури и извършителите ще бъдат хванати.\r\n\tПо отношение на взломяването на банкомати, директорът на ГДБОП обяви, че има няколко групи, които са специализирани в такъв тип обири, като те стават все по-изобретателни стават по разбиването на банкомати. Ивайло Спиридонов изрази увереност, че и по тези случи, работещите в службата ще си свършат работата.", "date": "2017.10.10", "title": "Според данни на МВР организираната престъпност вече не била централизирана"}
{"url": "http://www.mediapool.bg/lozan-panov-borba-s-koruptsiyata-se-vodi-sas-silna-opozitsiya-nezavisimi-medii-i-sad-news270276.html", "text": "\"Не може да има истинска борба с корупцията без силна опозиция, независима съдебна система и независима журналстика\". Това каза председателят на Върховния касационен съд Лозан Панов във вторник по повод заседанието на Консултативния съвет по национална сигурност.\r\n\tКакто е известно,  беше провалено, без да се достигне до обща позиция. Според Панов създаването на нов “екзотичен“ антикорупционен орган няма как да е решение на проблема с борбата с корупцията, ако властите не дадат решение на въпроса защо не работят \"традиционните\"органи.\r\n\t“Основният свърхдебат за темата борба с корупцията води до следния извод: според мен създаването на нетрадиционни и екзотични структури за борба с корупцията не може да замести недостатъците на съществуващите традиционни механизми на борба с корупцията. Имам предвид прокуратурата, разследващите органи\", каза Панов, цитиран от “Клуб Z“.\r\n\tСпоред него дебат трябва да се води за продължаване на съдебната реформа и за мястото на прократуратав нея, защото \"това ще доведе до стабилизиране на самата прокуратура\".\r\n\tПо повод , че има нужда от засилване на независимостта на съда и повече отченост на главния прокурор, Панов каза, че това не се случва за първи път.\n\n\r\n\t\"Няма как отново да не се забележи това, което казват експертите на Венецинаската комисия. Спомняте си - когато се извършваха промените в Конституцията на Република България, отново бе попитана Венецианската комисия и тя отново изрази мнението си за разделяне на ВСС и начина, по който това трябва да се случи. За съжаление, това не беше направено\", каза Панов.\r\n\tТой каза, че не бива България отново да не се съборазисъс становищата на комисиятакато просто ги подмине.\r\n\t\"Нещо, което за съжаление, е ставало много пъти\", допълни Лозан Панов.", "date": "2017.10.10", "title": "Лозан Панов: Борба с корупцията се води със силна опозиция, независими медии и съд"}
{"url": "http://www.mediapool.bg/krainodesnite-v-avstriya-iskat-stranata-im-da-vleze-vav-vishegradskata-grupa-news270277.html", "text": "Крайнодясната Австрийска партия на свободата (АПС), която се очаква да играе важна роля след изборите на 15 октомври, иска Австрия да се присъедини към Вишеградската група на централно и източноевропейски страни, които са против имиграцията, съобщи Ройтерс. \r\n\t \r\n\tЕвроскептични лидери в Полша, Унгария, Чехия и Словакия отхвърлиха мигрантските квоти, одобрени от мнозинството в Европейския съюз, начело със западните държави. Четирите страни не приемат и предложените от ЕС реформи, които ще доведат до делегиране на повече власт от националните правителства на институциите в Брюксел.\r\n\t \r\n\tАПС, която вероятно ще влезе в бъдещата управляваща коалиция, също иска ЕС да е по-децентрализиран. \n\n\r\n\t \r\n\t\"Това ще . . . укрепи връзките с Вишеградските държави и ще е хубаво и полезно, ако можем дори да станем член на Вишеградската група\", каза председателят на АНС Хайнц-Кристиан Щрахе на предизборен дебат с канцлера социалдемократ Кристиан Керн. Основна тема на диспута бе намаляването на мигрантските потоци и правомощията на Брюксел. \r\n\t \r\n\tАвстрийската партия на свободата и лявоцентристките социалдемократи се борят за второто място на изборите в неделя. Според последни допитвания и двете партии имат подкрепата на около 25 на сто от избирателите. Водещите в анкетите - консерваторите от Австрийската народна партия, едва ли ще получат на изборите толкова повече от 33 на сто, че да имат абсолютно мнозинство. Имайки предвид сериозните разногласия между двете центристки партии, АНС явно ще влезе в следващото коалиционно правителство. \r\n\t \r\n\tКонсервативният лидер Себастиан Курц също като Щрахе похвали унгарския премиер Виктор Орбан затова, че построи ограда по границата, за да не пуска мигрантите в ЕС. За да не губят гласове, австрийските консерватори напоследък се доближиха до антиимигрантските позиции на АНС и се присъединиха към призивите за ограничаване и променяне на правата на ЕС. \r\n\t \r\n\tПредседателят на ЕК Жан-Клод Юнкер предложи на лидерите на страните от Вишеградската четворка да се срещнат на 18 октомври, за да се опита да намали напрежението между тях и по-богатата Западна Европа.", "date": "2017.10.10", "title": "Крайнодесните в Австрия искат страната им да влезе във Вишеградската група"}
{"url": "http://www.mediapool.bg/parvata-sapruga-na-tramp-se-nareche-parva-dama-news270278.html", "text": "Първата съпруга на американския президент Ивана Тръмп на шега се нарече \"първа дама\". Това предизвика недоволството на сегашната му съпруга Мелания Тръмп, която я обвини, че се опитва да привлече вниманието на медиите към себе си. \r\n\t \r\n\tВ интервю за телевизия Ей Би Си Ивана Тръмп, която рекламира книгата си за живота си с Тръмп, каза, че веднъж на две седмици се обажда по телефона на бившия си съпруг и има номера на прекия му телефон в Белия дом, съобщиха осведомителните агенции. \"Всъщност не искам да му се обаждам там, защото там е Мелания\", каза тя.\r\n\t \r\n\t\"И не искам да предизвиквам някаква ревност или нещо подобно, понеже всъщност аз съм първата жена на Тръмп. Нали така? Аз съм първата дама\", добави Ивана Тръмп, смеейки се. След това тя заяви, че според нея на Мелания й е много трудно да бъде в Белия дом и даде да се разбере, че тя самата отлично би се справила с всичко, което се очаква от една президентска съпруга, но каза, че тя не желае такъв живот, защото иска да е свободна. \n\n\r\n\t \r\n\tМелания Тръмп не се поколеба да реагира бързо чрез говорителката си Стефани Гришам. Тя заяви, че Мелания много харесва живота си във Вашингтон и за нея е чест да бъде първа дама. \"Тя смята да използва титлата и положението си, за да помага на децата, а не да продава книги\", заяви говорителката. В изявлението на бившата съпруга явно няма никакъв смисъл, то за съжаление цели само да привлече вниманието и да се вдигне шум около нея, добави Гришам. \r\n\t \r\n\tИвана Тръмп, която е чехкиня по рождение, се жени за Тръмп през 1977 година и е майка на трите му по-големи деца: Доналд младши, Иванка и Ерик. Развеждат се през 1992 г. Тръмп има още две деца: Тифани от втората му съпруга Марла Мейпъл и Барън от Мелания Тръмп, родена в Словения.", "date": "2017.10.10", "title": "Първата съпруга на Тръмп се нарече \"първа дама\""}
{"url": "http://www.mediapool.bg/vertikalnata-gora-na-milano-namira-pazar-ot-kitai-do-holandiya-news270279.html", "text": "Над 20 000 растения и дървета, а това е равносилно на два хектара гори, върху две жилищни сгради: родени от въображението на италианския архитект Стефано Боери, двете вертикални кули Bosco Verticale (Боско Вертикале в превод от италиански вертикална гора) в Милано породиха силен интерес и се изнасят в цял свят - от Холандия до Китай.\r\n\t \r\n\tВ миланския квартал Порта Нуова всички погледи са приковани към тези два небостъргача, покрити със зеленина, където живеят няколко известни личности, сред които е и Иван Перишич, хърватският футболист на Интер Милан.\r\n\t \r\n\tЛиственици, черешови, ябълкови и маслинени дървета, букове . . . На всеки балкон има десетки растения или дървета, подбрани и разположени според устойчивостта им на вятър и предпочитанията им за светлина и влажност.\n\n\r\n\t \r\n\tТози проект \"се роди от силната ми страст към дървета\" и от размисъл за \"начина, по който те могат да станат основен елемент от архитектурата\", обяснява пред АФП Стефано Боери.\r\n\t \r\n\tНеговата дейност има и екологични цели: \"Бях в Дубай през 2007 година и гледах този град, който расте сред пустинята, с над 200 стъклени кули, които подсилват ефекта на топлината\", припомня си той.\r\n\t \r\n\tТака се ражда идеята за сграда, която расте, \"освен да приютява живота, да допринесе за намаляването на замърсеността на града, защото дърветата поглъщат микрочастиците и въглеродния двуокис\".\r\n\t \r\n\t\"Днес градовете произвеждат близо 75% от въглеродния двуокис в атмосферата, а \"присъствието на повече дървета в града означава позиционна битка с врага\", отбелязва архитектът.\r\n\t \r\n\t\r\n\t \r\n\tBosco Verticale е комплекс от две кули с височина съответно 110 и 76 метра и е завършен през есента на 2014 година.\r\n\t \r\n\tДруги жилищни сгради, повече или по-малко озеленени, има и другаде по света, по-специално в Сингапур, но и в Париж с \"Tower Flower\".\r\n\t \r\n\tСамо че мащабът и оригиналността на Bosco Verticale с нейните 20 000 растения и дървета, й донесоха през 2014 г. престижната награда за високи жилищни сгради - International Highrise Award (Франкфурт), а през 2015 година - титлата най-красивата сграда и най-иновативната в света, дадена й от Съвета по високите сгради и градската среда (Council on Tall Buildings and Urban Habitat Чикаго).\r\n\t \r\n\t\"Да се живее тук е нещо уникално, ние сме в пряк контакт с растенията в самия център на града и в съвременен небостъргач\", казва Симона Пици, която може да се наслаждава на планините от апартамента си на 14-ия етаж.\r\n\t \r\n\t\"През последните три години растенията много се развиха, виждаме ги как се променят от сезон на сезон\", допълва тя с усмивка.\r\n\t \r\n\tБоери е работил с ботаници цели три години, за да създаде разсадник с 1000 дървета, които са били \"обучени\" да растат в специални условия, а след това да ги засади.\r\n\t \r\n\tПредизвикателствата, които е трябвало да се преодолеят, са били множество: от височината до структурата на балконите и парапетите, на които е трябвало да се сложи растителността, до начина за укрепване на корените на дърветата, като се мине през тежестта и състава на почвата. Тестовете за устойчивост са се правели в специализиран център по ураганите в Маями.\r\n\t \r\n\t\"На всеки човек, който живее в сградата се падат близо две дървета, 10 храста и 40 растения\", отбелязва Боери.\r\n\t \r\n\t\r\n\t \r\n\tПроектът освен това е изпълнен с поезия - вместо пестициди 9000 калинки са поставени със задачата да се борят срещу паразитите. \r\n\t \r\n\t\"Случи се нещо изключително, което също не очаквахме и това бе невероятният брой птици, които долетяха тук, за да си направят гнезда. Имаме малки соколи на покрива както и дългокрили лястовици, които преди бяха изчезнали от Милано\", с радост разказва архитектът.\r\n\t \r\n\tБоери и неговият екип днес работят по десетки проекти за Bosco Verticale в света: в Лозана (Швейцария), Утрехт (Холандия), Сао Пауло (Бразилияl), Тирана (Албания) . . . \r\n\t \r\n\tВ Айндховен, Холандия, целта е да бъде построено социално жилище - нещо много по-различно от луксозните апартаменти на Bosco Verticale в Милано, които струват средно 11 000 евро за квадратен метър. \"Този проект много ми харесва\", подчертава Боери, обяснявайки, че той е напълно изпълним, защото дърветата не струват скъпо.\r\n\t \r\n\tВ Китай се строят две кули в град Нанцзин, проектира се хотел в Шанхай, а в Лячжоу трябва да изникна \"горски град\" с близо 200 сгради.\r\n\t \r\n\t\"Китай е на път да си даде сметка за драматичния проблем със замърсяването на въздуха, но и с дивашката урбанизация\", обяснява архитекта.\r\n\t \r\n\t\"Когато 15 милиона селяни напускат всяка година родните си места, за да се преместят в града, трябва да се мисли за отговорите, с нови зелени градове\", допълва той.\r\n\t \r\n\tИменно поради тази причина той е решил да не патентова Bosco Verticale и дори е разкрил \"всички нейни тайни и техники\" в една книга. \"Бих бил щастлив, ако това стане начин за развитие на градовете\", казва той.", "date": "2017.10.10", "title": "\"Вертикалната гора\" на Милано намира пазар от Китай до Холандия"}
{"url": "http://www.mediapool.bg/deset-zhertvi-pri-mashtabni-pozhari-v-kaliforniya-news270280.html", "text": "Броят на жертвите на природните пожари, които вилнеят в някои винарски райони на Калифорния, достигнаха десет, съобщиха световните агенции. \r\n\t \r\n\tУнищожени са най-малко 1500 жилищни и бизнес сгради, хиляди са напуснали домовете си, бягайки от огъня. \r\n\t \r\n\tПроблемът се усложнява от силния вятър, който раздухва пламъците. В район северно от Сан Франциско, от Напа на юг до Рединг на север, горят 14 големи пожара. Пламъците са обхванали над 160 кв. километра.\n\n\r\n\t \r\n\tВ три окръга - Напа, Сонома и Юба е обявено извънредно положение. В град Санта Роса е обявен полицейски час от залез до изгрев слънце като мярка за борба с мародери. \r\n\t \r\n\tНа жителите на някои райони бе наредено да се евакуират. Около 114 000 домакинства са останали без ток.", "date": "2017.10.10", "title": "Десет жертви при мащабни пожари в Калифорния"}
{"url": "http://www.mediapool.bg/polovinata-sadii-vav-vss-ne-iskat-da-se-zanimavat-s-metodi-lalov-news270281.html", "text": "Точно половината от членовете на Съдийската колегия на Висшия съдебен съвет отказаха във вторник да влязат в дисциплинарния състав по делото срещу бившия шеф на Софийския районен съд Методи Лалов.\r\n\tПърво всичките шестима членове на съдийската квота в колегията решиха дружно да се отведат от състава, защото Лалов заведе дело срещу начина, по който бяха избрани. Съдията обжалва изборите с аргумент, че няма достатъчно убедителни доказателства за сигурността на електронното гласуване за членове на ВСС. Той в крайна сметка загуби делото.\r\n\tТака за разпределение в дисциплинарния състав на Лалов останаха само членовете на колегията, избрани от Народното събрание. След случаен избор за членове на състава бяха посочени Вероника Имова, Даниела Марчева и Стефан Гроздев. За докладчик по делото бе псочен Гроздев, който обаче също си направи отвод. Той обясни, че докато е бил шеф на Софийския апелативен съд е имал взаимоотношения с Лалов, което може да повлияе на обективността му.\r\n\tНакрая съставът бе попълнен с бившия заместник-председател на Върховния административен съд Боян Магдалинчев.\r\n\t“Отводите на членовете на ВСС, избрани от съдиите, с аргумент, че съм обжалвал избора на членове на ВСС е несериозен. Ако това е основание тези членове да не са безпристрастни, как ще се произнасят впоследствие по всеки друг въпрос, касаещ статута ми на съдия, и в частност при гласуване на предложението на дисциплинарния състав от съдийската колегия? Така на практика професионалната ми съдба е оставена в ръцете на членовете на \"политическата квота\" от ВСС, спрямо които имам още по-голямо основание да съм резервиран. Нима стана ясно по какви съображения бяха избрани, къде и колко пъти са се срещали с представители на политическите партии, дали и какви ангажименти са поели срещу номинирането им?“, коментира Лалов в профила си във Фейсбук.\n\n\r\n\tМетоди Лалов е известен в системата с пиперливия си език. Той беше кандидат за член на ВСС, но не получи достатъчна подкрепа от колегите си.\r\n\tОт началото на година бившият шеф на Софийския районен съд се превърна в най-проверявания магистрат в страната. Предишният състав на ВСС му образува дисциплинарно производство заради създадената от него “лоша“ организация на работа в районния съд.\r\n\tТова се случи, след като през декември миналата година Лалов инициира най-големия съдийски протест до момента пред сградата на ВСС, изкарвайки на улицата стотици магистрати и съдебни служители срещу зависимостите в съдебната система. Конкретният повод за демонстрацията бе фактът, че от години ВСС игнорира проблемите на най-натоварения съд в страната. Лалов е сред малцината действащи магистрати, които си позволяват остро да критикуват кадровиците във ВСС.\r\n\tТака ВСС обяви война на Лалов, изпращайки сигнал срещу него до прокуратурата за проведена от него обществена поръчка с мултифункционални принтери. Нередности в поръчката бяха открити при одит на Сметната палата, която можеше и сама да сигнализира държавното обвинение, ако имаше данни за престъпление. Любопитното в случая е, че това бе първият път, в който ВСС праща одит на Сметната палата към прокуратурата.\r\n\tПосле Лалов бе заплашен от ВСС, че ще бъде проверяван и за течовете във \"военното НДК\", въпреки че е алармирал многократно за бездействието на ВСС и правосъдното министерство по казуса. След това съдията бе наказан със забележка заради забавени дела. Междувременно магистратът беше посетен от служители на ДАНС по искане на прокуратурата. Оказа се, че той е проверяван на най-високо ниво за освобождаването на чистачка и деловодителка.", "date": "2017.10.10", "title": "Половината съдии във ВСС не искат да се занимават с Методи Лалов"}
{"url": "http://www.mediapool.bg/za-maitapa-kupona-i-dva-zdravi-patriotichni-balgarski-hya-news270242.html", "text": "Има две истини, правотата на които за пореден път установих емпирично докато пътувах в пустинята Атакама в Чили. Първата е, че не можем да избягаме от нещата, от които искаме да избягаме, дори да отидем по средата на пустинята (в моя случай - буквално). Второто е, че действителността (почти винаги) е по-странна и от най-развинтеното въображение.\r\n\tНа около 60 километра от град Антофагаста на чилийското крайбрежие на Тихия океан - в сърцето на най-сухата пустиня в света, Атакама, се намира една скулптура, назована \"Ръката на пустинята\". Скулптурата е дело на чилийския скулптор Марио Ираразабал и е инсталирана покрай Трансамериканската магистрала свързваща Аляска на север с Ушуая на юг. Скулптурата представлява една ръка заровена до половината в пясъка и символизираща човешката накърнимост и безпомощност в лицето на стихиите.\r\n\tПреди изгрев вече бях на магистралата и поех по отклонението водещо към \"Ръката на пустинята\", така че да мога да я видя още с първите лъчи на слънцето. Скулптурата е наистина забележителна. Високата десетина метра ръка се извисява в лунния пейзаж на Атакама и създава онова неповторимо за изкуството, а и за живота, усещане, че хем си тук, хем не си. А рационално погледнато се намираш по средата на едно от най-суровите места в света, под звездите, и в същото време една огромна ръка се подава от почвата и ти напомня, че не си сам.\r\n\t\r\n\t\"Ръката на пустинята\" поне на теория не би трябвало да обижда никого - нито комунистите (каквито в Чили има), нито фашистите (каквито в Чили също има). Нито гейовете, нито стрейтовете. Нито месоядните, нито веганите. Нито русофилите, нито русофобите. Нито левскарите, нито цесекарите. Обратното - \"Ръката на пустинята\" би трябвало да напомня, че винаги, дори от пустошта на Атакама към нас ще се протегне приятелска ръка.\n\n\r\n\tДа, ама не, както казваше бай Петко Бочаров, бог да го прости.\r\n\tПриближавайки към ръката в сумрака на ранната пустинна утрин, започнах да различавам няколко графити, очевидно неотдавна изписани по нея.\r\n\tПознахте, уважаеми читатели българи.\r\n\tНа ръката, с дебел, червен фулмастер (от онези, които са \"перманентни\" и се трият трудно) някой беше написал думичката Х*Й. Не един път, дами и господа - два пъти. Два червени Х*Я в средата на пустинята Атакама, в Чили, в Латинска Америка, на около 12 000 километра от територията, където думичката Х*Й се използва по няколко хиляди пъти на ден от най-различни хора с най-разнообразно образование и социален статут.\r\n\tПризнавам, рядко оставам без думи (а и да не бях останал, нямаше кой да ги чуе, защото бях съвсем сам под звездите на южното небе). Но този път това се случи, и аз започнах да размишлявам, макар главата ми да беше изпразнена от ниското атмосферно налягане.\r\n\t\r\n\tСлед 10 минути се появи едно съвсем реално чилийско семейство (с три деца), които моментално започнаха да си приказват на испански и единственият момент, в който млъкнаха, беше когато бащата на семейството посочи с ръка към изписаната на кирилица/българица думичка Х*Й. Хората започнаха нещо да обсъждат.\r\n\tМожех да се включа с обяснение.\r\n\tЦелта на обикновените вандали, каквито има навсякъде по света, е да бъдат видими - да направят обекта на своя вандализъм познат на максимално голям брой хора. В Латинска Америка те можеха да напишат Polla, което означава Х*Й на испански. Ако искаха обаче да станат наистина глобални, можеха да напишат нещо като Dick, Prick, или просто разбираемото за всички хора на планетата Fuck Off, което би им решило проблема със самоидентификацията лесно и бързо.\r\n\tНо не. Х*Й на кирилица е нещо много специфично, дами и господа. Ще те разберат само нашите сънародници. Непознаващите тънкостите на славянската култура ще го вземат за някакво странно математическо уравнение, в което Х и У са ясни, но има едно голямо неизвестно - буквичката Й.\r\n\tВ началото, признавам, бях леко разочарован. Тези два Х*Я ми бяха отнели правото да се чувствам поне за няколко минути като откривател на това място и на скулптурата на Ираразабал. Не че съм мислил, че ще съм първият българин, който я вижда, но поне се надявах малко време да остана сам.\r\n\t\r\n\tСлед това обаче чувството ми на разочарование рязко премина в чувство на национална гордост. Х*Й! Два големи, червени Х*Я! Ами това, скъпи сънародници, е нещото, което ние колективно ядем от 10 години насам! Това е най-доброто описание, което човек може да направи на скъпата ни татковина, ако се вгледа в нея от другия край на планетата. Ако някак космически можеше да се погледне на България, какво щеше да се види освен обектите, така прилежно обозначени на кирилица върху една скулптура в пустинята Атакама, която поне на теория не би трябвало да обижда никого?\r\n\tИма и трето обяснение, разбира се. Всичко е било само шегичка, майтап. Нещо като майтапчийските снимки, които заместник министър-председателят на територията на север от Гърция си бил правил в Бухенвалд или като шегичките, които бойкоборисовият депутат си прави в теливизонните студия. Майтап да става, купонът да тече.", "date": "2017.10.10", "title": "За майтапа, купона и два здрави, патриотични български х*я"}
{"url": "http://www.mediapool.bg/shefkata-na-programite-na-angliyski-na-bbs-idva-v-sofiya-za-mtel-media-masters-2017-news270298.html", "text": "Шефката на ББС Уърлд Сървиз (BBC World Service English) Мери Хокадей, която отговаря за подбора и създаването на аудио съдържание, предназначено за англоговореща аудитория на медийната група, ще е специалният гост на церемонията по връчването на журналистическите награди , съобщиха от телекома във вторник.\r\n\tТази година церемонията в София ще се проведе на 8 ноември, а основната тема на събитието ще бъде \"Петата власт”. Мери Хокадей ще говори за силата, която обединява в едно влиянието на медиите, хората и големите компании, като източници на информация, които формират обществено мнение и променят нагласи.\r\n\tМери Хокадей работи в ББС от 1986 г. В началото на 1990-те е кореспондент на медията и на \"Индипендънт\" (The Independent) в Прага, отразявайки посткомунистическите процеси в Чешката република. Между 2001 и 2006 г. вече е редактор на BBC World Service News and Current Affairs, проследявайки събитията, свързани с 11 септември, Афганистан и инвазията в Ирак. Под нейно ръководство отделът ѝ е отличен със наградата Sony Gold за отразяването на събитията около атентата в Световния търговки център през 2001 г.\r\n\tПрез 2006 г. Мери Хокадей става заместник ръководител на BBC Radio News, където работи с екипите на Today, The World at One и Radio 5live. Впоследствие тя застава начело на BBC Newsroom, отговаряйки за централните радио емисии на BBC News, BBC News Channel, BBC Radio Newsroom, както и за новинарския уебсайт BBC News. От 2014 г. насам Мери Хокадей оглавява BBC World Service English. Мери Хокадей също така е автор на биографията на Милена Йесенска, чешки журналист и муза на Франц Кафка.\r\n\tВ тазгодишното издание на журналистическия конкурс Mtel Media Masters се включиха авторите на над 130 отделни материала, от които ще бъдат обявени и победителите в трите категории на надпреварата. По традиция се включиха представители на електронни, печатни и интернет медии, както и журналисти на свободна практика. Най-доброто от тяхната работа през годината ще бъде оценено от независимо жури, което класира постъпилите материали по следните пет критерия: релевантност към темите на конкурса, информативност, обективност, аналитичност, творчески подход и стил.\n\n\r\n\tПрофесионални партньори и организатори на седмото издание на  отново са  и фондация .", "date": "2017.10.10", "title": "Шефката на програмите на английски на ББС идва в София за Mtel Media Masters 2017"}
{"url": "http://www.mediapool.bg/dzheneral-motars-kupuva-tehno-startap-za-uskoryavane-na-avtonomnite-si-koli-news270296.html", "text": "\"Дженерал мотърс\" (General Motors) обяви, че купува стартъп компанията \"Строуб\" (Strobe) в опит да ускори разработването на собствени самоуправляващи се автомобили, предадоха световните агенции.\r\n\t\"Строуб\" притежава сензорната технология ЛИДАР (LIDAR), използваща лазери, за да създаде изображения с висока резолюция за картографиране на околната среда, което е важна част системите на автономните коли. Технологията измерва не само разстоянието до определен предмет на пътя - автомобили, хора или други обекти, но и неговата скорост. Тя е сред основно ползваните за идентифициране на обекти от разстояние, обяснява Ройтерс.\r\n\t\"Придобиването на ЛИДАР-технологията на \"Строуб\" ще доведе да значително намаляване на разходите и подобряване на възможностите на нашите автомобили и ще позволи по-бързото приключване на мисията ни\", заявиха от компанията. Очакванията са с 99 на сто да се свият разходите за системата ЛИДАР като сензорната технология се сведе до един чип.\r\n\tГолемите автомобилостроители са в яростна конкуренция кой ще успее пръв да изкара на пазара коли на пълен автопилот. Очаква се първите изцяло автономни автомобили да се появят в ограничена форма около 2020 година. \"Дженерал Мотърс\" и конкурентът му \"Форд\" (Ford) обявиха, че целта им е да пуснат в продажба напълно самоуправляващи се коли към 2021 г.", "date": "2017.10.10", "title": "\"Дженеръл Мотърс\" купува техно стартъп за ускоряване на автономните си коли"}
{"url": "http://www.mediapool.bg/pravitelstvoto-osvobozhdava-hristo-stoichkov-kato-pocheten-konsul-v-ispaniya-news270295.html", "text": "Външно министерство започна процедура по освобождаването на футболната легенда Христо Стоичков като почетен консул в Испания и се очаква решение на правителството, съобщиха от дипломатическото ведомство. \r\n\t \r\n\tОт МВнР обясняват, че освобождаването му се налага от това, че през последните няколко години дейността му е затруднена, защото пребивава основно в САЩ. \r\n\t \r\n\t\"В допълнение следва да се има предвид, че в бъдеще ефективното изпълнение на функциите на почетен консул от страна на г-н Стоичков ще бъде възпрепятствано поради усложняване на комуникацията му с официалните власти на Кралство Испания заради последните му публични изяви\", посочват от министерството.\n\n\r\n\t \r\n\tПо-рано тази седмица от Външно министерство отрекоха да са получавали официално нота от испанското посолство в София във връзка с изявите на Стоичков около референдума в Каталуня, но неофициални източници потвърдиха, че има силно напрежение по темата с Мадрид. \r\n\t \r\n\t\"Кралство Испания е стратегически партньор и приятел на България, поддържаме отлични двустранни отношения на всички равнища и интензивно сътрудничество във всички области от взаимен интерес\", посочват още от МВнР.\r\n\t \r\n\tХристо Стоичков изпълнява функциите на почетен консул в Барселона, откакто бе назначен през юни 2011 г. от първия кабинет \"Борисов\". Освен за провинция Каталуня, той отговаря и за българите, живеещи в Арагон, като до момента не е ясно какви заслуги има за този период. \r\n\t \r\n\tПовод за недоволството на испанското кралство срещу бившия футболист е скандалът, който той забърка в ефира на мексиканската телевизия \"Унивижън\" след сблъсъците на полицията с желаещи да гласуват на референдума за независимост на Каталуня преди седмица.\r\n\t \r\n\tСтоичков обвини испанския вицепремиер Сорая Саенс де Сантамария, че е изпратила полиция срещу желаещите да гласуват в незаконния референдум, защото е последователка на испанския диктатор Франко.\r\n\t \r\n\t\"Дядо й е франкист, баща й е франкист, тя е франкист и дори и синът й е франкист\", заяви българският почетен консул, призовавайки Сантамария да подаде оставка.\r\n\t \r\n\tТя пък реагира, изразявайки намерение да съди Стоичков, засегната най-вече от квалификацията за непълнолетния й син. Това провокира незабавно извинение от страна на бившия футболист, което обаче не трогна испанския вицепремиер.", "date": "2017.10.10", "title": "Правителството освобождава Христо Стоичков като почетен консул в Испания"}
{"url": "http://www.mediapool.bg/grozna-sadebna-bitka-mezhdu-bivshite-shefove-na-ktb-i-sinditsite-news270299.html", "text": "В грозна съдебна схватка помежду си са бившите шефове на фалиралата КТБ и синдиците на банката.\r\n\tОказва се, че от месеци четиримата бивши директори на трезора Илиан Зафиров, Александър Пантелеев, Георги Христов и Георги Зяпков не се явяват на заведените срещу тях дела от синдиците на банката. Въпросните дела обаче се оказват не едно и две, а 112, което пък поставя ответниците в тотална невъзможност да се защитят, защото трябва да наемат десетки адвокати, които да ги представляват във всеки един от процесите.\r\n\tОсвен по банковите дела бившите шефове на фалиралата банка са обвиняеми и за сериозни престъпления чрез мегаделото за фалита на трезора, което бе заведено пред специализирания съд.\r\n\tЗаради сложната ситуация, в която са се озовали, четиримата бивши шефове на КТБ са внесли оплакване до куп институции, включително до омбудсмана Мая Манолова и до председателя на Висшия адвокатски съвет Ралица Негенцова.\r\n\tСиндиците на КТБ и надзираващият ги Фонд за гарантиране на влоговете в банките (ФГВБ) пък внесоха свое искане в правната комисия в парламента с цел да се промени законът така, че банката, завела всичките 112 дела, да не плаща високите адвокатските хонорари на ответниците чрез назначаването на т. нар. особен представител. Изчисленията сочеха, че в този случай КТБ (н) трябва да плати към 12 млн. лв. за 112-те иска, без гаранция за изхода на делата. Mediapool обаче научи, че синдиците са се отказали от варианта с промяна на закона и ще се търси начин за водене на делата, без да се стига до необходимостта от особен представител.\n\n\r\n\t\"Срещу бивши администратори на КТБ, включително и срещу въпросните лица (Зафиров, Христов, Пантелеев и Зяпков, б. р.), са предявени 112 иска с общ материален интерес в размер на 2.4 млрд. лв.“, обявиха синдиците на КТБ във вторник.\r\n\tТе твърдят, че от предявяването през април 2017 г. на исковете срещу бившите администратори на КТБ досега Софийският градски съд \"е правил многократни опити да призове въпросните лица, но те не могат да бъдат открити на официално регистрираните или посочените от тях постоянни или настоящи адреси по местоживеене“.\r\n\tПо тази причина на четиримата не могат да им бъдат връчени документите, приложени по делата, с което се затруднява съдебният процес. \"Това налага назначаване на особени представители, за което предявилият исковете – КТБ АД (н), е длъжна да заплати високи адвокатски възнаграждения. Укриването на лицата, срещу които са заведени делата, цели именно това – да бъде принудена КТБ АД (н) да заплати от масата на несъстоятелността тези възнаграждения“, твърдят синдиците.\r\n\tПричината за огромния брой дела била, че става дума за отделни нарушения, в които въпросните директори са участвали в различни конфигурации и с други лица, така че нямало как исковете да бъдат обединени.\r\n\tДен преди съобщението на синдиците оплакване до институциите и медиите разпространиха четиримата обвиняеми бивши шефове на КТБ. Те протестират срещу исканата от ФГВБ промяна в закона, с която КТБ да бъде освободена от заплащането на възнагражденията на особените процедуални представители. Те по принцип са значително по-високи от тези на служебните адвокати.\r\n\t\"В случай че Народното събрание приеме това предложение на управителния съвет на Фонда за гарантиране на влоговете, ние ще бъдем лишени от ефективна правна защита по тези искове, тъй като сами нито можем да организираме защитата си (дори и физически - предоставяне в съда на 162 отговора на искови молби в 14-дневен срок) по тези общо 174 иска (12 + 162), заведени от КТБ (н) против нас за сумата от 2.6 млрд. лева по чл. 57, ал. 3 от Закона за банковата несъстоятелност, нито можем да ангажираме адвокати, които да ни защитават по тези дела, поради големите материални интереси на исковете. Не можем да ползваме и правна помощ по тези дела, тъй като няма и не може да се намери нормален адвокат от всички правоспособни адвокати в Република България, който да се ангажира професионално по 174 дела за 2.6 млрд. лева срещу хонорар от 300 лева на съдебна инстанция на всяко едно от тези 174 дела”, посочиха в оплакването си бившите шефове на КТБ. Данните им за броя на делата и сумата се разминават с тези на синдиците, защото те твърдят, че имат информацията от медийни публикации.\r\n\tОбвиняемите бивши директори твърдят, че действията на синдиците са умишлени, а целта е да не им се даде право на защита.\r\n\t\"В заключение държим да подчертаем, че стойността на личното ни имущество е в милиарди пъти по-малка от общата сума от 2.6 млрд. лв. на заведените от КТБ (н) горепосочени 174 иска против нас. Това прави тези искове безпредметни, де юре и де факто“, пишат още четиримата обвиняеми.\r\n\tБез да коментират дали самите те могат да бъдат открити от съда или не и дали се явяват на процесите, ексдиректорите призовават институциите да им предоставят достъп до справедлив съдебен процес. Въпреки че те самите са обвиняеми за участие в организирана престъпна група за източването на КТБ, в писмото си до Мая Манолова и Ралица Негенцова изразяват загриженост чрез хонорарите за многобройните дела да не се допусне \"поредното беззаконие и повторно ограбване на вложителите и останалите кредитори на КТБ (н) след изкуствено и насилствено предизвикания фалит на банката от известни на обществото лица и институции“.", "date": "2017.10.10", "title": "Грозна съдебна битка между бившите шефове на КТБ и синдиците"}
{"url": "http://www.mediapool.bg/i-gugal-razsledva-ruska-vrazka-okolo-izborite-v-sasht-news270283.html", "text": "Гугъл откри доказателства, че руски профили са използвали платформите от услуги на компанията в опит да окажат влияние на изборите в САЩ през 2016 г., писа \"Вашингтон поуст\" в понеделник, позовавайки се на анонимни вътрешни източници от компанията.\r\n\tВъзможно е целта да е била разпространяване на дезинформация с помощта на много от продуктите на Гугъл, включително Ютюб, реклами в търсачката, пощата и рекламната мрежа Дабълклик. За платените съобщения и видео материали, неизвестната руска група е изхарчила около 100 хил. долара. Чрез закупеното рекламно пространство, посланията са разпространявани по множество канали в интернет и през най-използваните услуги за търсене.\r\n\tГугъл не коментира официално публикациите, но все пак признава, че разследва сметка от около 100 хил. долара, свързана с Русия. Все още не е ясно дали рекламите са били свързани с интернет тролове и разпространение на фалшива информация или са закупени от руски фирми или държавни органи.\r\n\tПреди време технологичният гигант заяви, че руската връзка в американските избори не е техен проблем, тъй като политиките на предоставяне на услуги се следват много стриктно и контролът е постоянен.\r\n\tОбстоятелствата около евентуална руска намеса се разследват малко след като от  и оповестиха, че тяхната социална мрежа е използвана от руски ферми за тролове около изборите в САЩ миналата есен, спечелени от Доналд Тръмп. Източници от Гугъл заявяват, че вероятно действащите лица в случая са различни и нямат пряка връзка с вече разкритите ферми за тролове.\r\n\tРазследването на Гугъл все още е в начален етап, така че броят на сметките и сумата на похарчените средства все още не са известни. Разследващите предполагат, че влиянието на руските групи в Туитър, Фейсбук и други мрежи всъщност е било масово подценено.\r\n\tПо-рано миналия месец, Конгресът на САЩ  на Фейсбук, Гугъл и Туитър на изслушване във връзка с разследването за възможна руска намеса в президентските избори, което се очаква да бъде проведено на 1 ноември тази година.", "date": "2017.10.10", "title": "И Гугъл разследва руска връзка около изборите в САЩ"}
{"url": "http://www.mediapool.bg/izbranichkata-na-sadiite-ot-sofiyskiya-gradskiya-sad-stana-negov-vremenen-shef-news270301.html", "text": "Съдийската колегия на Висшия съдебен съвет избра от втория път Десислава Попколева за временен ръководител на Софийския градски съд (СГС). Това се случи във вторник след тричасов тягостен дебат, който бе първи сериозен тест за съотношението на силите в новия кадрови орган на съдебната власт. Стана ясно, че шефът на Върховния административен съд Георги Колев вече няма решаваща дума в Съдийската колегия.\r\n\t \r\n\tДосега съдия Десислава Попколева бе заместничка на внезапно напусналия председател на СГС Калоян Топалов, изявил се като опонент на статуквото в съдебната власт. Преди десетина дни Общото събрание на съдиите в Софийския градски съд излъчи Попколева като желан временен ръководител. При първия вот обаче кандидатурата й събра едва 7 гласа подкрепа във ВСС при необходимост от поне 8.\r\n\t \r\n\tСрещу нея бе издигната кандидатурата на съдия Стефан Милев, който само допреди година и половина бе прокурор. Въпреки нищожният си съдийски стаж Милев оглави за няколко месеца Софийския районен съд, а сега бе издигнат и за шеф на СГС. Кандидатурата му бе предложена от Даниела Дончева, която управлява Софийския апелативен съд и бе близка до мнозинството в стария съдебен съвет. В новия ВСС обаче кандидатурата на Стефан Милев не мина. Той събра само 4 гласа.\n\n\r\n\t \r\n\tТака ВСС трябваше да проведе още едно заседание, на което да избере временен ръководител на Софийския градски съд, поставен пред угрозата от нова управленска криза. Този път Десислава Попколева получи 10 гласа \"за\" срещу само 3 \"против\".\r\n\t \r\n\tБламиране, блокиране, формализъм до абсурд\r\n\t \r\n\tРешението на Съдийската колегия на ВСС в подкрепа на Попколева бе предшествано от обсъждане, запомнящо се с абсурден формализъм и опити за надцакване между членовете на колегията. Затова и финалният вот за Десислава Попколева изглеждаше като резултат на изтощение.\r\n\t \r\n\tОтправната точка за дебата бе кандидатурата на апелативния съдия Красимир Машев, издигнат от шефа на Върховния касационен съд Лозан Панов. Председателят на ВКС предложи Машев, защото Десислава Попколева и Стефан Милев бяха отхвърлени.\r\n\t \r\n\tЗапочна двучасова дискусия дали Лозан Панов изобщо може да издига кандидатура за временен шеф на СГС. Според половината членове на колегията той може да издига само кандидатури за постоянен началник, но не и за временен. Главен вдъхновител за блокиране на предложението на Панов бе шефът на Върховния административен съд Георги Колев, който в стремежа да наложи тезата си прибегна до смехотворни аргументи.\r\n\t \r\n\tКолев заяви, че ВСС няма правила, които да позволяват на Панов да издига кандидат за временен шеф на СГС. Фактът, че нищо не забранява това, не бе споменат. Шефът на ВАС каза също, че Панов можел да издига кандидатура само за временен шеф на апелативен съд, защото така нямало да се прескачат нива в системата. След това Колев стигна до извода, че Панов все пак можело да издига кандидатура за временен шеф на СГС, но само ако такава не е издигната вече от шефката на Софийския апелативен съд. Даниела Дончева имала най-голямо право на това.\r\n\t \r\n\t\"Тука е разликата, колега Панов, ако я разбирате\", обърна се Георги Колев към Лозан Панов, който му отговори: \"Не, вашата логика не я разбирам\".\r\n\t \r\n\tЦялата пледоария на Георги Колев имаше за цел да покаже, че номинираният от Панов кандидат няма да мине, който и да е той. Шефът на ВАС си държеше на бившия прокурор Стефан Милев, който вече беше категорично отхвърлен от ВСС.\r\n\t \r\n\tЦели два часа и половина ВСС посвети на разисквания дали Лозан Панов може или не може да издигне кандидатурата на Красимир Машев. Стигна се дори до гласуване по този въпрос и ВСС се раздели точно на две – 7 на 7 гласа. Имаше предложение за прегласуване, което се прие с 8 на 6 гласа. Прегласуването доведе до нов тупик – 7 на 7. Кадровиците сякаш бяха забравили, че седмица по-рано пак Лозан Панов издигна кандидатурата на фаворитката на съдиите от СГС Десислава Попколева. Тогава те я приеха за гласуване без никакви възражения.\r\n\t \r\n\tВСС бе забравил и че самият Стефан Милев бе назначен по-рано тази година за временен шеф на Софийския районен съд по предложение на членове на ВСС, а не по идея на горестоящия си съдебен началник.\r\n\t \r\n\tВ условия на пълен блокаж ВСС бе принуден да приеме, че съдия Красимир Машев не е издигнат от Лозан Панов, а се е самономинирал. Кандидатурата му все пак трябваше да бъде гласувана. Апелативният съдия бе повикан по телефона за изслушване пред съдебния съвет. Той се появи, за да каже, че е каже, че не желае да участва в това надцакване.\r\n\t \r\n\tТрябва да запазя авторитета си \r\n\t \r\n\t\"Дойдох тук, за да запазя този авторитет, тъй дълго пазен през годините. Аз дадох съгласие и поех отговорност пред съдията Панов за този тъй важен пост. Не желая да бъда нито временно изпълняващ, нито постоянно изпълняващ председател на Софийския градски съд. Поех отговорност, не съм правил волеизявление, че искам да бъда председател\", обяви съдия Красимир Машев.\r\n\t \r\n\tТой отправи призив към кадровиците: \"Този съд се нуждае от спокойствие, от човещина, първото ви генерално решение дава сигнал към системата. Искаме ли, не искаме ли, желаем или не, България се променя. Не трябва да се капсулираме от промяната. Призовавам ви да се разреши този въпрос възможно най-бързо, за да може съдебни заседатели и съдии да се успокоят\".\r\n\t \r\n\tСъдебните кадровици за кратко изпаднаха в неловко мълчание. Тогава Боян Магдалинчев (политическа квота, ГЕРБ) даде сигнал, че групата около Георги Колев е склонна на компромис. Той подкрепи тезата, че законът може да бъде спазен, ако ВСС избере за временен шеф първия по старшинство заместник на бившия шеф Калоян Топалов. Това бе съдия Мина Мумджиева, но тя вече си бе направила отвод, защото съпругът й е съдебен инспектор и няма как да я проверява. Втора по старшинство бе Десислава Попколева.\r\n\t \r\n\tСлед целия този цирк новият ВСС стигна до първия си ключов избор. Предстои изборът за шеф на Върховния административен съд.", "date": "2017.10.10", "title": "Избраничката на съдиите от Софийския градския съд стана негов временен шеф"}
{"url": "http://www.mediapool.bg/tramp-predizvikva-tilarsan-da-si-premeryat-koefitsientite-na-inteligentnost-news270297.html", "text": "Американският президент Доналд Тръмп предизвика държавния секретар Рекс Тилърсън да си премерят коефициентите на интелигентност, ако Тилърсън наистина е нарекъл Тръмп \"дебил\", както беше съобщено в медиите, съобщи Асошиейтед прес.\r\n\t\r\n\t\t \r\n\t\r\n\t\t\"Смятам, че това е фалшива новина. Но ако наистина го е направил, предполагам, че ще трябва да си премерим коефициентите на интелигентност. И мога да ви кажа още отсега кой ще спечели\", заявява Тръмп в интервю за списание \"Форбс\".\r\n\t\r\n\t\t \r\n\t\r\n\t\tРазговорът с изданието се е състоял в петък. \n\n\r\n\t\r\n\t\t \r\n\t\r\n\t\tМиналата седмица американската телевизия Ен Би Си съобщи, че Тилърсън нарекъл Тръмп \"дебил\" и заплашил да подаде оставка след бурна среща в Пентагона това лято заради дълбоки разногласия с президента. \r\n\t\r\n\t\t \r\n\t\r\n\t\tСпоред американската медия, която се позова на високопоставени представители на администрацията, вицепрезидентът Майк Пенс се срещнал с държавния секретар няколко дни по-късно, за да го призове да намали натиска.\r\n\t\r\n\t\t \r\n\t\r\n\t\tТилърсън определи твърденията на Ен Би Си като \"много незначителни\" и имащи за цел \"само да разделят\".\r\n\t\r\n\t\t \r\n\t\r\n\t\t\"А аз няма да участвам в усилията за внасяне на разделение в тази администрация\", подчерта той.\r\n\t\r\n\t\t \r\n\t\r\n\t\tВпоследствие Държавният департамент опроверга официално информацията на Ен Би Си. Говорителката на американското външнополитическо ведомство обърна внимание, че Тилърсън и Тръмп са имали добър \"телефонен разговор\" след речта на държавния секретар.\r\n\t\r\n\t\t \r\n\t\r\n\t\tСлед това президентът на САЩ каза, че има \"пълно доверие в Рекс\", и разкритикува \"напълно фалшивата, изфабрикувана от Ен Би Си история\".\r\n\t\r\n\t\t \r\n\t\r\n\t\tПо-късно във вторник се очаква Тръмп и Тилърсън да се съберат  и на обяд заедно с министъра на отбраната Джеймс Матис.", "date": "2017.10.10", "title": "Тръмп предизвиква Тилърсън да си премерят коефициентите на интелигентност"}
{"url": "http://www.mediapool.bg/66-mln-lv-ot-dzhesika-otivat-vav-fond-menidzhara-na-finansovite-instrumenti-news270282.html", "text": "Управлението на 66 млн. лв. за нисколихвени дългосрочни кредити от програмата ДЖЕСИКА, финансирана от оперативната програма \"Регионално развитие\" (ОПРР) за периода 2007.2013 г. отива във Фонд мениджъра на финансовите инструменти в България (ФМФИБ). Споразумението за поемането на управлението на \"рециклираните средства“ по инструмента за финансов инженеринг на инициативата ДЖЕСИКА е подписано с регионалното министерство, съобщиха от ФМФИБ във вторник.\r\n\tФондът вече ще отговаря за събиране на вземанията от предоставеното финансиране, както и тяхното реинвестиране в допустими по ОПРР проекти. Идеята е събраните пари да се влагат във втория цикъл на инвестиране, в допустими проекти, насърчаващи устойчивото градско развитие. Така ще се осигури приемственост и устойчивост при изпълнението на инвестициите в градски проекти със значим социален ефект, но с по-ниска от средната за пазара възвращаемост, посочват от фонда.\r\n\tПарите са предвидени за създаване на възможности за публични проекти за градско развитие и/или публично-частни партньорства; за подпомагане откриването и финансирането на устойчиви решения на градските проблеми в средносрочен и дългосрочен план. Ресурсът ще бъде вложен в проекти в седемте дефинирани в предходния програмен период града запазвайки двете финансови структури: Фонд за устойчиво градско развитие на София и Регионален фонд за градско развитие – в градовете Пловдив, Варна, Бургас, Русе, Стара Загора и Плевен.\r\n\tФМФИБ е с мисия да надгради постигнатото от първото поколение фондове, като стартира финансов инструмент „Фонд за градско развитие“, финансиран по Оперативна програма \"Региони в растеж“ 2014-2020. Инвестицията на рециклираните средства по ДЖЕСИКА от една страна и средствата предвидени по финансовия инструмент Фонд за Градско Развитие по ОПРР 2014-2020, възлизащи на 353.3 млн. лв., ще осигурят последователността в контекста на градското възстановяване и развитие. В допълнение на заделените средства за развитие на градската среда е предвиден и ресурс за инвестиции в проекти, свързани с туризма и културното наследство, посочват от фонда.", "date": "2017.10.10", "title": "66 млн. лв. от ДЖЕСИКА отиват във Фонд мениджъра на финансовите инструменти"}
{"url": "http://www.mediapool.bg/ruski-bombardirovach-se-razbi-v-siriya-ekipazhat-zagina-news270284.html", "text": "Екипажът на руски бомбардировач Су-24 загина във вторник, след като при опит за излитане бойният самолет излезе от пистата на военно летище в Сирия и се разби, предаде ТАСС, като се позова на съобщение на руското министерство на отбраната.\r\n\t\"На 10 октомври при извършване на разбег за излитане от летище \"Хмеймим\", Сирия, за изпълняването на бойна задача самолет Су-24 излезе от пределите на пистата и се разпадна. Екипажът на самолета не успя да се катапултира и загина\", се казва в съобщението. И двамата пилоти са загинали. Според руското министерство предполагаемата причина за катастрофата е техническа неизправност на самолета.\r\n\tТова е втори Су-24, който Русия губи по време на военното си участие в Сирия. Първият случай бе през ноември 2015 г., когато руски бомбардировач бе свален от турски изтребител Ф-16, тъй като Турция отчете, че руският самолет е нарушил въздушното й пространство. Пилотите успяхаха да катапултират, но единият бе убит на земята. Вторият се спаси, но по време на спасителната операция загина още един руски военен. Този инцидент влоши неимоверно отношенията между Москва и Анкара, но само за няколко месеца.\r\n\tБиБиСи отбелязва, че Русия е загубила в Сирия не само Су-24, но и други самолети и хеликоптери. Миналия април се разби руски военен хеликоптер Ми-28Н \"Нощен ловец\" и двамата пилоти загинаха. Министерството на отбраната заяви, че машината не е била свалена.\r\n\tПрез декември м.г. руски изтребител Су-33 падна в морето след авария при кацане на самолетоносача \"Адмирал Кузнецов\". Месец преди това изтребител МиГ-29К падна от същия самолетоносач при тренировъчна мисия край сирийски бряг. Пилотът успя да катапултира.\n\n\r\n\tСу-24 е основен съветски фронтови бомбардировач, който е на въоръжение в съветските и впоследствие в руските военновъздушни сили от 1975 г. Към момента се ползва модернизираната версия на самолета Су-24М. Машината е предназначена за нанасяне на ракетни и бомбени удари. Може да действа на неголяма височина. Серийното производство на всички модификации е прекратено през 1993 г. Понасящем се смята за остарял самолет и се заменя с по-съвременния Су-34. Русия използва и такива самолети в Сирия, но в по-малко количество.", "date": "2017.10.10", "title": "Руски бомбардировач се разби в Сирия, екипажът загина"}
{"url": "http://www.mediapool.bg/mozhe-li-sofiya-da-stane-grad-za-horata-news270287.html", "text": "Преди една година датският урбанист Ян Геел влезе рязко в България. Издаде на български книгата си \"Градове за хората\", сключи договор със Столична община да направи София по-добър град за живеене, изнесе няколко лекции, обиколи всички телевизионни студия и даде интервюта за повечето вестници.\r\n\tЕдна година по-късно докладът на екип \"Геел\" за публичните пространства и обществения живот в столицата е факт, представен е на общината и и се обсъжда живо и страстно в социални мрежи и офлайн кафенета (наред с референдума в Каталуния, \"кумгейт\" и Валери Симеонов).\r\n\t\n\n\r\n\tЯн Геел е в София, за да анализира проблемите на града и да напише краткосрочни и дългосрочни мерки за решаването им в доклад. Ян Геел е само консултант. Като всеки консултант, неговата задача не е да реши проблемите на града, а само да ги посочи и да даде предложения. А след това градската управа ще реши колко от тях да изпълни.\r\n\t\r\n\t\r\n\t не е формален текст, тъй като засяга ключови проблеми на града, има конкретни проучвания и в тази връзка можем да кажем, че е контекстен. Обхваща само центъра на София (за всеобщо, включително наше, разочарование), където, няма какво да се лъжем, е по-лесно.\r\n\tГрубо основните изводи от доклада могат да се обобщят така:\r\n\t1. Най-ценното на София са планините, парковете и водата (в това число минералните извори). Липсват връзки между планините и центъра, гледките към планините са застрашени, минералните извори не се използват достатъчно, а зелените зони са предимно в южните части на града.\r\n\t2. Колите трябва да се изкарат от центъра и да обикалят по обходни рингове (напр. бул. \"Сливница\"). За сметка на това центърът трябва да е достъпен с бърз и удобен градски транспорт или с велосипед.\r\n\t3. Трябва да се организира свързана пешеходна мрежа от улици и площади в центъра (в това число и велоалейна).\r\n\t4. Трябва да ценим и развиваме цялото културно-историческо наследство от всички епохи.\r\n\tИ накрая, според доклада всичко трябва да е data driven, т.е. непрекъснато да се събират и публикуват данни за пешеходния трафик и обществения живот в публичните пространства, за да се следи доколко промените са успешни.\r\n\tНай-важни в този доклад са наблюденията и препоръките. Те, разбира се, са елементарни, ясни и повтаряни от години от български беловласи градостроители, млади неправителствени организации и градски активисти.\r\n\tТа за препоръките. Можем да ги разделим на 3 групи (във всяка група сме сложили нашите фаворити).\r\n\t\r\n\t1. \r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\tЗащо трудни? Защото прилагането им засяга частна собственост и инвестиционни намерения, свързано е с промяна на манталитет и мислене на хората или с наличието на политици-визионери с изключителна морална устойчивост. Все трудни неща.\r\n\t\r\n\tТова е много важно и много пожелателно за град, в който одобрението на 200-метрови небостъргачи в Лозенец е въпрос на икономически и политически лобизъм, а не на градско визионерство.\r\n\t\r\n\tОтново много силно пожелателно за община, която наскоро разруши паметника “1300 години България” пред НДК и за общество, което все още не е в мир с близкото си минало.\r\n\t\r\n\tВизуален код категорично би бил много полезен, дори вече има опити за проекти в тази посока. Но това е дълъг и мъчителен процес, който вероятно ще удари на камък при частната собственост.\r\n\t\r\n\tИзключително важна препоръка, която действително би променила коренно усещането в центъра на София. Но е свързана с много дебати и ключови гласувания в общинския съвет. Първата стъпка в тази посока вече се прави със затварянето на Витошка от ул. “Алабин” до бул. “Стамболийски”.\r\n\t\r\n\tВиж точка 4.\r\n\t\r\n\tЗащо неприложими? Защото дават вече познати идеи за решения на дългогодишни проблеми, които досега не са проработили. Явно трябват други решения\r\n\t\r\n\tТова звучи прекрасно и от години софийските градостроители предлагат варианти за обживяване на реките, но те все така си остават мръсни и непривлекателни места с плъхове и отпадъци.\r\n\t\r\n\t\r\n\tСофийските вътрешни дворове са изключително ценна характеристика на града, но са частни. Опити за отварянето и оживяването им има още от социализма, но никой не може да накара група собственици на педантично парцелиран и ограден вътрешен двор да го отворят за външни посетители. По думите на позната: “Та те не допускат там дори съкооператорите си, които не притежават идеална част от земята”.\r\n\t\r\n\t\r\n\tПрез 2004 г. Ян Геел сключва договор с Лондонската община и изработва доклад как да подобри начина на живот в града. През 2014 г. той признава, че общината е пренебрегнала неговите съвети и качеството на живот в града не се е подобрило, а напротив.\r\n\tЯн Геел е архитект и урбанист (по-скоро градски консултант), който вярва, че съвременните градове могат да станат добро място за живеене чрез няколко прости и конкретни мерки:\r\n\t1. Намаляване броя на автомобилите (или премахването им, където е възможно)\r\n\t2. Окуражаване на хората да ходят пеш и да карат колелета чрез създаване на удобна веломрежа и повече пешеходни пространства\r\n\t3. Създаване на привлекателна публична градска среда\r\n\t4. Повече зелени площи и паркове\r\n\t5. Повече места за срещи и общуване между хората\r\n\t6. Малък мащаб на застройката (ниски и разнообразни сгради срещу високи и еднообразни комплекси)\r\n\t7. Грижа за отделния човек и малките общности\r\n\tИдеите му са прости, ясно обяснени, а и толкова очевидни, че няма човек (и община) с малко здрав разум в главата, който да им се възпротиви. Геел вероятно искрено вярва в своята формула, но в същото време, съвсем в духа на времето ни, я е опаковал като добре продаваем продукт, който предлага неуморно от град на град по цял свят. Една книга, една 30-минутна лекция и няколко прости правила. Всъщност той прилича повече на проповедник, отколкото на стандартен архитект. И, в крайна сметка, в това няма нищо лошо, ако е в името на благородната цел градовете ни да стават по-добри, а хората в тях — по-щастливи.\r\n\tМерките, които Геел и останалите нови урбанисти предлагат, се прилагат систематично от години в Ротердам, Амстердам и други северни градове и действително работят. При това не само психосоциално (хората са по-щастливи), но и икономически (развива се малкият бизнес, идват повече туристи, инвестициите се възвръщат). Затова общините продължават да ги прилагат. Има един тънък момент обаче: моделът “Ян Геел” не работи, ако се прилага една или няколко от мерките (примерно ограничи се паркирането, без да се развие публичният транспорт и без да се направят паркинги и т.н.). Всички мерки трябва да се прилагат едновременно.\r\n\tЕто защо представеният на 4 октомври доклад на екип “Геел” е само първа стъпка в един дълъг поход, който трябва да бъде воден от политици и общински власти последователно, убедено и без партийни пристрастия. И трябва да сме наясно, че в крайна сметка всичко зависи от нас. А не от чуждите експерти, които днес са тук, утре в Тирана или Прага, а вдругиден – отново в прекрасния за живеене град Копенхаген.\r\n\t\r\n\tИма една подробност, заради която новите урбанисти (и Геел в това число) са често критикувани. Всеки град по света е различен и има своя собствена история, идентичност, топография, манталитет на жителите дори. Няма как една универсална формула да проработи навсякъде автоматично, без промени, отчитащи локалната специфика. Това е също толкова тоталитарно, колкото арогантната увереност на модернистите, че именно те знаят най-добре как трябва да изглежда идеалният град на бъдещето.\r\n\tПравилата на Ян Геел, прилагани упорито и с последователна политическа воля, водят до отлични резултати в северноевропейските градове и градовете под тяхно културно влияние в Австралия, Нова Зеландия и Северна Америка. Градовете в Южна Европа са съвсем други (искаме лично да се запознаем с човека, който ще извади жителя на Атина от колата му и ще го накара да кара колело). Градовете от Източна Европа са минали през различна политическа система за близо половин век, което не е за пренебрегване. Да не говорим, че градове като Делхи и Пекин също трябва да станат \"за хората\".", "date": "2017.10.10", "title": "Може ли София да стане град за хората"}
{"url": "http://www.mediapool.bg/savetat-na-es-sprya-petrolnite-sdelki-s-phenyan-news270288.html", "text": "Съветът на Европейския съюз съобщи, че приема допълнителни санкции срещу Северна Корея, включващи ограничения върху продажбата на суров и преработен петрол на Пхенян, както и издаване на нови разрешителни за работа на севернокорейци. Това става съобразно резолюция на Съвета за сигурност на ООН от 11 септември тази година, предаде БТА във вторник.\r\n\tРешението на световната организация е в отговор на непрестанните дейности по разработване на ядрени оръжия и балистични ракети от Пхенян, в нарушение и при явно незачитане на предишни резолюции на Съвета за сигурност. Мерките, наложени от ООН, включват забрана за продажбата на газокондензатни течности и за внос на севернокорейски текстилни изделия.\r\n\tНовите мерки забраняват петролните сделки в Пхенян и издаването на нови разрешения за работа на севернокорейци, тъй като те са заподозрени в получаване на приходи, които се използват в подкрепа на незаконните програми за ядрени оръжия и балистични ракети на Пхенян.\r\n\tНа 15 септември Съветът на ЕС добави три организации и един гражданин на Северна Корея, които подкрепят тези незаконни програми, към списъците с подлежащите на замразяване на имущество и ограничения за пътуване. Общо подлежащите на ограничителни мерки по решенията на ООН са 63 граждани и 53 организации. В допълнение ЕС самостоятелно е посочил 38 граждани и четири организации.\r\n\tСъветът отбелязва, че работи по определянето на възможни допълнителни самостоятелни санкции на ЕС. Европейските санкции допълват и наложените от Съвета за сигурност на ООН.", "date": "2017.10.10", "title": "Съветът на ЕС спря петролните сделки с Пхенян"}
{"url": "http://www.mediapool.bg/opek-prizova-sasht-da-namalyat-dobiva-na-shistov-petrol-news270289.html", "text": "Генералният секретар на ОПЕК Мохамед Баркиндо призова производителите на шистов петрол от САЩ да дадат приноса си към мерките на картела за намаляване на излишните петролни запаси на пазара. Той предупреди, че вероятно ще се наложи вземането на извънредни мерки през следващата година за стабилизиране и ребалансиране на пазара вв средносрочен и дългосрочен период, предаде Ройтерс.\r\n\tПо време на енергиен форум в Делхи той изрази надежда, че не само американските, но и други производители ще се присъединят към усилията на ОПЕК за свиване на добива на петрол.\r\n\t“В момента ние (ОПЕК и независими американски производители) се съгласихме да споделим отговорността за стабилност, защото те не са изолирани от влиянието на спада на цените\", посочи Баркиндо.\r\n\tДобивът на петрол в САЩ тази година ще нарасне с 10 на сто най-вече чрез разработването на шистови пластове и ще превиши 10 млн. барела дневно, както бе прогнозирано по-рано.\r\n\tСаудитска Арабия, водещият износител в ОПЕК, обяви вчера, че ще ограничи износа си за ноември до 7.15 млн. барела дневно въпреки търсенето за 7.7 млн. барела дневно.", "date": "2017.10.10", "title": "ОПЕК призова САЩ да намалят добива на шистов петрол"}
{"url": "http://www.mediapool.bg/letishte-sofiya-posreshtna-rekorden-5-milionen-patnik-news270285.html", "text": "С посрещането на 5-милионния си пътник за годината се похвали Летище София, на което през 2016 г. не достигна само един ден за премине тази граница. Сега това е факт два месеца преди края на 2017 г.\r\n\tПетмилионният пътник на столичния аеропорт е 34-годишната Петя Стоянова, която е пристигнала в София с полет на \"България Ер\" от Варна. Тя получи ваучер за пазаруване в магазините на летището и кошница с цветя. От авиокомпанията пък късметлийката получи златна карта за членство в програмата за лоялни клиенти.\r\n\tТова е рекорд, който е постигнат за първи път в историята на българско летище благодарение на усилията на служителите му, на авиокомпаниите, на увеличените честоти на полетите по различни маршрути, както и на новооткритите линии, обяви изпълнителният директор Владимир Рапонджиев.\r\n\tСтатистиката на летище София показва, че най-предпочитаните дестинации за пътуване през деветте месеца на 2017 г. са Лондон (334 406 пътника), Франкфурт (130 028) и Мюнхен (129 156). Варна пък попада в топ 10 като заема 7-мо място (92 907).", "date": "2017.10.10", "title": "Летище София посрещна рекорден 5-милионен пътник"}
{"url": "http://www.mediapool.bg/potentsialno-defekten-aluminiy-sa-izpolzvali-vsichki-proizvoditeli-na-koli-v-yaponiya-news270290.html", "text": "Всички водещи автомобилостроителни компании в Япония са използвали изделия от алуминий, производство на компанията \"Кобе стийл\" (Kobe Steel), която призна в края на миналата седмица, че е фалшифицирала данни за здравината и други характеристики на метални продукти, съобщава агенция Киодо, цитирана от ТАСС.\r\n\tТакива елементи са били използвани и при четвъртия спътник от серията \"Митибики\", който бе изстрелян в орбита преди няколко часа, за да позволи на Япония да разработи собствена система за космическо позициониране.\r\n\tЯпонското правителство вече е дало указания на автомобилостроителните компании спешно да извършат проверки за безопасност на алуминиевите части, произведени от Кобе стийл. Засега не са открити проблеми.\r\n\tКорпорацията Мицубиши хеви индъстрис (Mitsubishi Heavy Industries), която произвежда ракетите Н-2А (лат. букви) днес обяви, че според нея е безопасно да се използва продукция на Кобе стийл.\r\n\tПри вътрешна проверка бе установено, че компанията е подправяла данни за характеристиките на множество алуминиеви и медни детайли и компоненти. Те са били доставяни на около 200 промишлени корпорации, включително на гиганти като Тойота (Toyota).\n\n\r\n\tАко в продукцията на Кобе стийл бъдат открити дефекти, опасни за сигурността, то това може да доведе до мащабно изтегляне на автомобили, локомотиви и дори самолети, отбелязва ТАСС.", "date": "2017.10.10", "title": "Потенциално дефектен алуминий са използвали всички производители на коли в Япония"}
{"url": "http://www.mediapool.bg/rusiya-sasht-simulirat-borba-sreshtu-id-v-irak-news270286.html", "text": "Русия обвини САЩ, че симулират борба с \"Ислямска държава\" (ИД) и умишлено намаляват въздушните си удари по групировката в Ирак, за да позволят на нейни бойци да се прехвърлят в Сирия и да забавят напредването на сирийската армия, подкрепяна от руска авиация, съобщи Ройтерс. \r\n\t \r\n\tАгенцията отбелязва, че това изявление на руското министерство на отбраната е поредният признак за нарастване на напрежението между Москва и Вашингтон. \r\n\t \r\n\t\"Всички виждат, че оглавяваната от САЩ коалиция имитира борба с ИД, най-вече в Ирак, но като че ли активно продължава по някаква причина да се бори с ИД в Сирия\", каза  говорителят на руското министерство на отбраната Игор Конашенков.\n\n\r\n\t \r\n\tПо думите му вследствие на това голям брой джихадисти са се преместили от пограничните райони в Ирак в сирийската провинция Дейр аз Зур, където се опитват да се окопаят по левия бряг на река Ефрат. \r\n\t \r\n\t\"Действията на Пентагона и коалицията се нуждаят от обяснение. Дали тази промяна в приоритетите на САЩ и коалицията представлява стремеж максимално да се усложни операцията на сирийската армия с подкрепата на Въздушно-космическите сили (ВКС) на Русия за освобождаване на сирийската територия източно от река Ефрат? Или това е изкусен ход за освобождаване на Ирак от терористите, прогонвайки ги в Сирия под точните удари на руските ВКС?\", попита руският генерал. \r\n\t \r\n\tКонашенков каза още, че сирийската армия се опитва да изтласка ИД от населеното място Маядин, югоизточно от град Дейр аз Зур, но терористите всекидневно получават нови подкрепления от \"чуждестранни наемници\", прииждащи от Ирак.", "date": "2017.10.10", "title": "Русия: САЩ симулират борба срещу ИД в Ирак"}
{"url": "http://www.mediapool.bg/konstitutsiyata-na-ispaniya-pozvolyava-na-madrid-da-vzeme-pod-kontrol-kataluniya-news270291.html", "text": "Хипотезата за едностранно обявяване на независимост в Каталуния накара ръководителя на испанското правителство Мариано Рахой да заговори за задействане на член 155 от конституцията, който позволява на централните власти да \"установят контрол\" върху региона, непознат досега сценарий.\r\n\t \r\n\t\r\n\t \r\n\tИспания е изключително децентрализирана страна и приетата през 1978 г. конституция дава на 17-те региона, наречени \"автономни области\", широки правомощия, например в сферата на здравеопазването и образованието.\n\n\r\n\t \r\n\tТя обаче предвижда и механизми, които позволяват на централната власт да се намеси пряко в делата на даден регион в случай на криза.\r\n\t \r\n\tПри каталунската криза, най-голямата след възстановяването на демокрацията, Конституционният съд (КС) заяви, че \"референдумът за самоопределение\" от 1 октомври е противоконституционен. \r\n\tБорещите се за независимост политически сили уверяват, че са го спечелили с 90.18 процента от гласовете и могат, въпреки решението на КС, да обявят независимост.\r\n\tЗа да ги възпрепятства, правителството може да прибегне до член 155 от конституцията.\r\n\t \r\n\tТази разпоредба, която не е била използвана никога досега, позволява да се вземат \"необходимите мерки, за да накара да се спазват задълженията\", наложени от конституцията или други закони, със \"съгласието на абсолютно мнозинство в Сената\".\r\n\t \r\n\t\r\n\t \r\n\tТой не изброява \"необходимите мерки\", откъдето произтича несигурност за неговото прилагане. Ето какво казват специалисти по конституционно право.\r\n\tЧлен 155 позволява да \"се поставят под контрол политическите и административните органи на разбунтувала се автономна област\", обясни за АФП Тереса Фреишес от Барселонския автономен университет.\r\n\t \r\n\tСледователно това води до временно отменяне на автономията на региона, каза Хосе Карлос Кано Монтехано от университета \"Комплутенсе\" в Мадрид.\r\n\t \r\n\tЧиновници и хора на изборни длъжности могат да бъдат временно отстранени или заменени.\r\n\t \r\n\tТака председателят на регионалното правителство на Каталуния Карлес Пучдемон е възможно да бъде заменен с префекта на Каталуния, главния представител на държавата в региона.\r\n\tСъщевременно централното правителство има право да поеме някои от компетенциите на Барселона, \"като обществения ред и комуналните услуги\".\r\n\t \r\n\tСпоред Хавиер Перес Ройо от Севилския университет мерките може да стигнат до \"преустановяване на правомощията на (регионалното сепаратистко) правителство, до поставяне на (каталунската полиция) \"Мосос д'Ескуадра\" на заповедите на вътрешния министър\" и дори до \"затваряне на регионалния парламент\".\r\n\t \r\n\tВъзможно е да последват и регионални избори, каза Кано Монтехано.\r\n\t \r\n\tНякои каталунци обаче може да погледнат с много лошо око на това установяване на контрол и да се увеличи напрежението.\r\n\t \r\n\t\r\n\t \r\n\tИспанският премиер няма право да задейства едностранно член 155. \r\n\t \r\n\tТой трябва първо да призове председателя на правителството на въпросния регион да възстанови конституционния ред и да му даде срок, в който да направи това.\r\n\t \r\n\tАко това не стане, Рахой сезира Сената, където неговата Народна партия има мнозинство, и съобщава какви \"необходими мерки\" смята да приложи.\r\n\t \r\n\tПо принцип се събира сенаторска комисия, а след това всички членове на горната камара на пленарно заседание. Ако предложенията на премиера бъдат одобрени с абсолютно мнозинство, той получава право да ги приложи.\r\n\t \r\n\tПроцесът обаче може да отнеме време. \"Дори при съкратена процедура е възможно да е необходима една седмица\", каза един сенатор пред АФП. Според Перес Ройо този срок е 8-10 дни.\r\n\t \r\n\t\r\n\t \r\n\tОсвен член 155, правителството разполага и с други лостове. То може да обяви \"извънредно положение\", \"изключително положение\" или \"състояние на обсада\".\r\n\t \r\n\tОбявяването на тези три положения може да засегне \"свободата на движение или свободата на събирания\" на испанците, припомни Кано Монтехано.\r\n\t \r\n\tНай-сетне, законът за \"националната сигурност\", обнародван през 2015 г., позволява на правителството да обяви, че цялата страна се намира в \"ситуация, застрашаваща националната сигурност\".\r\n\t \r\n\tСпоред Рахой тази процедура е за действие при междинни ситуации между \"обикновените кризи, извънредното положение, изключителното положение и обсадата\" и позволява да се вземат законодателни решения с укази, например да се постави под пряк контрол каталунската полиция. \r\n\t \r\n\tМерки, които пораждат риск от разпалване на страстите.", "date": "2017.10.10", "title": "Конституцията на Испания позволява на Мадрид да \"вземе под контрол\"  Каталуния"}
{"url": "http://www.mediapool.bg/obshtinarite-ot-bsp-razkritikuvaha-preporakite-za-razvitieto-na-sofiya-news270292.html", "text": "Общинските съветници от БСП в Столичния общински съвет разкритикуваха доклада с препоръките за това как да се промени центърът на София. Съветите са на експертите от архитектурното студио на известния урбанист Ян Геел и бяха представени официално миналата седмица.\r\n\tза промяната на центъра на София. Основните съвети са свързани с подобряването на връзките между парковете и градините и публичните пространства в центъра. В него се посочва, че трябва публичните пространства като площадите да се изчистят от коли и да се използват за срещи и отдих на хората. Сред съветите е да се разширят пешеходните пространства и мрежата от велоалеи за сметка на автомобилния трафик, който да се изведе по рингове от булеварди извън центъра.\r\n\tСпоред съветниците от БСП \"Столична община за пореден път плати една шапка пари, за да ни бъде разяснено нещо от сорта, че е по-добре да си здрав и богат, отколкото беден и болен\". Те уточняват, че използват израза \"шапка пари\", тъй като нямва информация колко точно е струвал докладът, изготвен от екипа на проф. Геел. \"Не е правена обществена поръчка и не е гласуван от Столичния общински съвет\", пише в позицията.\r\n\tОбщинарите уточняват, че основния проблем не е в парите, а в това, че документът е фокусиран върху изследването и развитието само на центъра. \"Освен това Столична община плаща за доклад, който съобщава очевидни за всеки софиянец констатации\", пише още в позицията.\r\n\tВ нея отново се повтаря тезата на социалистите в общинския съвет, че големият проблем на София е диспропорцията в развитието на центъра и на кварталите. Според общинарите в големите жилищни комплекси се правят \"дребни неща, на парче\". \"Нито един сериозен проблем на жилищните комплекси и крайградската зона не е решен цялостно и комплексно\", смятат от БСП. За пример те дават това, че в \"Люлин\" има една метростанция, а в \"Младост\" - 5. \"Как точно управляващите Столична община планират да \"свалят\" от колите люлинци и да ги направят пешеходци или велосипедисти? И що за цел е да планираш всички софиянци да се стичат в централната градска част, за да се ползват от \"развитите публични пространства\", пише в позицията.\n\n\r\n\tСпоред съветниците от БСП, за да стане София град за хората, трябва да се развива хармонично и балансирано и хората да имат достъп до \"паркова и културна инфраструктура\", без да се налага да ходят в центъра за това.", "date": "2017.10.10", "title": "Общинарите от БСП разкритикуваха препоръките за развитието на София"}
{"url": "http://www.mediapool.bg/mz-otpusna-300-hil-leva-za-zakasalata-bolnitsa-vav-vratsa-protestite-ne-spirat-news270293.html", "text": "Министерството на здравеопазването отпуска 300 хил. лева допълнителна помощ на закъсалата болница във Враца, чийто персонал заплаши, че подава колективна оставка.\r\n\tТова съобщи във вторник здравният министър Николай Петров. Той посочи че министерството вече е превело субсидия за спешните пациенти на болницата, която е 100 хил. лева за два месеца и допълнително ще отпусне 300 хил. лева за погасяване на неотложни задължения.\r\n\tТова обаче не внесе успокоение сред персонала, според който сумата е крайно недостатъчна на фона на задълженията на лечебното заведение от 13-14 млн. лева. Миналата седмица Петров обяви, че зад лошото финансово състояние на болницата стои лошо управление и изкара явни нарушения като купуване на техника на завишени цени и неизгоден договор с частна клиника на територията на областната болница.\r\n\tСъщевременно медици и граждани от Враца се събраха за пореден път на протест за предприемането на оздравителни мерки за болницата.\r\n\tТе смятат, че е нужна промяна във философията на функционирането на този тип лечебни заведения, които са възлови за здравеопазването в цели региони. Необходим е и нов финансов механизъм, който да гарантира, че няма да се трупат нови дългове.\n\n\r\n\tВъв вторник следобед зам.-министъра на здравеопазването Лидия Нейчева се срещна с представители на протестиращите медици.\r\n\t\"Заставам като гарант, че ще получавате навреме такива заплати, които отговарят на изработеното от вас по здравна каса. Възнагражденията ви за следващия месец ще бъдат изплатени в срок, като преди това ще получите и процентния остатък от предната заплата. Вие имате семейства и деца и няма как това да се неглижира“, обърна се Нейчева към работещите в болницата. Тя ги увери, че Министерството на здравеопазването в момента приоритетно работи за оздравяването на болницата във Враца.\r\n\t\"С целенасочени действия сте доведени до състояние, независещо от вас и извън контрола ви. В това положение са няколко областни здравни структури и буквално, без да преувеличавам, в момента има нужда от инжекция адреналин в сърцето на врачанската болница“, каза Нейчева.\r\n\tВ краткосрочен план Министерството на здравеопазването работи за вдигане на запорите, предоговаряне или преустановяване на неизгодните договори и вземане на нисколихвен дългосрочен кредит, съобщи тя. Според нея болницата във Враца има кадрови и професионален капацитет да заработва близо милион приход по здравна каса месечно. За да проработят обаче краткосрочните мерки на МЗ, здравната структура трябва да работи на пълни обороти и в пълен обем.\r\n\tЗам.-министър Нейчева пое ангажимент до седмица да бъдат доставени лекарства и консумативи за нуждите на болницата.\r\n\tТя беше категорична, че лечебното заведение ще бъде запазено в настоящата си структура, за да продължава да бъде гръбнак на здравеопазването за 180-те хил. граждани на областта.\r\n\t\"Това, което видях, неприятно ме изненада – от 2013 г. до 2015 г. са трупани по 2 млн. дългове на година, като отделно от това има просрочия, възлизащи на 7 млн. лв. Прави впечатление, че и тук заварваме договори в съотношение 85% спрямо 15% в полза на частни структури, като този ощетяващ феномен не е прецедент, а е практика в градове като Ловеч, Враца, Кюстендил и други“, посочи  Нейчева.\r\n\tМЗ ще изпрати свои юристи и икономисти - външни на врачанската болнична структура експерти, които да анализират състоянието на лечебното заведение и да предложат допълнителни оздравяващи механизми.\r\n\tЩе бъде свикано и общо събрание на акционерите, като целта е министерството да има свой представител в борда на директорите на болницата.\r\n\tПо отношение на дългосрочните мерки се водят разговори между здравния министър проф. Николай Петров, премиера Бойко Борисов и финансовия министър Владислав Горанов, като се търси общо решение за стабилизиране на областните болници в страната.\r\n\t\"Трябва всички политически сили да положат усилия не само за връщане на болницата във Враца към нормалността, а и като цяло за оздравяване на областните болници. Здравето няма цвят и Министерството на здравеопазването ще разчита на подкрепа от всички страни, заяви Нейчева.", "date": "2017.10.10", "title": "МЗ отпусна 300 хил. лева за закъсалата болница във Враца, протестите не спират"}
{"url": "http://www.mediapool.bg/krai-na-starata-moneta-ot-1-paund-v-nedelya-news270294.html", "text": "Старата монета от една британска лира ще изчезне от портмонетата на британците в неделя 15 октомври, когато се слага край на плащанията с нея и депозирането й. Тя се заменя изцяло от пусната в обращение на 27 март нова монета, за която се твърди, че по-трудно се фалшифицира.\r\n\tРешението за създаване на новата монета беше взето, за да се противодейства на фалшификациите. Според Кралския монетен двор (Royal Mint) 3 процента от старите монети от един паунд са фалшификати, равняващи се на сума от 45 милиона британски лири (50,41 милиона евро).\r\n\tОт появата й през 1983 година, тази монета е била изсечена в два милиарда екземпляра. Тя замени банкнотата от един паунд, след като Монетният двор реши, че е прекалено скъпа за производство спрямо краткотрайния й \"живот\" - средно девет месеца.\r\n\tНовата монета ще бъде изсечена в 1.5 милиарда екземпляра и е \"най-сигурната в света\", увери директорът на музея на Монетния двор Кевин Кланси.\r\n\t\"Въвели сме няколко нови характеристики: новата монета е дванайсетоъгълна, а не кръгла като предишната\", обясни той. Освен това тя е биметална, изработена от два метала с различен цвят, има и холограми, много дребно изписани букви и специфична форма на ръба, уточни Кланси, цитиран от Франс прес и БТА.\n\n\r\n\tФалшификатите ще бъдат по-лесно разпознавани и благодарение на използваните в новата монета метални сплави на основата на никел и мед.\r\n\tВъпреки че дебелината й е по-малка (2,8 милиметра вместо 3,15), за да се отговори на очакванията на превозвачите на пари и ценни товари, тя остава най-голямата британска монета в обращение. \"През 1983 година идеята за по-дебела монета беше да се създаде усещането за стойност у хората. Запазили сме този подход\", изтъкна Кевин Кланси.\r\n\tНов е и дизайнът на монетата, която прилича на еврото. От опаката страна, по предложение на 15-годишния Дейвид Пиърс, спечелил конкурса на министерството на финансите, са изобразени роза, праз, трън и детелина - символите на четирите нации на Обединеното кралство - засадени в кралска корона.\r\n\tОт лицевата страна е нов портрет на кралица Елизабет Втора - петият поред върху британска монета.\r\n\tПусната в обращение на 27 март, новата монета има за цел да замени изцяло старата на 15 октомври. Макар от старите екземпляри вече да са изтеглени 1.2 милиарда, остават още около 500 в обращение, по-малко от седмица преди крайния срок.\r\n\tСпоред Федерацията на малките предприятия преходният период е относително кратък и ще бъде необходимо още време, докато бъдат събрани старите монети и занесени в банките.\r\n\tВеригата магазини Паундленд (Poundland), където почти всички стоки струват по една лира, удължи до 31 октомври периода, през който клиентите й ще могат да плащат със старата монета.\r\n\tОсновните банки в страната - Барклис (Barclays), Натуест (Natwest), Лойдс (Lloyds), както и Сантандер (Santander) - също обявиха, че ще продължават да приемат кръглата монета от една лира и след 15 октомври. Същото ще важи и за пощенските гишета.", "date": "2017.10.10", "title": "Край на старата монета от 1 паунд в неделя"}
{"url": "http://www.mediapool.bg/mon-sezira-prokuraturata-za-tech-na-danni-na-otpadnali-uchenitsi-news270312.html", "text": "Министерството на образованието и науката (МОН) ще сезира прокуратурата заради изтичане на данни на отпаднали от училище деца. Става въпрос за трите имена и адреса на деца, които са част от списъците с ученици, които трябва да бъдат върнати в клас по програма на образователното министерство.\r\n\tТези списъци бяха създадени, след като правителството реши, че ще издирва всяко едно дете в училищна възраст, което не посещава часовете. В тях влизат над 200 000 деца, които трябваше да бъдат потърсени на адресите си от специални екипи, които включват над 11 000 души от различни държавни структури и неправителствени организации.\r\n\tИнформацията за проблеми със защитата на данните на децата беше . Проверка на сайта установила, че личните данни на над 1.2 млн. деца са били достъпни без код и парола за всеки, който е знаел адреса на платформата за необхванатите ученици. След сигнал на читател, от \"Биволъ\" достигнали до документ, в който се съдържат трите имена и адреса на едно дете. С промяна на един символ от линка се отварял същият документ за друго и т.н.\r\n\t\r\n\tОт образователното министерство частично опровергаха това и обясниха, че изтеклите в \"Биволъ\" данни реално са предоставени от член на екипите, които обикалят отпадналите ученици. Към момента не е ясно от коя институция е човекът. Знае се само, че е от София. \"Ще сезираме прокуратурата за злоупотреба със служебно положение. Ще искаме да носи наказателна отговорност\", обяви зам.-министърът на образованието Деница Сачева. Тя добави, че \"пробив в системата и серийно изтичане на данни не е имало\".\n\n\r\n\tСачева обясни, че в системата за отпадналите ученици към момента са въведени данните на около 150 000 деца, които са посетени от специалните екипи, а не на 1.2 млн., колкото са всички ученици. Информацията не била достъпна през интернет, тъй като самата база данни няма досег с глобалната мрежа, а е част от системата на електронното правителство.\r\n\t\r\n\tДанните, до които сайтът \"Биволъ\" е успял да стигне, всъщност се съдържат във формуляр за посещение, който се изпраща на членовете на екипа, отговорен за съответен район. В него се съдържат трите имена и адреса на детето. За да получи документа, съответният служител влиза във вътрешния сайт back2school.mon.bg с предварително предоставени код и парола. След това на посочен от него мейл получава линк с въпросния формуляр, който му е нужен при посещението на конкретно дете.\r\n\tСлед посещението формулярът се предавал на Регионалното управление на образованието, от където информацията се качвала в специалната база данни, която няма връзка с интернет.\r\n\tНа сайта \"Биволъ\" е даден линкът за формуляра за посещение, обясни Сачева. Тя определи действията на неизвестния към момента служител като \"сериозна провокация към проект със сериозна важност и значение за всички\". Според Сачева е грешка това, че с промяна на един символ в този линк се стига до друг такъм формуляр за друго дете. Добави, че този проблем вече е разрешен.\r\n\tСачева каза още, че по начина, описан от \"Биволъ\", може да се стигне до данните само на посетените вече деца към момента - около 150 000 от всички 200 000 отпаднали ученици. Освен това един човек от екипите за обхват на учениците има достъп до информацията само за децата в неговия район.\r\n\t\r\n\t\"Да ви кажа, че няма неразбиваеми системи, не е истина. Но тази не е разбита\", коментира Красимир Стоянов от консорциума, който е създал и поддържа системата. Той увери, че има бариера срещу серийното сваляне на информация за кратко време. В такива случаи системата блокирала, докато не се направи проверка на сигурността. Досега обаче това не се било случвало.\r\n\tСтоянов също каза, че чрез смяната един символ от изтеклия линк чрез налучкване можело да се стигне до информация за други деца, но не можело да се налучкат линковете за всички 150 000, включени в системата. Той добави, че няма как да се предотврати свалянето на информация от хора от екипите. \"Има предоверяване на тези над 11 000 човека, но всеки си носи отговорността\", коментира Стоянов. Зам.-министър Сачев допълни, че хората са подписали декларации за конфиденциалност.", "date": "2017.10.10", "title": "МОН сезира прокуратурата за теч на данни на отпаднали ученици"}
{"url": "http://www.mediapool.bg/obzhalvane-blokira-investitsii-za-230-mln-lv-v-industrialna-zona-v-bozhurishte-news270313.html", "text": "Жалба срещу поръчка за проектиране на инфраструктура в индустриалната зона в Божурище край София блокира инвестиции за над 230 млн. лв. по седем инвестиционни проекта. Това съобщиха от Национална компания \"Индустриални зони\" (НКИЗ), която е оператор на зоната.\r\n\tДържавното дружество отговаря за изграждането на инфраструктурата, а частни фирми инвестират в производствени, складови, логистични бази и офиси.\r\n\t\r\n\tОбществената поръчка е обявена в началото на март 2017 г. и е за проектиране на инфраструктура - дъждовна и битова канализация, водопровод, сондажни кладенци, тръбни трасета за електрически и за оптични мрежи и разпределителни газопроводи. Прогнозната й стойност е 96 000 лв. без ДДС, а критерият за избор на изпълнител е предложената цена.\r\n\tОферти подават осем кандидати. На първо място е класирана фирмата \"Проджект планинг енд мениджмънт\", която е дала най-ниската цена - 49 000 лв. без ДДС. Решението е подписано още в началото на май 2017 г. от тогавашния изпълнителен директор на държавната компания Стефан Стайков.\n\n\r\n\tТъргът обаче е обжалван от класираните на второ и трето място участници – \"Лит 2002\" ООД (с цена 66 295 лв.) и ДЗЗД \"Ен Екип – Инфраконструкт\" (с цена 74 900 лв.), става ясно от сайта на Комисия за защита на конкуренцията (КЗК). КЗК отхвърля жалбите с решение от септември.\r\n\tСега кандидатите обжалват пред Върховния административен съд (ВАС), като се чака дата за насрочване на заседанието.\r\n\tОбжалването на процедурата ще попречи на инвеститорите в зоната да започнат навреме работа. Техните обекти са в напреднала фаза на изграждане, но без необходимата инфраструктура не могат да ги въведат в експлоатация. Така една обществена поръчка за под 100 000 лв. спира за неопределено време инвестиции за стотици милиони, посочват от НКИЗ.\r\n\t\r\n\tПроблемът се корени в икономически и правно необоснованите жалби от една страна и бавното гледане на тези дела във ВАС от друга, коментира Антоанета Барес, изпълнителен директор на НКИЗ, е посочено в прессъобщението.\r\n\tПо думите й \"има \"професионални\" жалбоподатели, които атакуват решения по обществени поръчки \"с повод и без повод\".\r\n\t\"Публична тайна е, че тези жалби често са свързани с междуфирмен рекет. Жалбоподателите злоупотребяват с ниските такси на ВАС, които не са пряко обвързани с материалния интерес, и атакуват решения по обществени поръчки често без реални аргументи\", казва Барес.\r\n\tНапример съдебната такса за поръчки до 1 млн. лв. е 425 лв. В резултат на ниските такси съдиите от ВАС са претрупани с работа и делата се бавят по половин година и повече. Това връзва ръцете на държавните компании и институции, посочва Барес.\r\n\tНКИЗ призовава за национален подход в решаването на проблема с масовите обжалвания и забавянето на съдебните решения по тях. Това е поредната държавна структура, която се оплаква от масовите обжалвания на поръчки.\r\n\t\r\n\tВ същото време интересът от страна на български и чужди инвеститори към зоната в Божурище расте. В момента НКИЗ води разговори с няколко фирми за позиционирането им там.\r\n\tПо думите на Барес интерес има от страна на германски, полски, гръцки и турски компании, които търсят разширение към ЕС.\r\n\t\"Имотите на НКИЗ са интересни заради възможността да се изгради необходимата инфраструктура, което е важно условие за позиционирането на дадена инвестиция\", посочва Барес.\r\n\tВ зоните на НКИЗ вече работят или в момента изграждат предприятия, складове, логистични центрове, хай-тек офиси фирми от Германия, България, Гърция, Австрия, Израел, Турция, ОАЕ и други.\r\n\tЗа да преодолее трудностите с изграждането на инфраструктурата, държавната компания ще смени подхода. До момента първо се привличаше инвеститор, а след това се правеше инфраструктурата. Логиката беше да не се инвестират пари в нещо, ако никой няма да дойде.\r\n\tСега ще се мине на обратния вариант - изпреварващо изграждане на необходимата инфраструктура. НКИЗ вече е предприела мерки за стартиране на проектирането и изграждането \"ан блок\" на ключовите артерии във фаза 2 на зоната, така че инвеститорите да стъпват на готова инфраструктура, казва Барес.", "date": "2017.10.10", "title": "Обжалване блокира инвестиции за 230 млн. лв. в индустриална зона в Божурище"}
{"url": "http://www.mediapool.bg/kiparkata-stela-kiriakidis-e-noviyat-predsedatel-na-pase-news270314.html", "text": "Кипърката Стела Кириакидис от Европейската народна партия бе избрана за председател на Парламентарната асамблея на Съвета на Европа след оставката на нейния съпартиец - испанеца Педро Аграмунт на 6 октомври, съобщи пресцентърът на ПАСЕ.\r\n\t \r\n\tКириакидис бе избрана с голямо мнозинство пред другия кандидат, литовеца Емануелис Жингарис в трети тур на гласуване. Тя ще остане на поста до откриването на следващата редовна сесия в Страсбург, която ще протече от 22 до 26 януари 2018 г.\r\n\t \r\n\tСтела Кириакидис е родена в Никозия на 10 март 1956 г. и е завършила психология в английските университети в Рединг и Манчестър. Работила е в кипърското министерство на здравеопазването, където е отговаряла за детско-юношеската психиатрия от 1979 до 2006 г. Става депутат в кипърския парламент през 2006 г. Там тя е член на комисиите по здравни въпроси и по външни и европейски въпроси.\n\n\r\n\tТя става 30-ият председател на ПАСЕ от 1949 г., първият кипърец и третата жена на тази длъжност.\r\n\t \r\n\tНа 6 октомври Педро Аграмунт подаде оставка, три дни преди предвидено в ПАСЕ гласуване за неговото отстраняване заради спорно пътуване до Сирия.\r\n\t \r\n\tАграмунт посети Сирия на 20 и на 21 март по покана на председателката на сирийския парламент Хадия Халаф Абас. Тогава с него имаше още представители на ПАСЕ, както и депутати от руския парламент. При тази визита Аграмунт се срещна със сирийския президент Башар ал Асад.", "date": "2017.10.10", "title": "Кипърката Стела Кириакидис е новият председател на ПАСЕ"}
{"url": "http://www.mediapool.bg/georgi-cholakov-zae-vremenno-pozitsiyata-na-zam-shef-na-vas-news270315.html", "text": "Георги Чолаков временно е назначен за зам.-председател на Върховния административен съд, съобщи шефът на съда Георги Колев, цитиран от правния сайт \"Де факто\".\r\n\tЗаповедта на Колев е от 4 октомври. Георги Чолаков ще заеме позицията на Боян Магдалинчев, който бе избран за член на Висшия съдебен съвет. Засега Георги Чолаков ще отговаря за Втора колегия, където се разглеждат и делата срещу кадрови и дисциплинарни решения на ВСС.\r\n\tГеорги Чолаков бе избран на 11 септември от стария ВСС за председател на Върховния административен съд. До този момент той бе шеф на едно от отделенията на ВАС.\r\n\tНа 4 октомври президентът Румен Радев отказа да подпише указа за назначаването на Чолаков и върна топката на ВСС за ново гласуване. Дали кандидатурата на Георги Чолаков ще бъде прегласувана или ще бъде открита нова процедура ще се реши от ВСС този четвъртък.", "date": "2017.10.10", "title": "Георги Чолаков зае временно позицията на зам.-шеф на ВАС"}
{"url": "http://www.mediapool.bg/borisov-novinata-za-boikot-na-ksns-e-100-falshiva-news270316.html", "text": ", заяви премиерът Бойко Борисов във вторник, коментирайки две събития от предходния ден. Едното бе подадената оставка на депутата от ГЕРБ Антон Тодоров, позволил си да заплашва журналист, от когото Борисов се разграничи, както и от вицето си Валери Симеонов.\r\n\t на Консултативния съвет по национална сигурност (КСНС) при президента претърпя безпрецедентен провал, след като министри и депутати не дойдоха, а други си тръгнаха по средата на срещата. Не бе постигнато никакво решение, дори формално, по обявената от президента тема \"работещ модел за борба с корупцията\". Самият Борисов пристигна с час и половина закъснение заради срещата му с протестиращи от оръжейния завод \"Емко\".\r\n\t, възмути се Борисов.\r\n\t, добави премиерът.\r\n\tКСНС се проведе без участието на вицепремиерите Екатерина Захариева и Красимир Каракачанов, които се оказа, че имат ангажименти в чужбина, въпреки че КСНС бе свикан преди повече от месец. По средата на заседанието си тръгнаха зам.-председателят на ГЕРБ Цветан Цветанов, финансовият министър Владислав Горанов и лидерът на ДПС Мустафа Карадайъ.\n\n\r\n\t, разказа Борисов.\r\n\tСлед заседанието президентът Румен Радев говори сам пред журналисти и обясни, че заради липсата на кворум насрочва ново заседание. Той коментира лаконично, че ще има пробив в борбата срещу корупцията, \"когато антикорупцията стане приоритет за българските политици пред техните вътрешни и международни ангажименти\".\r\n\tВъв вторник Борисов съобщи, че е разпоредил да бъдат спрени всички пътувания на министрите за няколко дни, за да се проведе нормално новото заседание на КСНС, насрочено за 17 октомври.\r\n\t, коментира Борисов.\r\n\t\r\n\tОще след провала на КСНС социалистите обвиниха управляващите, че са бойкотирали заседанието, че се конфронтират с президента и бягат от отговорност за бъдещия антикорупционен орган.\r\n\t, заяви председателят на парламента Димитър Главчев (ГЕРБ) във вторник сутринта пред бТВ.\r\n\t\"Нямаше никакъв дух на бойкот. Всеки изложи тезите си, чуха се докладите, после започна нормален дебат\", отбеляза той и отрече да е имало напрежение между Радев и Цветан Цветанов.\r\n\tПо-късно вицепрезидентът Илиян Йотова коментира, че датата на КСНС достатъчно рано е казана, за да се съобразят всички графици.\r\n\t\r\n\t\r\n\tГЕРБ и БСП не стигнаха до компромис около бъдещия антикорупционен орган.\r\n\tобобщи споровете Борисов.\r\n\tПроектът на управляващите предвижда парламентът да избира председателя на новото антикорупционно звено, докато БСП предлага свой алтернативен проект, според който антикорупционният орган да има разследващи функции, а президентът да назначава председатели. Радев вече изяви готовност да поеме тази отговорност, но досега той не е обявил ясно какви точно са идеите му за новия антикорупционен орган и за съдебна реформа, въпреки че през лятото проведе срещи по темата.\r\n\t\r\n\t, коментира политологът Стойчо Стойчев пред БНР.\r\n\t, добави политологът.\r\n\t, подчерта още Стойчев.", "date": "2017.10.10", "title": "Борисов: Новината за бойкот на КСНС е 100% фалшива"}
{"url": "http://www.mediapool.bg/v-globalniya-it-tsentar-na-atos-v-sofiya-shte-rabotyat-400-spetsialisti-news270317.html", "text": "Френският високо технологичен гигант \"Атос\" (Atos) откри новия си глобален център за компетенции в София. В него ще работят 400 специалисти, които ще дават технологични решения за индустрията за производството на храни и напитки. Амбицията на компанията е да удвои капацитета на центъра си през следващите пет години.\r\n\t\"Изключително сме впечатлени от качеството на услугите и новаторския подход на българските ИТ специалисти и нашата цел ще бъде да допринесем към възможностите на вече съществуващия екип с нашата глобална експертиза. Центърът за компетенции активно ще назначава топ ИТ професионалисти, които да се присъединят към екипа ни\", каза Урсула Моргенстерн, глобален директор \"Бизнес и платформени решения\" в \"Атос\" при откриването на центъра.\r\n\tРешението за откриването на глобалния ИТ център за компетенции в София стана, след като \"Атос\" подписа стратегически договор с \"Кока Кола Хеленик Ботлинг\" (Coca-Cola Hellenic Bottling Company - CCHBC), една от най-големите бутилиращи компании на брандовете на \"Кока Кола\" (The Coca-Cola Company), и придоби българската компания, специализирана в предоставянето SAP услуги - \"Инфопартнерс\" (InfoPartners).\r\n\tМултимилионният в евро петгодишен договор с CCHBC предвижда \"Атос\" да поеме изцяло разработката и управлението на ключови ИТ приложения, които обслужват бизнеса на CCHBC.\r\n\t\"Атос\" ще играе ключова роля в подпомагането на Coca-Cola HBC да направи промяна и въведе иновации в критични за бизнеса й процеси в 28 страни и 8 часови зони. По този начин ще ускори растежа си и пускането на продукти на пазара, както и ще оптимизира ИТ разходите си, е посочено в съобщението.\n\n\r\n\tУспоредно със сделката с CCHBC, Atos придоби изцяло и \"Инфопартнерс\" - водещ доставчик на специализирани SAP услуги в България и също основен доставчик на услуги за CCHBC.\r\n\tТова послужи като основа за изграждането на глобалния ИТ център за компетенции в София. Целта му е да развие до още по-високи нива SAP решенията.\r\n\t\"Атос\" ще използва центъра, за да увеличи ръста на бизнеса си в индустрията за производство на храни и напитки като предлага мултиплициращи се технологии и линия от ИТ услуги на клиенти от цял свят.", "date": "2017.10.10", "title": "В глобалния ИТ център на \"Атос\" в София ще работят 400 специалисти"}
{"url": "http://www.mediapool.bg/vazmozhni-sa-novi-350-mln-lv-investitsii-v-avtomobilniya-sektor-v-bulgaria-news270318.html", "text": "Нови 350 млн. лева инвестиции е възможно да бъдат направени в производството на части за автомобили в България. Това съобщи зам.-министърът на икономиката Лъчезар Борисов по време на национална среща на фирмите от автомобилния бранш. Тя беше организирана от \"Аутомотив клъстер България\" и се проведе под патронажа на Росен Плевнелиев в София.\r\n\t\"Ако са позитивни решенията за избор на инвестиционна дестинация на мениджъри на големи компании, решили да инвестират \"на зелено\" или да разширят бизнеса си в България, се очакват около 350 млн. лв. нови инвестиции\", каза Борисов, цитиран от пресцентъра на икономическото министерство.\r\n\tАвтомобилната индустрия е основен работодател за Европейския съюз и има важен мултиплициращ ефект за икономиката.\r\n\t\"Когато говорим за автомобилния сектор, вече спокойно можем да кажем, че той минава и през България\", каза Лъчезар Борисов.\r\n\tПо думите му българската икономика е направила качествен скок по отношение на преструктурирането и на автомобилния сектор за преработващата промишленост.\n\n\r\n\tЗа периода 2004 - 2016 г. по Закона за насърчаване на инвестициите са сертифицирани 12-те проекта с общ размер на инвестициите 655 млн. лева, което е довело до разкриването на 7130 работни места, каза Борисов.\r\n\tПрез тази година е даден старт на инвестиции за 70 млн. лв. в автомобилната индустрия у нас, а още 50 млн. лв. предстои да бъдат вложени, каза Борисов.\r\n\t\"Аутомотив клъстер България\" работи с университетите по отношение на дуалното обучение, което се прилага вече и в някои фирми от автомобилния бранш.", "date": "2017.10.10", "title": "Възможни са нови 350 млн. лв. инвестиции в автомобилния сектор в България"}
{"url": "http://www.mediapool.bg/rosatom-na-sreshta-s-borisov-za-opolzotvoryavane-na-oborudvaneto-za-aets-belene-news270319.html", "text": "Представители на руската ядрена корпорация \"Росатом\" са в София за разговори с премиера Бойко Бойко Борисов за оползотворяването на произведеното от концерна и доставеното у нас ядрено оборудване за построяването на АЕЦ \"Белене\", чийто проект обаче е прекратен с правителствено и парламентарно решение от 2012 г.\r\n\tТова се разбра от думите на премиера Бойко Борисов, казани по време на брифинг, относно постигнатата договорка за възстановяването на оръжейните договори на частната фирма \"Емко\" с държавния търговец \"Кинтекс\".\r\n\tБорисов се включи в обясненията за \"Емко\" с думите: \"Айде и аз да кажа нещо, че от \"Росатом\" ме чакат\". След като говори за решението на проблема на \"Емко\", възмути се нашироко от \"фалшивата новина\", че ГЕРБ са бойкотирали провеждането на консултативния съвет за национална сигурност при президента Румен Радев предишния ден, Борисов сложи край на брифинга, заявявайки:   \r\n\t\"Чакам да дойдат \"Росатом\", защото три милиарда са изсипани на Дунава и стоят\", имайки предвид доставеното ядрено оборудване за прекратения строеж на АЕЦ \"Белене\". \"Ако на някой му се струват тия пари малко, за мен не са и ще се направи всичко възможно да се оползотворят\", заяви Борисов, но не отговори на допълнителни въпроси какво ще се обсъжда с руснаците.\r\n\tОпитите на Mediapool да получи от Министерския съвет да получи повече информация за явно започналата след брифинга среща с \"Росатом\" се оказаха неуспешни.\r\n\tОт Министерството на енергетиката обаче обясниха, че срещата била регулярна, в нея нямало нищо извънредно и била обсъдена предстоящата втора доставка на останалата част от произведеното оборудване за замразената ядрена централа. Ако обаче това е така, не е ясно защо се налага среща точно с Борисов по регулярни въпроси и защо премиерът говори за оползотворяването на оборудването. Тази пратка трябва да дойде до края на 2017 г., допълниха от ведомството. Предишните обявени от Петкова срокове да пристигането на остатъка от произведеното оборудване бяха първо септември, после октомври, но явно сега това се отлага с още два месеца.\r\n\tДосега заявяваните от енергийния министър Теменужка Петкова варианти за използване на произведеното от \"Росатом\" оборудване са били приватизация на ядрения проект и активите по него. За целта обаче се чакаше анализ от БАН, който да каже има ли нужда страната ни от нови енергийни мощности, къде може да се реализира токът от евентуалната АЕЦ \"Белене\" и на каква цена. Този доклад трябваше да е готов още през септември, по последните думи на Петкова вече е получено негово резюме, но какви са неговите изводи тя не коментира.\r\n\tВ края на август енергийният министър каза, че сред вариантите за АЕЦ \"Белене\" остават обсъжданите вече пълна или частична приватизация на проекта, влизането на стратегически инвеститор, какъвто интерес е проявен от три компании, но има и други опции. Какви са те засега не е ясно\r\n\tПеткова обаче тогава обяви, че има реална възможност до края на 2017 г. или в началото на 2018 г. да се структурира процедура за приватизация на проекта. Тя отново припомни условията за подновяването на ядрения строеж край Белене – липсата на държавни гаранции, на държавно финансиране и на договор за изкупуване на тока от новата мощност.\r\n\tТочно преди година стана ясно, че китайската \"Чайна Дженерал Нюклиър Корпорейшън\" (China General Nuclear Corporation – CGN) е заявила интерес към проекта АЕЦ \"Белене\".\r\n\tПоследно разговори за дострояването на АЕЦ \"Белене\" Борисов води  – строителят на умния град край София \"България Дивелопмънт Холдингс Лимитед” ЕАД.\r\n\tМалко след като България бе принудена с арбитражно решение да плати близо 1.2 млрд. лв. на \"Росатом\" за произведеното оборудване се дискутираше и варианта руснаците да си вземат обратно реакторите и да ги използват за строежа на същите проекти в Иран или Индия. Тази възможност обаче вече не се споменава.", "date": "2017.10.10", "title": "\"Росатом\" на среща с Борисов за оползотворяване на оборудването за АЕЦ \"Белене\""}
{"url": "http://www.mediapool.bg/domuschiev-obvini-valeri-simeonov-v-90-lazha-za-bmf-i-se-zakani-da-go-sadi-news270320.html", "text": "Председателят на Конфедерацията на работодателите и индустриалците в България и собственик на \"Български морски флот\" (БМФ) Кирил Домусчиев обвини вицепремиера Валери Симеонов, че 90 процента от твърденията му за БМФ са неверни и се закани да го съди, защото му омръзнало цяло лято да слуша лъжи.\r\n\tДомусчиев и Симеонов са в сблъсък за БМФ заради арбитражно решение, според което приватизационният договор за морския флот може да бъде променен и на държавата да не се плати неустойка за неизпълнението му в размер на 55 млн. лв. През септември  като продължение на битката срещу Домусчиеви с предприетото вече пред Върховния касационен съд в началото на юли 2017 г. обжалване на решението на Арбитражния съд на БТПП.\r\n\t\"Колкото по-малко държава в икономиката, толкова по-добре. Това е доказано навсякъде по света. Държавата трябва да помага, но не и да управлява определени сектори и да се бърка в работата им\", заяви пред БНР във вторник Домусчиев. Той обясни, че по принцип изпълнява задълженията по договора с държавата за БМФ, но в случая е бил изправен пред безизходица.\r\n\t\"Български морски флот\" беше тежка сделка, купихме дружеството с немските си партньори в пика на тази индустрия. Няколко месеца след като влязохме в дружеството, фрактовият пазар се срина. Имаше противоречащи си изисквания - по договор трябваше да намаля средната възраст на корабите, но повечето от тях бяха на 40 години. Тези противоречия те вкарват в безизходица - да направиш нещо добро за компанията, но да не изпълниш изискване и да те глобят\", разказа Домусчиев.\r\n\tТой допълни, че компанията е била спасена и е била на ръба да влезе в черния списък, заради напредналата възраст на съдовете в нея. Според него е важно да се гледа какъв е тонажът на корабите в дружеството, а не броят им, защото преди е имало множество малки по тонаж кораби, които не са били рентабилни. Домусчиев заяви, че ще подведе вицепремиера под съдебна отговорност.\r\n\t\"90% от твърденията на Валери Симеонов са неверни. Ще го съдя, защото цяло лято слушам лъжи. Опитва да влияе на съда, което не е редно за политик от управлението. Смятам, че вицепремиерът има подбуди да ни атакува\", каза той.\r\n\tБизнесменът допълни, че е инвестирал стотици милиони в БМФ, заради което отхвърли твърденията, че се опитва нарочно да провали дружеството.\r\n\tПредседателят на КРИБ коментира още, че минималната работна заплата не трябва да се определя от правителството под натиска на синдикатите, а трябва да се изчислява по формула, която взима предвид много фактори. Според него тази формула ще доведе до това минималната работна заплата да е на 45% от средната, което би означавало, че тя ще расте постоянно.\r\n\tПо думите на Домусчиев е нормално в някои отрасли на индустрията да са против вдигането на минималната работна заплата, защото производителността на труда в тях е ниска. Той определи като неверни данните, че производителността на труда в България изпреварва тази на европейски държави като Германия.", "date": "2017.10.10", "title": "Домусчиев обвини Валери Симеонов в 90% лъжа за БМФ и се закани да го съди"}
