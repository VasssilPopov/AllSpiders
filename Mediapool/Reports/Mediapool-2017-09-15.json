{"url": "http://www.mediapool.bg/rusiya-turtsiya-i-iran-se-dogovoriha-za-4-zoni-za-deeskalatsiya-v-siriya-news269303.html", "text": "Страните гаранти (Русия, Турция и Иран) се договориха за създаване на зони за деескалация в Сирия с мандат за 6 месеца, се казва в обща декларация за тристранната среща в казахстанската столица Астана, предаде Ройтерс.\r\n\t \r\n\tЗоните ще бъдат 4 и ще включват - изцяло или частично - Източна Гута, както и провинциите Идлиб, Хомс, Латакия, Алепо и Хама, както и някои райони от Южна Сирия, се казва в декларацията. Шестмесечният срок може да бъде удължен.\r\n\t \r\n\tЦелта на създаването на зоните е да се гарантира спазването на режима на прекратяването на бойните действия, териториалната цялост на Сирийската арабска република, както и да бъде продължена борбата с тероризма, съобщи външният министър на Казахстан Кайрат Абдрахманов.\r\n\t \r\n\tСпоред ТАСС освен общата декларация са приети и 4 документа, които включват мандат за разполагане на наблюдатели на трите страни в зоните за деескалация, правила за използване на военна сила, ред за функциониране на контролно-пропускателните пунктове, както и създаване на съвместен координационен център за съгласуване на действията по контрола на деескалацията в зоните.\r\n\t \n\n\r\n\tДоговорени са границите на зоната за деескалация в западната провинция Идлиб, уточнява турската Анадолска агенция. Все още се обсъждало какви сили да бъдат разположени в тази провинция, която е под контрола на бунтовническа коалиция начело с бившия клон на Ал Каида - \"Фронта Нусра\", добавя агенцията, цитирана от Ройтерс.\r\n\t \r\n\tНова среща за Сирия ще се състои в Астана в края на октомври, се казва в декларацията на трите страни.", "date": "2017.09.15", "title": "Русия, Турция и Иран се договориха за 4 зони за деескалация в Сирия"}
{"url": "http://www.mediapool.bg/podkrepata-za-germanskite-sotsialdemokrati-e-spadnala-do-8-mesechen-minimum-news269290.html", "text": "Едва седмица и половина преди парламентарните избори Германската социалдемократическа партия (ГСДП) се ползва с подкрепата на едва 20 процента от избирателите - едва с 8 процента преднина пред крайнодясната антиимигрантска Алтернатива за Германия (АзГ), информира ДПА.\r\n\t \r\n\tПодкрепата на ГСДП е спаднала до най-ниското си ниво от януари тази година, сочат резултатите от анкета на телевизия А Ер Де.\r\n\t \r\n\tАзГ се ползва с 12 процента подкрепа, а Християндемократическият съюз (ХДС) на канцлера Ангела Меркел остава най-силната германска партия с 37 процента от гласовете.\r\n\t \r\n\tПочти сигурно е, че АзГ ще премине петпроцентовата бариера за влизане в Бундестага и ще стане първата от половин век крайно дясна партия в парламента.\r\n\t \r\n\tСред останалите партии пробизнес ориентираната Свободна демократическа партия привлича 9,5 процента от анкетираните, крайно лявата \"Левите\" - 9 процента, а природозащитническата \"Зелени\" - 7,5 процента.", "date": "2017.09.15", "title": "Подкрепата за германските социалдемократи е спаднала до 8-месечен минимум"}
{"url": "http://www.mediapool.bg/i-holandiya-e-protiv-bulgaria-da-vleze-v-shengen-news269288.html", "text": "Холандия стана поредната държава, която отхвърли призива на председателя на Европейската комисия Жан-Клод Юнкер, че България и Румъния трябва да станат веднага част от Шенген.\r\n\t \r\n\tХоландският премиер Марк Рюте потвърди, че няма промяна в позицията на страната му, която е категорично срещу приемането на двете балкански държави в зоната за свободно движение. \r\n\t \r\n\t\"Юнкер е романтик. Мисля, че когато някой има видения, трябва да се консултира с лекар\", коментира Рюте, цитиран от \"Ромъния либера\".\n\n\r\n\t \r\n\tПо думите му \"има твърде много опасения за контрола на границите и корупцията\" в България и Румъния.\r\n\t \r\n\tПреди ден Германия и Австрия също отклониха призива на Юнкер. \r\n\t \r\n\tГерманският вътрешен министър Томас де Мезиер каза, че Берлин не иска нови страни да се присъединяват към Шенгенското пространство за свободно движение в близко бъдеще.\r\n\t \r\n\tВодещи австрийски политици от различни партии също подкрепиха тази позиция. Освен това те отхвърлиха плана на Юнкер за разширяване на еврозоната.\r\n\t \r\n\tЛидерите на европейските институции периодично призовават за приемането на България и Румъния, които вече са изпълнили техническите условия за членство. \r\n\t \r\n\tРешението за това обаче е политическо, а част от държавите членки имат резерви към двете балкански страни заради слабите резултати в борбата с корупцията и организираната престъпност.", "date": "2017.09.15", "title": "И Холандия е против България да влезе в Шенген"}
{"url": "http://www.mediapool.bg/moskva-shte-finansira-krim-i-kaliningrad-za-smetka-na-pomoshtite-za-donbas-news269284.html", "text": "От 2019 г. формированията, които държат под контрол територии от Източна Украйна, може да не получават, поне в пълен размер, досегашната помощ от бюджета на Руската федерация. Правителството на Русия смята да се откаже от \"хуманитарната подкрепа за някои територии\" в полза на проекти, развивани в Крим и анклава Калининград, пише \"РБК\".\r\n\t \r\n\tСпоред източници на вестника \"някои територии\" означава най-вероятно формированията, самопровъзгласили се за \"народни републики\", в Донбас.\r\n\t \r\n\tПо данни на \"РБК\" парите - близо 165 милиарда рубли (2,9 милиарда долара) за три години, ще се пренасочат за изграждане на инфраструктура в анексирания от Русия през 2014 г. украински полуостров Крим и в кримския град Севастопол, станали отделни субекти на Руската федерация.\r\n\t \r\n\tСтава дума за обекти от сферите на здравеопазването и просветното дело, комуналното стопанство, комуникациите, транспорта и др., също и за приоритетния проект \"Формиране на комфортна градска среда\".\r\n\t \r\n\tИзточниците подчертават, че дори ако руските власти са решили да спрат разходите за \"хуманитарна подкрепа\" на сепаратистите в Донбас, това не означава, че финансовата подкрепа за тези територии ще секне. Финансирането на Донецката и Луганската народна република е изцяло засекретено, регламентира се със секретни постановления на руското правителство и тайни пера от бюджета, казва един от събеседниците на \"РБК\".\r\n\t \n\n\r\n\tКато руска територия Крим има нужда от държавна помощ в колосални размери. Ако в близките две години не демонстрираме впечатляващ пробив в развитието на полуострова, всички ще се запитат защо сме присъединили Крим, заявява руският политолог Олег Бондаренко. Но допълва, че не знае за свиване на разходите за Донбас.\r\n\t \r\n\tСредствата се разпределят в полза на регионите, които Русия при всяко положение не се кани да връща, но Москва не е сигурна какъв статут ще имат в бъдеще двете републики в Донбас, допълва аналитикът Алексей Макаркин. \"Крим е наш, а Донбас не е\", резюмира в подзаглавие \"РБК\".", "date": "2017.09.15", "title": "Москва ще финансира Крим и Калининград за сметка на помощите за Донбас"}
{"url": "http://www.mediapool.bg/uraganat-maks-dostigna-tihookeanskoto-kraibrezhie-na-meksiko-news269285.html", "text": "Ураганът Макс, който е класиран като ураган от първа категория, достигна западното крайбрежие на Мексико в популярен туристически район, който включва градове като Акапулко, Сиуатанехо и Икстапа, предаде Ройтерс.\r\n\t \r\n\tВ епицентъра на циклона ветровете достигат 130 км в час.\r\n\t \r\n\tНационалният център за ураганите предупреди за силни дъждове и наводнения в южните крайбрежни щати Гереро и Оахака.\r\n\t \r\n\tОчаква се по-късно в петък ураганът да отслабне до тропическа буря, като първа категория е най-ниската по петстепенната скала на Сафир-Симпсън.\r\n\t \r\n\tМеждувременно над Тихия океан се формира тропическата буря Норма, която може да прерасне в ураган до петък вечерта местно време.\r\n\t \n\n\r\n\tМакс се появи седмица, след като земетресение с магнитуд 8,1 опустоши Южно Мексико, разрушавайки хиляди сгради в Оакаха, и причини смъртта на поне 98 души.", "date": "2017.09.15", "title": "Ураганът Макс достигна тихоокеанското крайбрежие на Мексико"}
{"url": "http://www.mediapool.bg/hilyadi-rohingi-prodalzhavat-da-pristigat-vseki-den-v-bangladesh-news269292.html", "text": "Между 10 000 и 20 000 бежанци рохинги пристигат всеки ден в Бангладеш от Мианма, съобщи Международната организация по миграцията, цитирана от световните агенции.\r\n\t \r\n\tМеждународният натиск върху преобладаващо будистката страна да сложи край на насилието срещу мюсюлманите рохинги, живеещи в западната й част, се засилва. Кризата бе провокирана на 25 август от суровия отговор на силите за сигурност на поредица от нападения на рохинги срещу полицейски и армейски постове в западната част на Мианма.\r\n\t \r\n\tМасовото бягство на рохингите се определя като \"катастрофално\" от ООН, както и като \"пример като по учебник за етническо прочистване\", принудило близо 400 000 да напуснат домовете си.\r\n\t \r\n\tСпоред УНИЦЕФ близо 60 процента от бежанците, насочили се към Бангладеш от края на август, са деца.\r\n\t \r\n\tООН започна да доставя вода и санитарни материали за бангладешкото рибарско пристанище Кокс Базар, което е залято от новопристигналите, отбелязва ДПА.\r\n\t \n\n\r\n\tИма остър недостиг на всичко, най-критично на подслон, храна и чиста вода, посочва представител на УНИЦЕФ в Бангладеш. Организацията призовава да бъдат осигурени 7 млн. д. през идните четири месеца за спешно подпомагане на рохингите.", "date": "2017.09.15", "title": "Хиляди рохинги продължават да пристигат всеки ден в Бангладеш"}
{"url": "http://www.mediapool.bg/uizear-veche-pozvolyava-nyakolko-rezervatsii-na-imeto-na-edin-patnik-news269287.html", "text": "Нова услуга, която позволява един пътник да прави няколко резервации само на своето име, а тези на спътниците му да се добавят до преди момента на онлайн чекирането за полета, започна да предлага нискотарифния превозвач \"Уизеър\" (Wizz Air).\r\n\tПродуктът Flexible Travel Partner (Гъвкав избор на партньор за пътуване) е наличен и е удобен за клиенти, които искат предварително да си резервират полет на ниски цени, но още не са сигурни с кого ще пътуват. Услугата струва 10 евро и купувайки я, клиентите могат да направят до девет резервации само със своето име, а тези на спътниците му могат да се добавят във всеки момент през онлайн резервацията.\r\n\tПри резервация с конкретно име, смяната на пътника при непредвидени обстоятелство струва пари. Сега въведената услуга елиминира този риск и е допълнение към скоро представената  Fare Lock, която позволява на клиентите да запазят избрана тарифа за период от 48 часа.\r\n\t\"Гъвкавостта става все по-важна при планирането както на бизнес пътувания, така и на пътувания с цел почивка. С нашата нова услуга Flexible Travel Partner клиентите могат да оставят решението с кого да пътуват за последната минута, докато междувременно си запазят полет на възможно най-изгодна цена. Ние продължаваме да следим предпочитанията на потребителите и да създаваме продукти, съобразени с техните нужди“, заяви Джордж Михалопулос, главен търговски директор на \"Уизеър\".", "date": "2017.09.15", "title": "\"Уизеър\" вече позволява няколко резервации на името на един пътник"}
{"url": "http://www.mediapool.bg/svetovniyat-promishlen-gigant-tisen-krup-planira-razshiryavane-na-biznesa-si-v-bulgaria-news269293.html", "text": "Световният гигант в производството на стомана, компоненти за автомобилната индустрия, асансьори и други \"Тисен Круп\" (ТhyssenКrupp) планира разширение на логистичните си  центрове в България, стана ясно на среща в централата на компанията в град Есен между заместник-министър Александър Манолев и Мартин Щилглер, изпълнителен директор за Източна Европа в направление \"Материали“ на концерна, съобщиха от икономическото министерство в петък.\r\n\tКомпанията в момента е в процес на проучване на различни локации в България за изграждане на нов лагистичен центъ, а Манолев е представил възможностите за това на съществуващите индустриални зони у нас и проектите за зъздаване на нови такива зони.\r\n\t\"Тисен Круп\" стъпва на българския пазар на метали през 2005 г., като се обединява с \"Юпитер-Стомана“. Концернът притежава складово-производствени бази в София, Пловдив, Русе и Бургас и заема водеща позиция на пазара на метали в страната ни.\r\n\tЗам.-министърът е посочил пред концерна преимуществата, които предлага държавните индустриални зони за подобни складове и е акцентирал върху стимулите, които би получила компанията, ако избере за своя база място в регион с високо ниво на безработица. Той е поканил представители на \"Тисен Круп\" да посетят през октомври страната и на място да разгледат различни варианти за ситуиране на новата си база.\r\n\t\"Сигурен съм, че България е правилното място за инвестицията, която планирате и се надявам успешното ѝ реализиране да доведе до навлизането на производства на концерна и в други сектори“, подчерта Александър Манолев.\r\n\tВ рамките на посещението си в Германия, заместник-министърът е провел среща и с ръководителите на направлението за производство на компоненти за автомобилната индустрия на \"Тисен Круп\". Във Франкфурт той разговарял с Карстен Кроос, главен изпълнителен директор за направление \"Компоненти и технологии“ и Фалк Нюсле, ръководител “Пазар и развитие“.\r\n\t\"Aвтомобилната промишленост е един от най-бързо развиващите се сектори на българската икономика и през изминалата година се превърна в основен двигател за растеж“, посочв Александър Манолев, цитиран от пресцентъра на ведомството. По думите му в сектора в България работят близо 13 хил. души, като съществува сериозен потенциал за разширяване на мощностите и разкриване на нови работни места.\r\n\tТой допълва, че през последните години успешни проекти в сектора са реализирали инвеститори от Германия, Франция, Япония, Турция, Великобритания, Швеция, Швейцария, САЩ и др.\r\n\tБезспорно откриването на толкова много предприятия в сектора позиционира много добре България на световната карта, подчертал Карстен Кроос. Той допълни, че подобни дестинации, които могат да предложат множество подизпълнители в сектора, се разглеждат с предимство при планиране на нови инвестиции. Интерес представляват и резултатите, които постига икономиката на страната в областта на информационните технологии и аутсорсинга, стана ясно по време на срещата.\r\n\t\"Tисен Круп\" е германска промишлена компания, работеща най-вече в областта на стоманодобива, но също и в автомобилния и корабостроителния сектор, както и в производството на промишлено оборудване, асансьори и др. Концернът има над 156 хил. работници в повече от 200 държави по целия свят. Годишните продажби на компанията надхвърлят 39 млрд. евро.", "date": "2017.09.15", "title": "Световният промишлен гигант \"Тисен Круп\" планира разширяване на бизнеса си в България"}
{"url": "http://www.mediapool.bg/generalniyat-prokuror-na-rusiya-shte-gostuva-na-tsatsarov-news269294.html", "text": "Генералният прокурор на Русия Юрий Чайка ще гостува на българския му колега Сотир Цацаров идната седмица, съобщава \"Дневник\".\r\n\tСпоред неофициална информация на изданието визитата вероятно ще бъде в понеделник и е в отговор на посещението на Цацаров в Москва през лятото, за което от държавното обвинение така и не разкриха какви са били обсъжданите теми.", "date": "2017.09.15", "title": "Генералният прокурор на Русия ще гостува на Цацаров"}
{"url": "http://www.mediapool.bg/taifunat-doksuri-vrahletya-vietnam-news269283.html", "text": "Тайфунът Доксури връхлетя Централен Виетнам с ветрове със скорост 135 километра в час, предаде Асошиейтед прес.\r\n\t \r\n\tНа места поривите на вятъра достигат 185 километра в час. Стихията, съпроводена с проливни дъждове, отнесе покриви на сгради, повали дървета и електрически стълбове.\r\n\t \r\n\tЗасега няма данни за загинали и ранени. Метеоролози предупреждават за опасност от наводнения и свлачища в централните и северните части на страната.", "date": "2017.09.15", "title": "Тайфунът Доксури връхлетя Виетнам"}
{"url": "http://www.mediapool.bg/antiimigrantskite-nastroeniya-v-italiya-se-razpalvat-predi-izborite-dogodina-news269296.html", "text": "Обвиненията в изнасилване, насочени срещу чужденци, подклаждат антиимигрантските настроения в Италия преди парламентарните избори, които трябва да се произведат в началото на следващата година, когато темата за миграцията ще бъде начело в политическия дневен ред.\r\n\t \r\n\tПолитици, противници на имиграцията, използваха престъпленията, за да напълнят главите на хората с посланието, че левоцентристкото правителство е разхлабило граничните проверки, позволявайки на над 600 000 мигранти, основно африканци, да влязат в страната в последните четири години.\r\n\t \r\n\t\"Те са толкова много тук. Ние връщаме много малко от тях у дома\", написа в Туитър Матео Салвини, лидерът на дясната партия Северна лига, след като тази седмица полицията съобщи, че бангладешки гражданин е арестуван в Рим по подозрения в изнасилване на финландка, работеща като детегледачка.\r\n\t \r\n\tСлучаят в Рим стана две седмици, след като млада полска туристка каза, че е била групово изнасилена от четирима африканци, трима от които под 18 години, на плаж на адриатическия курорт Римини. Приятелят на полякинята беше пребит от младежите, а перуанска транссексуална жена каза, че е била изнасилена от същите четирима нападатели по-късно същата нощ.\r\n\t \r\n\tГлаватарят на бандата беше идентифициран като конгоански кандидат за убежище, на когото било позволено да остане в Италия по хуманитарни причини. Другите трима бяха марокански братя на възраст между 15 и 17 години, родени в Италия, и 16-годишен нигериец.\r\n\t \n\n\r\n\t\"Банда от магребски червеи\", заяви Джорджа Мелони, лидерката на дясната партия Италиански братя, която се очаква да се съюзи със Северна Лига и с партията на Силвио Берлускони Форца Италия на изборите.\r\n\t \r\n\tДопитване до общественото мнение, публикувано в сряда във в. \"Република\", показва, че 46 процента от италианците смятат мигрантите за заплаха за личната си безопасност и за обществения ред, срещу 40 процента в последното подобно допитване през февруари. Преди пет години на това мнение бяха само 26 процента от италианците.\r\n\t \r\n\tОпозиционните партии казват, че правителството не може да пренебрегва този въпрос, изтъквайки официални данни, според които през първите седем месеца на годината 1534 италианци са били арестувани или обвинени в изнасилване в сравнение с 904-те чужденци, заподозрени в същото престъпление.\r\n\t \r\n\t\"Около 40 процента от изнасилванията са извършени от чужденци, които съставляват 8 процента от населението. Човек не може да прикрие този факт\", казва Дебора Бергамини, депутат от Форца Италия. \"Притокът на мигранти има големи последици\", допълва тях.\r\n\t \r\n\tВъпреки че Италия е била колониална сила в Африка през 19-и и 20-и век, а мигрантите идват в нея от десетилетия, тя основно служеше за транзитен път към останалата част на Европа и така си остава страна с преобладаващо бяло население.\r\n\t \r\n\tНо миграционната политика на ЕС означава, че все по-голям брой кандидати за убежище трябва да останат в Италия, за да си осигурят разрешително за пребиваване, което означава, че много повече африканци и бежанци от Близкия изток се опитват да превърнат страната в свой дом.\r\n\t \r\n\tНарастващото обществено безпокойство заради притока на мигранти започва да влияе на правителствената политика. Във вторник управляващата левоцентристка Демократическа партия замрази дългообещавания закон, който щеше да предостави гражданство на децата на имигрантите.\r\n\t \r\n\tОколо 70 процента от италианците подкрепяха тази мярка по-рано тази година, но сега тази подкрепа е намаляла на 52 процента, според данните от допитването във в. \"Република\".\r\n\t \r\n\tВътрешният министър Марко Минити също се намеси, за да спре потока от мигранти.\r\n\t\"Страхувах се за демокрацията в тази страна\", каза Минити миналия месец, обяснявайки защо след месеци на де факто политика на отворени врати правителството накрая въведе мерки, целящи да попречат на мигранти да пътуват от Либия за Италия.\r\n\t \r\n\tЗа последните два месеца и половина броят на мигрантите, достигнали Италия, спадна със 70 процента в сравнение със същия период на миналата година - до около 16 500 души, но случаите на изнасилвания подхраниха доста негативни медийни заглавия срещу новодошлите.\r\n\t \r\n\tМиналата година германските медии бяха обвинени, че първоначално са пренебрегнали твърденията за сексуални посегателства от мигранти по време на новогодишните празненства в Кьолн, за да не подклаждат настроения срещу чужденците. Италианските медии нямат подобни колебания.\r\n\t \r\n\t\"Първо бедност, а сега ни носят и болести\", гласеше заглавие на първа страница на италианския в. \"Либеро\", след като италианче почина от малария броени дни след като е било в едно и също болнично отделение с две африканчета, страдащи от същото заболяване.\r\n\t \r\n\tМаларията се предава от комари и не може да бъде предавана от човек на човек. Тя бе изкоренена от Италия през 1970 г. и лекарите все още не знаят как детето, което никога не е пътувало в чужбина, се е разболяло.\r\n\t \r\n\tЧечиле Кашету Киенж, родената в Конго депутатка в Европейския парламент от управляващата италианска Демократическа партия, казва, че подобни заглавия показват до каква степен е във възход расизмът в Италия.\r\n\t \r\n\t\"Вестниците превръщат мигрантите във врагове на Италия и хората започват да вярват в подобни безсмислици\", казва Киенж, бивша министърка, която редовно е обект на расистки обиди и подигравки в медиите.\r\n\t \r\n\t\"Расизмът се използва като политическо оръжие и ситуацията се влошава все повече. Проблемът е, че ние живеем в постоянна предизборна кампания и политиците извличат дивиденти от страховете на хората\", допълва тя.\r\n\t \r\n\tСеверна лига поведе офанзивата срещу мигрантите, а нейният лидер Салвини редовно критикува мигрантите във Фейсбук. Партията бе възнаградена за това с нарастване на подкрепата с 6 процента през 2014 г. и с над 15 процента днес и се превърна в третата най-голяма политическа сила в Италия в много социологически допитвания.\r\n\t \r\n\t\"Възходът на Северна лига може да се припише на антиимигрантската позиция на партията и на неоспоримата способност на Салвини да разиграва популистката карта\", казва социологът Ренато Манхаймер. Той прогнозира, че въпросът ще продължи да бъде доминиращ.\r\n\t \r\n\t\"Икономиката е много по-важен въпрос, но за жалост, мисля, че ще той ще отстъпи пред миграционния въпрос в предстоящата предизборна кампания\", казва той.", "date": "2017.09.15", "title": "Антиимигрантските настроения в Италия се разпалват преди изборите догодина"}
{"url": "http://www.mediapool.bg/ek-predlaga-promeni-vav-finansiraneto-na-evropeiskite-partii-news269295.html", "text": "С цел по-добро управление на парите на данъкоплатците Европейската комисия (ЕК) предлага отстраняване на пропуските в законодателството, които дават възможност на партиите на европейско равнище да злоупотребяват със системата, като създават множество юридически лица по условията за допълнително финансиране.\r\n\t \r\n\tПо действащите правила партиите и фондациите, които отговарят на определени условия, имат възможността да станат европейски юридически лица и така се увеличава достъпът до европейска финансова подкрепа. Тези условия включват изискване за представителство в достатъчно голям брой държави от ЕС и следване на ценностите на Европейският съюз.\r\n\t \r\n\tЕвропейската комисия представи в петък предложенията си за промени, свързани с дейността и финансирането на партиите.\r\n\t \r\n\tПредложените промени целят да увеличат прозрачността, така че хората да знаят за кого гласуват, да повишат демократичната легитимност, така че финансирането по-добре да отразява подкрепата, дадена от европейските избиратели, както и да подобрят правоприлагането, така че да може да се противодейства на злоупотребите и да се възстановяват средства. Това се посочва в съобщение на комисията. Предложенията следва да бъдат приети и да влязат в сила преди изборите за Европейски парламент през 2019 година.\r\n\t \n\n\r\n\tВ някои случаи отделни членове на една и съща национална партия спонсорират създаването на различни европейски партии. Действащият подход за разпределяне на финансирането от ЕС за европейските партии не е достатъчно съразмерен на равнището на представителство, постигнато в изборите за ЕП. Партиите изпитват трудности при изпълнението на изискването за съфинансиране, с което е обвързано получаването на въпросното финансиране, пише в съобщението.\r\n\t \r\n\tС предложенията на ЕК се търси по-тясна връзка между действителното представителство и финансирането, като делът от финансирането, който се разпределя въз основа на истинския дял от получените гласове, бъде увеличен от 85 на сто на 95 на сто. При действащата система 15 на сто от финансирането се разпределят между всички партии, независимо от броя на представляваните от тях избиратели.\r\n\t \r\n\tС предложенията ще се осигури повече прозрачност за европейските граждани за връзките между европейските и националните партии, като от националните партии ще се изисква да поместват ясно на сайтовете си логото и политическата програма на европейската партия, с която са свързани. Ще се посочва също съотношението между мъжете и жените сред евродепутатите от съответните партии.", "date": "2017.09.15", "title": "ЕК предлага промени във финансирането на европейските партии"}
{"url": "http://www.mediapool.bg/nad-80-veroyatno-sa-zhertvite-na-uragana-harvi-v-teksas-news269291.html", "text": "Над 80 души вероятно са загинали в Тексас заради урагана Харви, който удари щата преди около три седмици и причини рекордни наводнения в района на Хюстън, съобщи губернаторът на щата Грег Абът, цитиран от Ройтерс.\r\n\t \r\n\tИмаме доклади за 82 жертви, каза Абът на пресконференция, допълвайки, че се очаква потвърждение от местните власти дали смъртните случаи са свързани със стихията.\r\n\t \r\n\tПо-рано бе съобщено за около 60 жертви на урагана, който при преминаването си над Тексас на 25 август бе с категория 4 и най-мощният от 50 години.\r\n\t \r\n\tБлизо 140 000 домове бяха повредени или разрушени от урагана и наводненията.\r\n\t \r\n\tБлизо 5250 души все още живеят в приюти, като щатските власти работят с федералните за възстановяване на жилищни и бизнес постройки.", "date": "2017.09.15", "title": "Над 80 вероятно са жертвите на урагана Харви в Тексас"}
{"url": "http://www.mediapool.bg/pregovorite-za-venetsuela-shte-prodalzhat-na-27-septemvri-news269289.html", "text": "Правителството и опозицията на Венецуела напредват в проучвателните разговори, които имат за цел да създадат рамка за решаване на икономическата и политическа криза в страната, предаде Асошиейтед прес.\r\n\t \r\n\tПрезидентът на Доминиканската република Данило Медина съобщи, че двете страни са се съгласили да се срещнат за трети път на 27 септември и да поканят четири държави - Мексико, Чили, Боливия и Никарагуа, да присъстват на разговорите. Вчерашните разговори минаха добре, а днешните - още по-добре, каза Медина.\r\n\t \r\n\tИзявлението бе направено след края на двудневни преговори в карибската страна.\r\n\t \r\n\tНе се съобщава дали делегациите на венецуелското правителство и на опозицията са имали пряка среща или само са си разменили послания чрез Медина и бившия испански премиер Хосе Луис Сапатеро, главната движеща сила зад опита за диалог. Но дори самият факт, че се планира следващ кръг от разговори, се оценява от анализатори като много голям успех, имайки предвид силната поляризация във Венецуела.\r\n\t \r\n\tПравителството на президента Николас Мадуро даде сигнал, че е отворено за диалог. Опозицията обаче е скептична и настоява, че за разрешаване на проблемите на Венецуела Мадуро трябва да се откаже от властта.", "date": "2017.09.15", "title": "Преговорите за Венецуела ще продължат на 27 септември"}
{"url": "http://www.mediapool.bg/vazmozhnostite-za-korabni-sdelki-s-kuba-obsadi-ministar-karanikolov-news269297.html", "text": "Възможността Куба да купи кораби и други плавателни съдове от български производители и вариантите български млечни и консервни фирми да стъпят на кубинския пазар е обсъдил министърът на икономиката Емил Караниколов с посланика на Куба у нас Педро Пабло Сан Хорхе. Това съобщиха от икономическото ведомство в петък\r\n\tСпоред Караниколов има редица начини за взаимноизгодно сътрудничество между двете държави в много области, в синхрон с членството на България в Европейския съюз и членството на Куба в Асоциацията за латиноамериканска интеграция. Министърът се надява да се набележат  конкретни инициативи за съвместни проекти и за увеличаване на търговията и взаимните инвестиции.\r\n\tСан Хорхе. е изразил надежда за напредък в търговския обмен между двете страни, каквато е и неговата цел.\r\n\tПрез първите пет месеца на 2017 г. данните на митническата статистика показват, че двустранният стокообмен между България и Куба се увеличава с 20.47% спрямо същия период на миналата година, възлизайки на 1.53 млн. щ.д.", "date": "2017.09.15", "title": "Възможностите за корабни сделки с Куба обсъди министър Караниколов"}
{"url": "http://www.mediapool.bg/roditelite-na-bitoto-ot-akusherka-bebe-poiskaha-dozhivoten-zatvor-za-podsadimata-news269286.html", "text": "Софийският градски съд (СГС) да осъди на доживотен затвор бившата акушерка от столичната болница \"Софиямед\" Емилия Ковачева, подсъдима за опит за убийство на новородената Никол.\r\n\tТова поиса в петък от съда адвокатът на родителите на детето Мария Даскалова. Прокуратурата бе далеч по-снизходителна към подсъдимата и пледира за 12-годишна присъда.\r\n\tЗащитникът на Ковачева Владислав Янев пък продължава да твърди, че клиентката му е невинна и определя всички доказателства срещу нея – видео записи, свидетелски показания и заключения от експертизи – като манипулирани. Според него бебето не е било бито, а изпуснато, но от друг.\r\n\tБившата акушерка е обвинена за жестокия побой над 4-дневната Никол през нощта на 18 срещу 19 април 2015 г. По време на пледоарията си наблюдаващият прокурор Николай Христов се позова на свидетелски показания и видеозаписи от отделението за новородени в \"Софиямед\", според които ударите по малката Никол несъмнено са нанесени от дежурната тогава Ковачева.\r\n\tПо думите му подсъдимата е извършила \"деяние, отличаващо се с особена жестокост, ярост и садизъм\", но въпреки това поиска от съда да й наложи далеч по-ниско наказание от това, поискано от родителите на Никол.\r\n\tСамата Емилия Ковачева за пръв път пожела да говори пред съда, заявявайки, че не си спомня в нощта, през която момиченцето бе пребито, да му е нанасяла удари. Добави и, че не вижда никаква причина да го е направила.\r\n\tОтговаряйки на въпросите на съдебния състав, както сама пожела, бившата акушерка каза още, че във въпросната нощ наистина е поела 24-часово дежурство, но в неговия край си спомня да е докладвала като проблем единствено, че едно от новородените било с жълтеница. Затова и поиска от съда да я оправдае.\r\n\tПредстои съдът да обяви кога ще произнесе присъдата си. Емилия Ковачева е обвиняема и по още едно дело за побои на други новородени, данни за които бяха установени по време на това разследване. В момента тя е на свобода под гаранция от 1500 лв.", "date": "2017.09.15", "title": "Родителите на битото от акушерка бебе поискаха доживотен затвор за подсъдимата"}
{"url": "http://www.mediapool.bg/severna-koreya-e-izstrelyala-raketa-sas-sreden-obseg-news269270.html", "text": "Северна Корея е изстреляла балистична ракета със среден обсег на действие, съобщи Пентагонът, цитиран от световните агенции.\r\n\tСпоред информацията ракетата, която прелетя над северния японски остров Хокайдо, не е била заплаха за Гуам.\r\n\tСпоред японските власти обаче може би става дума за междуконтинентална балистична ракета.\r\n\tВъоръжените сили на Япония не са се опитали да свалят ракетата, която падна на 2200 км източно от нос Еримо.\r\n\tСъветът за сигурност на ООН ще се събере по-късно в петък по искане на САЩ и Япония, съобщи Ройтерс.\n\n\r\n\tПетнайсетчленният Съвет за сигурност единодушно засили санкциите срещу Пхенян в началото на седмицата след ядрения опит от 3 септември, налагайки забрана върху износа на текстил и ограничавайки вноса на суров петрол.\r\n\t”Американската администрация призовава Русия и Китай да вземат конкретни мерки, за да покажат на КНДР нетърпимостта си към тези безразсъдни изстрелвания на ракети”, заяви държавният секретар на САЩ Рекс Тилърсън.\r\n\tКитай доставя на Северна Корея основните обеми петрол. Русия е най-големият работодател на принуждавани севернокорейски работници, заяви Тилърсън.\r\n\tОт негова гледна точка новият \"провокативен ракетен пуск\" на Северна Корея означава, че японският народ за втори път през последните седмици е бил подложен на заплаха. \"Тези продължаващи провокации само задълбочават икономическата изолация на Северна Корея\", посочи той.\r\n\tТилърсън е обсъдил по телефона с японския си колега Таро Коно изстрелването..\r\n\t”Япония няма да толерира опасните действия на Северна Корея, които застрашават световния мир”, заяви японският премиер Шиндзо Абе.\r\n\tМинистерството на външните работи на Южна Корея също категорично осъди ракетния опит, наричайки го сериозен акт на предизвикателство, който застрашава международния мир и сигурност.\r\n\tВедомството отбелязва, че страната е напълно подготвена да отговори на всяка заплаха от Севера.\r\n\tВ отговор на изстрелването южнокорейските военни са провели учение с използване на балистична ракета, която е прелетяла разстояние, равняващо се на това до международното летище на Пхенян - Сунан, откъдето бе извършено севернокорейското изстрелване.\r\n\tСевернокорейската криза се задълбочава, обобщава в. \"Ню Йорк таймс\". Ракетното изпитание изглежда даде отговор на въпроса как севернокорейският лидер ще възприеме новите санкции на Съвета за сигурност на ООН, дали като на заплаха за управлението си, или като причина да продължи ядрената и ракетната си програми. Новото изпитание, както изглежда, придвижи Северна Корея една стъпка по-близо до това да покаже на света, че може да постави ядрена бойна глава на ракета, която да прелети хиляди километри. Това е петнадесетият ракетен тест на Пхенян за тази година и първият, след като Северна Корея изпита най-мощната си ядрена бомба досега, допълва в. \"Ню Йорк таймс\".\r\n\t \r\n\tСлед изстрелването на поредната ракета Вашингтон очаква действия от страна на Русия и Китай - най-големите петролни доставчици на севернокорейския режим и страните, които са в най-добра позиция да упражнят натиск върху Пхенян. Експерти по китайските въпроси обаче не очакват някакви радикални стъпки от страна на Китай, пише британският в. \"Гардиън\".", "date": "2017.09.15", "title": "Северна Корея е изстреляла ракета със среден обсег"}
{"url": "http://www.mediapool.bg/agentsiyata-po-hranite-uspokoyava-che-nyama-myasto-za-panika-zaradi-yaytsata-s-fipronil-news269272.html", "text": "Няма място за паника, откритото количество фипронил в яйцата на българския пазар е незначително, заяви в петък зам.-изпълнителният директор на Българската агенция по безопасност на храните (БАБХ) Тодорка Янковска пред бТВ.\r\n\tПо данни на Европейския орган за безопасност на храните, опасна концентрация фипронил е над 0.72 мг/кг. При установените у нас яйца е 0.027 мг/кг – доста по-малко, но и доста над пределно допустимото за храни ниво, което е 0.005 мг/кг.\r\n\tЯнковска обаче беше категорична, че това опасно вещество, което се използва за обезпаразитяване на животни, няма място при отглеждането на кокошки носачки.\r\n\tЯнковска добави, че процесът на установяване къде има яйца с фипронил продължава. За момента има три регистрирани партиди ( 3БГ04001, 1БГ04001 и 3БГ04003), за които потребителите могат да се ориентират, като видят черупката на яйцето. Над 100 000 яйца са блокирани в момента в търговските обекти, 109 000 са задържани в склад, а на място във фермите са блокирани 152 000 яйца.\r\n\t”Този препарат се отделя дълго време, има все още неизлезли резултати, които очакваме да получим. След като приключим, ние ще ги дадем на органите”, посочи Янковска.\n\n\r\n\t”Въпросът е кой трябва да бъде даден на прокуратурата. Едва ли някоя от тези птицеферми е правила нарочно това, вероятно става дума за дезинфектант, който не е бил правилно етикиран” , коментира Богомил Николов от ”Активни потребители”.\r\n\t ”Ако се окаже, че източникът на тези дезинфекциращи продукти е един и снабдява цяла Европа, може да се окаже и че много подобни яйца сме изяли. Но не се притеснявам, ще си направя закуска с яйца, количествата са малки, по-скоро нормата е много рестриктивна. Не е чак толкова страшно, въпросът е, че зад това явление има проблем, който трябва да бъде открит – как е станало всичко. Това трябва да се направи, за да може в бъдеще да се избегне”, каза още Николов.\r\n\tМеждувременно в петък районната прокуратура в Горна Оряховица се самосезира и започна проверка за заразените с фипронил яйца от кокошките, отглеждани в сградите на бившия птицекомбинат в село Поликраище. Ще се проверява дали производителят е извършил престъпление от общ характер. Законът предвижда до 5 години затвор. Ще се проверява и дали са нарушени правилата за производство и търговия с храни, и дали е изложено на опасност здравето на потребителите, съобщи БНР.\r\n\tПтицефермите, в чиито яйца беше открит фипронил, са собственост на фирмите \"Агроинвест продукт\" и \"Консорциум агропрогрес\". Проверка в търговския регистър показва, че двете дружества от района на Велико Търново са свързани. Имат и един и същи ръководител на производството и ветеринарен лекар - д-р Ивайло Къдрев. Пред БНР той заяви, че във фермите не са използвани забранени препарати. Той добави, че се търси източникът на фипронил.", "date": "2017.09.15", "title": "Агенцията по храните успокоява, че няма място за паника заради яйцата с фипронил"}
{"url": "http://www.mediapool.bg/brendo-okonchatelno-e-osaden-na-20-g-zatvor-za-narkotrafik-v-italiya-news269273.html", "text": "Евелин Банев-Брендо ще трябва да излежи 20 г. в италиански затвор за наркотрафик. Касационният съд в Рим е отхвърлил обжалването и присъдата става ефективна. Мотивите за решението се очакват до 3 месеца, пише в. \"24 часа\".\r\n\tАдвокатът на Брендо - Карло дела Ведова, е заявил, че присъдата трябва да бъде изтърпяна в Италия. Попитан от вестника, той казал също, че не знае къде се намира Евелин Банев в момента.\r\n\tПрез юли 2013 г. съд в Милано за първи път осъди Евелин Банев на 20 г. затвор. В мотивите за присъдата съдът го посочи като ръководител на организирана престъпна група за наркотрафик. Делото получи известност като \"Кокаинови крале\".\r\n\tПрез септември 2015 г. Касационният съд отмениха присъдата и я върнаха за доразглеждане в Апелативния съд. На 23 март 2016 г. Апелативният съд в Милано потвърди присъдата от 20 г. затвор на Брендо. През март 2017 г. той обжалва присъдата. На 8 юни т.г. обжалването е отхвърлено и присъдата става окончателна.\r\n\tНа 21 юни 2017 г. румънските медии съобщиха, че Евелин Николов Банев, известен като \"Брендо\" или \"Игор\", е осъден окончателно от Апелативния съд в Букурещ на 10 години и шест месеца затвор по обвинение, че е внесъл на територията на Румъния над 51 килограма кокаин. Присъдата му бе намалена - първоначално Евелин Банев получи присъда от 14 години затвор от Букурещкия съд през юни 2016 година.\r\n\tВ началото на 2013 г. Софийският градски съд призна за виновен Банев и го осъди на 7 и половина години затвор. Обвиненията срещу него бяха две - за участие в организирана престъпна група, която е изпрала над 20 млн. лв. от трафик на наркотици, и за извършването на повече от две финансови операции с пари, придобити отново от наркотрафик. На 17 март 2017 г. Софийският апелативен съд намали присъдата на Брендо на 6 години затвор.", "date": "2017.09.15", "title": "Брендо окончателно е осъден на 20 г. затвор за наркотрафик в Италия"}
{"url": "http://www.mediapool.bg/varhovniyat-sad-na-braziliya-spira-protsesa-sreshtu-prezidenta-temer-news269276.html", "text": "Обвиненията, повдигнати срещу президента на Бразилия Мишел Темер, няма да бъдат представени за разглеждане от долната камара на парламента, докато не бъде взето окончателно решение за действителността на доказателствата срещу държавния глава. Това реши съдия от бразилския Федерален върховен съд, цитиран от информационните агенции. \r\n\t \r\n\tСъдът прие аргументите на адвокатите на Темер, че първо трябва да се произнесе решение по иска за признаване за недействиетелни на доказателствата, които са в основата на обвинението срещу него. През май бразилските бизнесмени Жоесли и Уесли Батиста предадоха във върховния съд запис, в който се предполага, че президентът иска подкуп за бившия председател на парламента Едуардо Куня.\r\n\t \r\n\tВ началото на септември обаче генералният прокурор Родриго Жано заяви, че по делото на бизнесмените са се появили нови обстоятелства. По думите му те са укрили от правосъдието част от информацията за извършени престъпления. \n\n\r\n\t \r\n\tСпоред адвокатите на Темер заради разкритите данни всички събрани доказателства срещу него трябва да бъдат обявени за недействителни. \r\n\t \r\n\tПо-рано днес прокурорът отправи пред Федералния върховен съд на страната две нови обвинения към президента Мишел Темер. \r\n\t \r\n\tНовите обвинения са за ръководство на престъпна група и опит за възпрепятстване на правосъдието. Това е втори пакет обвинения срещу него, основаващи се на свидетелствата на Батиста. \r\n\tВ изявление президентът катогорично отхвърли твърденията. \r\n\t \r\n\tНа 26 юни прокуратурата повдигна срещу Темер обвинения в корупция. Според ведомството от март до април 2017 г. държавният глава е получил незаконни облаги в размер 500 000 реала (152 000 д.) от бизнесмена Жоесли Батиста, който е начело на холдинга Жота е Ефи инвестиментуш (J&F Investimentos). На 2 август обаче повечето депутати в бразилския парламент гласуваха срещу продължаването на процеса срещу президента, на практика замразявайки разследването до края на мандата му през декември 2018 година. \r\n\t \r\n\tТемер е първият в историята на Бразилия действащ президент, срещу когото прокуратурата иска да бъдат повдигнати обвинения, отбелязва ТАСС. \r\n\t \r\n\tСпоред бразилското законодателство държавният глава има частичен имунитет от съдебно преследване и затова решение за обвинения срещу него може да вземе само Федералният върховен съд.\r\n\t \r\n\tОсвен това най-висшата съдебна инстанция трябва да получи съгласието на парламента за съответните действия. \r\n\t \r\n\tТемер ще бъде изправен пред съда, само ако две трети от депутатите в долната камара на бразилския парламент гласуват за отстраняването му от поста, уточнява АП", "date": "2017.09.15", "title": "Върховният съд на Бразилия спира процеса срещу президента Темер"}
{"url": "http://www.mediapool.bg/mazh-s-nozh-napadna-frenski-voenen-v-parizh-news269277.html", "text": "Мъж, въоръжен с нож, нападна френски военен, който патрулирал в центъра на Париж, предадоха световните агенции.\r\n\t \r\n\tНападението е извършено на метростанция \"Шатле\" в 06.30 местно време. Военният реагирал бързо и нападателят бил обезвреден и задържан. Няма ранени.\r\n\t \r\n\tПолицейски източник съобщава, че нападателят е споменал Аллах.\r\n\t \r\n\tТова е седмото нападение срещу военнослужещи, участващи в операцията \"Сантинел\", задействана след нападенията в Париж през ноември 2015 г., отбелязва Франс прес.", "date": "2017.09.15", "title": "Мъж с нож нападна френски военен в Париж"}
{"url": "http://www.mediapool.bg/dvama-balgari-sa-arestuvani-za-krazhba-na-dareniya-ot-tsarkvi-v-germaniya-news269274.html", "text": "Двама граждани на Българя са арестувани от германската полиция за кражба на дарения, съобщава седмичното издание Das Wochenblatt.\r\n\tМъжете на 43 и 47 години са задържани при опит да разбият кутия със събрани средства за бедните, поставена в близост до църква.\r\n\tПри претърсването полицията е открила около 2 хиляди евро и инструменти в автомобила им. Съобщава се, че двамата българи са заподозрени за извършването на серия грабежи от църкви. Уточнява се, че двамата нямат разрешение за постоянен престой в Германия.", "date": "2017.09.15", "title": "Двама българи са арестувани за кражба на дарения от църкви в Германия"}
{"url": "http://www.mediapool.bg/teroristichno-napadenie-v-londonskoto-metro-news269278.html", "text": "Ново терористично нападение разтресе лондонското метро в петък сутринта. При инцидента на метростанция \"Парсънс грийн\" пострадаха най-малко 22-ма души, които получиха изгаряния по лицето и тялото. Няма опасност за живота на нито един от пострадалите. \r\n\t \r\n\tБританската полиция съобщи, че разглежда взрива като терористичен акт, но не предостави повече информация.\r\n\t \r\n\tВзривът е избухнал в един от влаковете на метрото. Според очевидци взривното устройство е било поставено в торба на \"Лидл\" и оставено до вратата на вагон. Експлозивът не се е взривил изцяло и това е ограничило щетите. БиБиСи цитира неофициална информация, според която устройството е имало таймер. \n\n\r\n\t \r\n\t\"Нашата оценка е, че това бе взрив на самоделно взривно устройство\", каза шефът на отдела за борба с тероризма Марк Роули, цитиран от Ройтерс.\r\n\t \r\n\tТой добави, че разузнавателната служба МИ-5 помага на лондонската полиция в разследването. \r\n\t \r\n\t\r\n\t \r\n\tНа мястото на инцидента са се отзовали пожарникари и парамедици, които са помагали на хората.\r\n\t \r\n\tЗадната част на влака се е изпълнила с дим и хората са започнали да напускат влака, като част от тях са се паникьосали.\r\n\t \r\n\tСпоред телевизия Скай нюз взривът е бил сравнително слаб, но е избухнала паника.\r\n\t \r\n\tРазследването се води от антитерористичната полиция. \r\n\t \r\n\tТерористичната заплаха във Великобритания е на второто най-високо равнище по петстепенната скала, което означава, че атентат е много вероятен. \r\n\t \r\n\tКметът на Лондон Садик Хан каза, че полицейското присъствие по улиците на британската столица ще бъде засилено днес и през идните дни.\r\n\t \r\n\tБританският премиер Тереза Мей свика спешно заседание на правителствения комитет по сигурността КОБРА.\r\n\t \r\n\t\"Моите мисли са с ранените (при експлозията на станция) \"Парсънс Грийн\" и службите за бърза помощ, които отговарят бързо и смело на този терористичен инцидент\", написа Мей в Туитър.\r\n\t \r\n\tВъншният министър Борис Джонсън заяви, че хората трябва \"да запазят спокойствие да продължат с нормалния си начин на живот\", съобщи Асошиейтед прес.\r\n\t \r\n\tТой каза, че е грешно да се спекулира със станалото на метростанция \"Парсънс Грийн\" и че със случая са се заели полицията и транспортните власти.  \r\n\t \r\n\tВеликобритания преживя четири терористични атаки тази година, при които бяха убити общо 36 души. През 2005 година 52 души загинаха при координирани ислямистски атаки в лондонското метро.", "date": "2017.09.15", "title": "Терористично нападение в лондонското метро"}
{"url": "http://www.mediapool.bg/nad-3000-detsa-sa-bili-varnati-v-uchilishte-news269271.html", "text": "Над 3000 деца са се записали в образователната система след въвеждането на механизма за обхващане и задържане на децата в училище. Това съобщи в петък на първия учебен ден заместник-министърът на образованието Деница Сачева.\r\n\tОт началото на месеца 11 632 души, разпределени в 1103 екипа, правиха обиколки в страната, за да издирят и върнат в училище напусналите деца. Броят на отпадналите от образователната система и такива, които никога не са я посещавали, се оценява на между 130 000 и 200 000 деца, като за част от тях се предполага, че са в чужбина.\r\n\t“Вече имаме първите резултати – имаме, може би, към момента над 3000 деца, които вече са се записали в образователната система, от тези, които издирваме. Разбира се, резултатите са много предварителни към този момент и работата продължава“, съобщи Сачева пред БНР. В четвъртък министърът на образованието Красимир Вълчев обясни, че окончателните резултати от кампанията за връщане на децата в училище ще са ясно към средата на октомври.\r\n\tПо данни на МОН над 75 хиляди първокласници, с 6000 повече от миналата година, ще прекрачат за първи път училищния праг в петък. Новата учебна година ще бъде тържествено открита в над 2400 училища.\r\n\t“За съжаление много от децата, които в момента екипите търсят, се оказват в чужбина или не са на адресите, на които са посочени. Така че, наистина, усилията ще са малко по-продължителни от очакваното, но със сигурност всички екипи са на терен, работят активно всеки ден и съм убедена, че усилията ще дадат своите добри резултати“, заяви Сачева.\n\n\r\n\tТя добави, че няма гаранция, че децата, които екипите успеят да върнат в училище, ще останат там. За да не отпаднат отново от класовете обаче работата с тях и семействата им ще продължи през цялата година и ще бъде проследено дали посещават училище. Ще се прилагат и допълнителни мерки според всеки индивидуален случай. Те може да включват посещение на социални услуги, работа със специалисти, допълнително изучаване на български език.\r\n\tМинистерството се надява, че допълнителен стимул за оставането на децата в клас ще е обвързването на повече помощи с посещаването на уроците и възможността те да бъдат спрени, ако детето отново спре да ходи на училище. Освен това се разширява възможността родителите да бъдат подкрепени в натура - с помагала, учебници, дрехи, а не с пари.\r\n\tИ в момента помощите за отглеждане на дете се спират, ако то не посещава часовете. Близо 3 млн. лв. са преведени към учебните институции от спрени сoциални помощи на родители, чиито деца не са на училище, обясни Сачева. Тя даде пример, че с пари по това перо в пловдивския ромски квартал \"Столипиново\" е започнало допълнително обучение по български език за децата.\r\n\tСачева, коментира, че децата на се пари, които ходят на училище, и припомни, че се подготвят промени във финансирането на училищата и в начина на формиране на делегираните бюджети. Те предвиждат парите за училищата вече да не зависят само от броя на децата, но и от качеството на обучението. От началото на 208 г. се предвижда допълнително финансиране за работа с деца от уязвими групи, деца в риск, с деца, за които се изисква допълнителна подкрепа.\r\n\t\r\n\tОт тази учебна година влизат в сила и част от текстовете в новия Закон за предучилищното и училищно образование. За първи път децата от І до ІІІ клас няма да се оценяват с цифрови оценки, а само ще се преценява дали са усвоили материала. Всяко училище само ще определя знаците, с които да дава информация на родителите как се справят учениците.\r\n\tОсвен това децата от първите три класа няма да остават на поправки или да повтарят класа, ако резултатите им не са добри. В такива случаи ще трябва да посещават училище и през лятото, за да наваксат с материала.\r\n\t\r\n\tЗа първи път влиза в сила и новата образователна структура, според която основно образование ще се завършва в VІІ, а не в VІІІ клас. Заради това предстои промяна и в регламентите за отпускане на стипендии на добрите ученици. Досега такива получаваха децата в гимназията т.е. от ІХ клас. От тази година стипендии ще се взимат от VІІІ клас.\r\n\tЗа първи път през тази година ще бъдат определени и защитени детски градини, а не само училища. Статутът позволява на такива институции да продължат да съществуват, въпреки намалелия брой на децата, които ги посещават.\r\n\tОт началото на 2018 г. частните детски градини и училища ще могат да получават държавна субсидия. За целта обаче трябва да освободят от такса 20% от децата.", "date": "2017.09.15", "title": "Над 3000 деца са били върнати в училище"}
{"url": "http://www.mediapool.bg/tramp-podpisa-rezolyutsiya-osazhdashta-belite-rasisti-news269280.html", "text": "Президентът на САЩ Доналд Тръмп подписа резолюция, осъждаща поддръжниците на теорията, че бялата раса е по-висша от останалите. Това стана часове след като за пореден път каза, че е имало \"лоши типове\" и сред събралите се на контрапротест срещу националистическата демонстрация в град Шарлотсвил миналия месец, съобщи Асошиейтед прес.\r\n\t \r\n\t\"Знаете, от другата страна също има много лоши типове\", каза президентът пред репортери на борда на \"Еърфорс 1\", с което си навлече нови критики, че не заклеймява адекватно езика на омразата.\r\n\t \r\n\tРезолюцията, приета от Конгреса по-рано тази седмица, осъжда \"насилието\" и \"терористичната атака\" в Шарлотсвил, наред с поддръжниците на теорията за върховенство на бялата раса, неонацистите и други групи, сеещи омраза.\r\n\t \r\n\t\"Като американци, ние осъждаме неотдавнашните изблици на насилие в Шарлотсвил и се противопоставяме на омразата, радикализма и расизма във всичките им форми\", каза Тръмп в комюнике, с което обяви подписването на документа.\r\n\t \r\n\tВ сряда Тръмп се е срещнал в Белия дом със сенатор Тим Скот от Южна Каролина, единственият черен републиканец в Сената. Двамата са разговаряли за полемиката около президентската реакция след станалото в Шарлотсвил.\r\n\t \n\n\r\n\tТой разказа пред журналисти на борда на президентския самолет какво са си говорили:\r\n\t \r\n\t\"Мисля, че особено след идването на \"Антифа\", ако обърнете внимание какво става там, знаете, от другата страна също има много лоши типове. Ето това казах по същество\".\r\n\t \r\n\t\"Антифа\", съкратено от антифашист, е събирателно название на крайнолеви екстремистки групировки.", "date": "2017.09.15", "title": "Тръмп подписа резолюция, осъждаща белите расисти"}
{"url": "http://www.mediapool.bg/iztochna-evropa---zlatna-mina-za-avtomobilnite-proizvoditeli-news269279.html", "text": "На фона на провеждащото се автомобилно изложение във Франкфурт (IAA) европейските автомобилопроизводители разчитат на източната част на континента, където все повече хора са достатъчно богати, за да си позволят собствена кола.\r\n\t\"Изтокът е този, който в действителност движи Европа\", коментира браншовият експерт Лоран Петизон от AlixPartners.\r\n\t \r\n\tСамо през първите три месеца на 2017 година продажбите на автомобили там нараснаха с 14 % на годишна основа до близо 700 000 превозни средства, сочат данни на фирмата за пазарни проучвания Jato.\r\n\t \r\n\tЗа същия период Полша отчете увеличение на продажбите с 15,5 % до 277 000 коли, което я прави седмия по големина автомобилен пазар в Европа.\r\n\t \r\n\tЗа цялата 2017 година се очаква продажбите да достигнат нов рекорд от 1,3 милиона в региона, простиращ се от Естония на север до България на Черно море, което е растеж от 10 % на годишна основа.\r\n\t \r\n\tТова е леко забавяне спрямо 16 % за 2016 година, отбелязва експертът Фердинанд Дуденхьофер от Центъра за автомобилни проучвания към Университета на Дуисбург-Есен, но е доста по-динамично от очакваните 3 % в Западна Европа.\r\n\t \n\n\r\n\t\"Икономическият растеж в региона и липсата на насищане на пазара на моторни превозни средства са фактори, подпомагащи\" растежа на изток\", допълва той.\r\n\t \r\n\tОсобено в Румъния и България, които са членки на ЕС само от 10 години, има още много възможности за догонване, според Петизон.Клиентите са любопитни\r\n\tПродажбите се увеличават заедно с нарастването на инвестициите на автомобилостроителите в заводи в региона, където огромни мултинационални компании преследват по-ниските разходи за труд, отколкото в Западна Европа.\r\n\t \r\n\tЧешката Skoda далеч не е единственият производител, приютен от Изтока, но остава най-големият играч на пазара с дял от 17 % от общите продажби.\r\n\t \r\n\tSkoda е подразделение на германския гигант Volkswagen, чиито собствени марки и японската Toyota държат съответно второто и третото място.\r\n\t \r\n\tКонкуренцията обаче идва от марката Dacia на Renault-Nissan, чието присъствие в региона е фактор в избора на някои купувачи.\r\n\t \r\n\tPSA, компанията майка на Peugeot, си е осигурила утвърдени позиции с неотдавнашното придобиване на германския Opel, включително фабрики в Унгария и Полша.\r\n\t \r\n\tJaguar Land Rover пък планира да открие през 2018 година завод за 1 милиард евро (1,2 милиарда долара) в Словакия.\r\n\t \r\n\tОсвен това, южнокорейските Kia и Hyundai обединиха усилия, за да се наложат в Чехия и Словакия и да постигнат двуцифрен пазарен дял във всяка страна.\r\n\t \r\n\tЗа разлика от Западна Европа, източноевропейските пазари все още не са достигнали зрялост, така че там потребителите продължават да са \"любопитни към всичко, излизащо на пазара\", отбелязва Майкъл Коул, директор на Kia за Европа.\r\n\t \r\n\tТова улесни Kia в завземането на 6 % дял в Източна Европа, не на последно място благодарение на кросоувъра Sportage - популярен модел в сегмент с голямо търсене.\r\n\t \r\n\tПродажбите на спортните високопроходими модели (SUV) в Източна Европа скочиха с 32 % през първата половина на 2017 година спрямо средно 10 % растеж за другите сегменти, обхващайки близо една трета от регистрираните коли по пътищата в региона.\r\n\t \r\n\tРегионът все пак не е изцяло извън синхрон със западните си съседи: след скандала с манипулирането на емисиите делът на продажбите на дизелови коли се сви до 37 % спрямо 40 % година по-рано (при 60 % пазарен дял за бензиновите).", "date": "2017.09.15", "title": "Източна Европа - \"златна мина\" за автомобилните производители"}
{"url": "http://www.mediapool.bg/bulgaria-nyama-opit-v-chernodrobnite-transplantatsii-na-detsa-news269298.html", "text": "Само две от извършените четири чернодробни трансплантации на бебета у нас в последните пет години са успешни, сочат данните на Изпълнителната агенция по трансплантациите, предоставени на Mediapool.\r\n\tТака постигнатата успеваемост през първата година, ако може изобщо да се говори за статистика при толкова малък брой трансплантации, е 50% при бебетата и малко по-висока общо за децата до 18-годишна възраст.\r\n\tОбщо за периода от 2012 до 2016 година са извършени 7 трансплантации на черен дроб на деца до 18 години. Две от тях – на по-големи деца между 5 и 18 години са осъществени във ВМА през ноември 2013-та и май 2016-та, като и двете са успешни и трансплантираните деца са живи.\r\n\tВсички трансплантации на по-малки деца до 5 години са извършени в университетската болница “Лозенец“, чийто директор Любомир Спасов е и национален консултант по трансплантология.\r\n\tЧетири от тях са на бебета до 1 година, като три са от жив донор, а една - от трупен. Две от трансплантациите от жив донор през 2014-та и през 2016 година завършват с фатален изход между 20 и 30 дни след осъществяването им.\n\n\r\n\tНеуспешна е и трансплантацията на по-голямо дете между 5 и 18 години, извършена в болница “Лозенец“ през 2012 година.\r\n\tБебето, претърпяло трансплантация от жив донор през април 2015 година е все още живо, както и бебето с трансплантация от трупен донор, осъществена през април 2014 година.\r\n\tТака три от пет чернодробни трансплантации на деца, осъществени в болница “Лозенец“ са неуспешни, като в данните липсва информация наложила ли се е повторна трансплантация на оживелите деца.\r\n\tС това опитът на България в детските трансплантации през последните години се изчерпва, като въз основа на него Министерството на здравеопазването и националният консултант по трансплантология Любомир Спасов твърдят, че у нас има възможност за трансплантации на малки деца.\r\n\tТемата за възможността малки деца да бъдат трансплантирани успешно у нас отново е на дневен ред след  на директорката на Фонда за лечение на деца д-р Тинка Троева.\r\n\tТя беше  , че е пуснала петмесечно бебе за чернодробна трансплантация в Германия в разрез с правилата, без становище на националния консултант и при положение, че трансплантацията може да се осъществи у нас за много по-малко пари.\r\n\tЗа сравнение обаче водещи европейски и световни клиники, извършващи десетки трансплантации на деца годишно, отчитат нива на успеваемост от 80-96% за първата година на трансплантацията и между 70 и 79% след петата година от трансплантацията.\r\n\tЗатова и практиката на Фонда за лечение на деца през последните години е да изпраща нуждаещите се от трансплантация малки пациенти в чужбина, където опитът и успеваемостта са по-големи и по този начин се дават много по-добри шансове.\r\n\tТакова е било становището и на двамата експерти, препоръчали трансплантацията на петмесечното бебе в чужбина, изхождайки от малката възраст и килограми на бебето, както и ограниченият опит у нас.", "date": "2017.09.15", "title": "България няма опит в чернодробните трансплантации на деца"}
{"url": "http://www.mediapool.bg/na-3-septemvri-phenyan-naistina-e-izprobval-vodorodna-bomba-news269281.html", "text": "По време на своя шести ядрен опит на 3 септември Северна Корея наистина е взривила водородна бомба, както съобщи тогава.\r\n\t \r\n\tТова заяви пред журналисти началникът на Стратегическото командване на въоръжените сили на САЩ генерал Джон Хайтън, цитиран от Франс прес.\r\n\t \r\n\t\"Видях събитието, видях новините след него\" и \"мащабите (на теста) ми дават основание за извода, че това е била водородна бомба\", каза генералът. По думите му САЩ и съюзниците им \"трябва да разработят правилен отговор\" на тези действия от страна на КНДР.\r\n\t \r\n\tХайтън призна, че \"не е ядрен учен\" и не може да е сигурен, че Пхенян е изпробвал ядрен заряд, \"но като военен приема, че е ставало дума за водородна бомба\".", "date": "2017.09.15", "title": "На 3 септември Пхенян наистина е изпробвал водородна бомба"}
{"url": "http://www.mediapool.bg/balgarskite-evrodeputati-glasuvaha-protiv-tekst-za-azerbaidzhanskata-perachnitsa-news269275.html", "text": "Европейският парламент прие доклад за корупцията и човешките права в трети страни, в който по инициатива на групата на \"Зелените\" от (Greens/GFA) беше внесена извънредна точка, осъждаща подкупите към официални лица. Текстът се позовава конкретно на разкритията за \"Азербайджанската перачница\", съобщи .\r\n\t \r\n\tВ текста се посочва, че Европейският парламент \r\n\t \r\n\tПоправката към доклада е приета с 349 гласа \"за“,  290 гласа \"против\" и  42 \"въздържали се\". Според справката за индивидуалното гласуване повечето български евродепутати, с изключение на Петър Курумбашев и Момчил Неков, са гласували \"против\" добавката за \"Азербайджанската перачница\", макар че след като тя е приета, са подкрепили цялостния доклад. По този начин са гласували парламентарните групи на \"Европейската народна партия\", либералите и консерваторите, а сред българските евродепутати - Светослав Малинов, Андрей Ковачев, Емил Радев, Владимир Уручев, Николай Бареков, Ангел Джамбазки, Филиз Хюсменова, Илхан Кючук, Искра Михайлова.\r\n\tПостъпката на десните евродепутати се възприе от някои коментатори у нас като ход на снишаване и индулгенция срещу българина, замесен в публикациите за \"Азербайджанската перачница\" - Калин Митрев. Техният ход беше разтълкуван и като гласуване срещу разследването на случая.\n\n\r\n\t \r\n\t\"Реално нещата изобщо не стоят така и очевидно в България въобще не се разбира какво правим\", коментираха част от българските евродепутати пред Mediapool.\r\n\t\r\n\tАндрей Ковачев от ГЕРБ разясни, че в случая става дума за общ доклад за корупцията в държавите извън ЕС и принципната позиция на ЕНП винаги е била, че в подобни документи не се включват имена на държави и конкретни случаи. В този смисъл текстът за \"Азербайджанската перачница\", вкаран в последния момент от зелените и крайно левите, не е бил адекватен на документа, който се разглежда, защото в него няма посочени имена на други държави. \"В същото време в текста се призовава да се разследват всички сигнали за корупция където и да било, така че не е коректно да се твърди, че сме гласували против разследването на \"Азербайджанската перачница\". Напротив, смятаме, че такова разследване е абсолютно задължително\", заяви Ковачев.  \r\n\t\r\n\tЕмил Радев от ГЕРБ и Светослав Малинов от десницата дадоха на практика същото обяснение за гласуването си. Радев добави, че позицията на ЕНП е била, че ако се включи Азербайджан, то в документа трябва да се включи целият списък от държави с конкретните случаи на корупция, които трябва да бъдат разследвани и осъдени. \"Технически и правно не е редно да се включи само текст за Азербайджан, но той все пак бе приет и ние, въпреки това, подкрепихме финалния доклад\", посочи Радев. По думите му Европарламентът следи изкъсо случая с Азербайджан и се очаква той да се разглежда в Комисията по правосъдие и вътрешен ред.\r\n\t \r\n\t\"Аферата с \"Азербайджанската перачница\" трябва, разбира се, да се разследва от компетентните органи. Основанието ми да гласувам против поправката, в която изрично се упоменава случаят, е желанието ни да запазим всеобхватността на текста. Практиката е, че в резолюции от общ характер не се споменават отделни държави и конкретни случаи. Моля да отбележите, че след приемането на поправката гласувам \"за\" резолюцията с така вкараното в нея допълнение. Ето защо, твърденията, че съм против разследването, са неверни. Това е и официалната позиция на християндемократите и либералите в парламента. Да се намеква, че тези две партийни фамилии биха защитавали корупционни практики като тази в Азербайджан е абсурдно\", коментира във фейсбук профила си и Светослав Малинов.\r\n\t\r\n\tРазкритията за ”Азербайджанската перачница“ бяха публикувани на 5 септември едновременно в Гардиън, Зюддойче Цайтунг, Льо Монд и още десетина европейски медии. Данните, на които се основава разследването са банкови записи получени от датския вестник Berlingske и споделени с международен екип от разследващи журналисти, сред които OCCRP и ”Биволъ”. От тях става ясно, че близо 3 милиарда долара от бюджета на Азербайджан са източени през сметките на кухи фирми в естонския клон на Danske Bank.\r\n\t \r\n\tПарите са използвани за придобиване на луксозни стоки, търговия с влияние чрез плащания към европейски политици и лично облагодетелстване на близки до режима в Баку. Сред лицата с политическо влияние получили пари от перачницата са немският депутат Едуард Линтнер, италианския Лука Волонте и българския представител в ЕБВР Калин Митрев, съпруг на директорката на ЮНЕСКО Ирина Бокова.\r\n\t \r\n\tПрез годините, когато Митрев е получавал плащания в швейцарската си сметка, ЮНЕСКО организира многобройни събития лъскащи имиджа на Азербайджан като правова и демократична държава, въпреки драстичните нарушения на човешките права и хвърлянето в затвора на журналисти и активисти. Самият Митрев придружава неизменно Бокова на официални срещи с вицепрезидента Мерхабан Алиева.\r\n\t \r\n\tБългарската реакция на скандала засега се изчерпва с разследване започнато от прокуратурата за пране на пари и нескопосната лъжа на министър Владислав Горанов, че България не можела да изтегли Митрев от ЕБВР. Тя веднага беше опровергана от прес-офиса на банката пред Гардиън и други медии.\r\n\t \r\n\tГоранов обеща също да бъде извършена проверка на твърденията на Митрев, че е платил всички данъци в България върху получените хонорари. От официален отговор на въпроси на Биволъ до Министерството на финансите стана ясно, че вече близо седмица няма никакъв резултат от проверката, която е прехвърлена на НАП. Няма и официален отговор от ЕБВР.\r\n\t \r\n\tМеждувременно стана ясно, че версията на Митрев за хонорар, получен като плащане по редовен консултантски договор за хидрополитически консултации, е силно съмнителна. Фирмата Avuar-Co, която според финансиста го е наела като консултант се оказа свързана със скандални компании, източвали бюджета на Азербайджан през фиктивни обществени поръчки. Директорът на фирмата се оказа подставено лице, което не знае нищо за хидроложките дейности на компанията, за които уж Митрев е бил консултант.", "date": "2017.09.15", "title": "Българските евродепутати гласуваха против текст за \"Азербайджанската перачница\""}
{"url": "http://www.mediapool.bg/v-shanhai-zaraboti-balgarski-turisticheski-infotsentar-news269282.html", "text": "Във финансовото столица на Китай – Шанхай, бе открит първият в страната  български туристически инфоцентър, който ще промотира възможностите за почивка в България, съобщиха от Министерството на туризма в петък.\r\n\tПоставената цел от посолството ни в Пекин и консулството в Шанхай е в близко време китайските туристи у нас да достигнат 100 хиляди годишно.\r\n\tПо време на церемонията зам.- министърът на туризма Милко Теофилов цитира данни, според които от януари до юни 2017 г. около 16 000 китайски туристи са посетили България, което е с 50 процента ръст в сравнение със същия период на 2016 г. Потенциалът за ръст обаче е огромен - в момента 0.2 процента от всички пристигнали от Китай в Европа посещават България. Твърдо вярвам, че този резултат ще бъде надграден с усилията на Министерството на туризма и бизнеса в двете страни, каза Теофилов.\r\n\tНад 200 гости се включиха в церемонията. Сред тях бяха консули и дипломатически представители от Гърция, Украйна, Турция, Казахстан, САЩ и други, собственици на китайски предприятия гиганти като Уанг Чонг Лин, председател на Maotai Distribution Group,  Ли Уи Хай, директор на SASS Thank Foundantion, както и представители на водещи инвестиционни фондове. На българската вечер в 25-милионния Шанхай бяха и мениджърите на China Airlines, Air China, Qatar Airways, Turkish Airlines, Aeroflot и др. Специално поздравление към България направи госпожа Шу Вейвън, генерален директор на Туристическата администрация на Шанхай.\r\n\tПаралелно в Китай за участие в 22-рата Генерална асамблея на Световната организация на туризма (СОТ), която се провежда в град Чънду, е и министърът на туризма Николина Ангелкова. Тя е обсъдила с генералния секретар на СОТ Талеб Рифай предстоящия в България в края на 2018 г.  Международен конгрес на световните цивилизации и древните маршрути към СОТ. \r\n\tИдеята е проявата у нас да допълва различни международни инициативи като например проекта на Китай \"Един пояс, един път“, фокусиран върху древния Път на коприната и тематично се допълващ се с инициативата \"ЕС - Китай - 2018 година на туризма“.", "date": "2017.09.15", "title": "В Шанхай заработи български туристически инфоцентър"}
{"url": "http://www.mediapool.bg/darzhava-upravlyavana-ot-shtab-v-doma-na-premiera-news269300.html", "text": "Честно казано, малко съм като знаменития съветски джаз певец и артист Леонид Утьосов (1895-1982). Той веднъж се върнал в Одеса, оставил куфарите, плеснал с ръци и казал: Одеса, така си се променила, че не мога да те позная! После погледнал - куфарите му ги няма. И пак плеснал с ръце и казал: Познах те, Одеса, все си си същата! Та така и аз - тъкмо най-сетне нещо хубаво, колкото и незначително да е то, се случи у нас и аз добродушно и позитивно започвам да си мисля, че не мога да позная България. А после веднага ме облее студен душ от абсурди и нелепици и си викам, че е все същата. И даже, честно да си призная, още по-зле... Не мога да повярвам, че е възможно да се свикват каквито и да било щабове в нечия кухня, на чашка уиски... ( ) Все пак за последните 30 години съм \"изгризал\" страшно много книги по сигурност, управление, стратегии, лидерство. А колко неща съм написал и колко лекции съм прочел на тези теми, в никакъв случай не мога да кажа, ала знам, че са страшно много... И главното в тях е как трябва да бъде. А все по-често аудиториите с тъга и дори страх ме питат - да, така трябва да бъде, но защо е така, както е? С ръка на наранетото сърце ще направя извода - такова нещо никъде го няма. Колко ниско е паднала летвата, колко ниска е вече топката - нямам думи, почти физическа болка изпитвам за България! Господи, къде сгрешихме, та ни наказваш с такова дилетантство, с такъв непрофесионализъм, с такова несериозно отношение към националната сигурност и с такива провинциални подходи! Какво е това проклятие ли, присъда ли, участ ли или карма? В сериозните държави говорят за стратегическо мислене, за модерна институционална култура, за глобализирано, поостмодерно, мрежово и рисково общество, за съвременни модели и подходи. Там висшата политика е по-сложна и то с пъти от висшата математика и висшия пилотаж. В тези държави дават път на децентрализацията и координацията, за сметка на централизацията и командването (командоренето). Опират се на висок професионализъм и качествена експертиза. Лидерите на такива държави, образно казано, стават 1-2 часа по-рано всяка сутрин, за да бъде денонощието им повече от 24 часа, защото знаят, че днес е много трудно да се управлява страната в условията на качествено различни предизвикателства, рискове, опасности и заплахи. Общо е разбирането, че държавата не е нищо друго, освен изключително сложен механизъм за производство на сигурност. И мениджмънтът на държавата е много фина, интелектуална, визионерска и безумно отговорна работа. А у нас - събрали ми се, събрали отбор хора с постове на по чашка, като отишли на гости в кухнята на своя пръв правителствен ръководител и започнали да бистрят разни неща, сякаш управлението е игра на сантасе или бриЧ белот... Няма институционален подход, няма експертиза на полицейските и специалните служби, няма мобилизация на всички (твърди, меки и интелигентни - hard, soft, smart) ресурси, няма процедури за вземане на решения, няма алтернативни сценарии, няма анализи и прогнози. А една раздумка, сякаш в двора на чорбаджи Марко край масата са се нагласили орляк негови духовни и материални деца, дето го е написал Патриархът на българската литература - напълно оправдаващи турската дума сомун душманларъ. И като че ли домакинът на веселата сбирка хвърля час на час добродушни погледи на тия запъхтели работници с остри зъби и несъкрушими воденици, усмихва се и казва весело, благоразположено: - Пийте бре, маскари! Останалото само? ще се свърши, щото човекът парици е спастрил и ще си откупи чадото... Искам да сме Държава! Много ли искам? Не искам хора на високи постове в сигурността да отиват при своя началник сякаш ръка му целуват - та да оправи проблема! Много ли не искам? Нима е толкова трудно да се мисли държавнически, да се действа държавнически, да се живее с държавнически инстинкти и да се отпращат послания към обществото с държавнически култура, етика, морал и стандарти!? Как да се преподава национална сигурност, стратегическо мислене, мениджмънт на сложни системи, модерно лидерство, съвременни предизвикателства пред държавата, обществото и гражданите, ако от най-високите върхове на държавата ще се дават подобни примери на катастрофично игнориране на самата същност на държавата, ако се руши институционалната култура, ако всичко се превръща в игра на шикалки, в лекомислено отношение към бъдещето на страната и крайно негативни нагласи към онова, което мислят и чувстват, знаят и могат професионалистите и най-вече младите хора сред тях!? Нямам думи, просто нямам думи. Останалото е мълчание. Исках да кажа - останалото, колкото е останало, от държавата и държавността. * Коментара на Николай Слатински публикуваме от личната му страница във Фейсбук. Заглавието е на редакцията, както и текстът на новината, по повод на която е коментарът. ", "date": "2017.09.15", "title": "Държава, управлявана от щаб в дома на премиера"}
{"url": "http://www.mediapool.bg/ispanskoto-pravitelstvo-nalozhi-kontrol-nad-razhodite-na-katalunya-news269302.html", "text": "Испанското централно правителство наложи контрол над разходите на Каталуня след като регионалното правителство отказа да дава отчет за тях, предаде Ройтерс.\r\n\t \r\n\tС тази мярка правителството в Мадрид иска да гарантира, че каталунските власти няма да финансират организиране на референдум за самоопределение, който според Мадрид е незаконен.\r\n\t \r\n\t\"Въведохме нова система на контрол над разходите\", заяви испанският министър на бюджета Кристобал Монторо след заседание на правителството. Той подчерта, че целта на тази система е да се предотврати финансиране на незаконни дейности.\r\n\t \r\n\tМонторо каза, че централното правителство ще продължи да контролира разходите на Каталуня в името на бюджетната стабилност на Каталуня и за защита на правовия ред.\r\n\t \n\n\r\n\t\"Държавата ще плаща до голяма степен заплатите на държавните служители. В това ще се изразява контролът над разходите и той ще остане в сила, докато продължава необичайната ситуация\", добави министърът на финансите, цитиран от Ройтерс.", "date": "2017.09.15", "title": "Испанското правителство наложи контрол над разходите на Каталуня"}
{"url": "http://www.mediapool.bg/ssb-prizova-inspektorata-na-vss-da-pita-magistratite-za-bankovata-im-taina-predi-da-vodi-dela-news269299.html", "text": "Инспекторатът към Висшия съдебен съвет (ИВСС) първо да иска съгласието на проверявани от него магистрати в случаите, когато се нуждае от разкриване на банковата тайна на сметките им, преди да завежда дела.\r\n\tТова призовават от Съюза на съдиите в България (ССБ) в писмо, изпратено до главния съдебен инспектор Теодора Точкова и цитирано от \"Правен свят\".\r\n\tПовод за призива са станали данни за непрекъснато растящия брой на съдебните производства, образувани по искане на Инспектората за разкриване на банкова тайна във връзка с проверки на годишните декларации за имущество и конфликт на интереси, подавани от магистратите.\r\n\t\"Поради липсата на изрично законодателно уреждане на въпросите за подсъдността на тези дела, за реда за произнасяне и за обхвата на съдебна преценка, се създава затруднение в работата на много съдии и съдилища, като същевременно се забавя и работата на ИВСС по приключване в срок на проверките на декларациите за имущество и конфликт на интереси\", мотивират предложението си от ССБ.\r\n\tСпоред съсловната организация тези проблеми биха могли да се разрешат частично, \"ако преди да внесе искане в съда за разкриване на банкова тайна по отношение на съдия, прокурор или следовател, ИВСС поиска от съответния магистрат съгласие за такова разкриване\".\r\n\t\"Считаме и че няма добросъвестен магистрат, който би отказал да даде съгласие за разкриване на тайната по отношение на банковите му сметки за целите на проверка на имуществената му декларация\", пишат още съдиите до Точкова.\r\n\tТе посочва още, че няма законова пречка за такова процедиране, доколкото разпоредбата на чл. 62, ал. 5, т. 1 от Закона за кредитните институции предвижда даването на съгласие за разкриване на банкова тайна от страна на клиент на банкова институция като алтернатива на разкриването на такава информация по съдебен ред.", "date": "2017.09.15", "title": "ССБ призова Инспектората на ВСС да пита магистратите за банковата им тайна преди да води дела"}
{"url": "http://www.mediapool.bg/slavi-trifonov-obyavi-neshto-kato-politicheski-proekt-news269301.html", "text": "След като месеци наред отричаше, че ще прави партия, шоуменът и бизнесмен Слави Трифонов обяви в петък нещо, наподобяващо политически проект. \r\n\t \r\n\tВ писмо, което звучи като обява за кастинг, той най-напред констатира \"некадърността“, \"неморалността“, \"некомпетентността и арогантността“ на сегашната политическа класа, както и че \"хората, които представляват държавата, родината и нас самите, не притежават нито необходимия капацитет, нито необходимите качества, нито необходимия морал, за да бъдат наречени политици и държавници“.\r\n\t \r\n\t\"Но това не означава, че няма такива българи. И в България, и по света със сигурност има талантливи, квалифицирани и морални българи, които могат да управляват нашата страна и да ни измъкнат от тази 27-годишна каша. И аз ви гарантирам, че ще направя всичко възможно и започвам от днес да търся такива българи. Ще ги намеря. Ще ви ги представя. И вие сами ще решите дали искате тези българи да заместят сегашната политическа класа\", казва Трифонов.\n\n\r\n\t \r\n\t\"Референдумът продължава и това продължение неминуемо ще доведе до отвоюване от страна на народа на гражданските му права\", посочва той.\r\n\t \r\n\tШоуменът и екипът му инициираха през миналата година референдум за промяна на изборните правила, който обаче не събра необходимите гласове, за да стане задължителен. В началото на май Трифонов индивидуален протест пред парламента, който приключи след няколко дни, след като ГЕРБ внесе законопроекта за промяна на избирателната система.\r\n\t \r\n\tЗа 24 юни бе планирана на граждани със Слави Трифонов в столичното кино \"Люмиер\", но в последния момент платформата zaslavi.com, която е инициатор на петицията \"За Слави. За промяната“, отмени събитието заради появили се спекулации и интерпретации в публичното пространство, че телевизионният водещ ще обяви новата си партия на 24 юни.\r\n\t \r\n\t\r\n\t \r\n\t\"Уважаеми съотечественици, доказателствата за некадърността и неморалността на сегашната политическа класа са постоянни. За съжаление бих казал – ежедневни.\r\n\t \r\n\tТъжна, тъжна, тъжна работа.\r\n\t \r\n\tПостоянната демонстрация на некомпетентност и арогантност, от страна на политическата класа са основателен повод, а пък има три милиона и половина основателни причини, да заявя следното: Референдумът продължава и това продължение неминуемо ще доведе до отвоюване от страна на народа на гражданските му права. \r\n\t \r\n\tНие от инициативния комитет смятаме, че хората, които представляват държавата, родината и нас самите, не притежават нито необходимия капацитет, нито необходимите качества, нито необходимия морал за да бъдат наречени политици и държавници. Но това не означава, че няма такива българи. И в България, и по света със сигурност има талантливи, квалифицирани и морални българи, които могат да управляват нашата страна и да ни измъкнат от тази 27-годишна каша. И аз ви гарантирам, че ще направя всичко възможно и започвам от днес да търся такива българи. Ще ги намеря. Ще ви ги представя. И вие сами ще решите дали искате тези българи да заместят сегашната политическа класа. \r\n\t \r\n\tЗащото няма такава държава, но има такъв народ\".", "date": "2017.09.15", "title": "Слави Трифонов обяви нещо като политически проект"}
