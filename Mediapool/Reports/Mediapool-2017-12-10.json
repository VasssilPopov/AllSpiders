{"url": "http://www.mediapool.bg/london-nyama-da-plati-smetkata-za-brekzit-bez-targovsko-sporazumenie-news272906.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания няма да плати на Европейския съюз сметката по \"развода\", изчислена на 40-45 млрд. евро, ако не успее да сключи търговско споразумение с Брюксел. Това заяви в неделя министърът за Брекзит Дейвид Дейвис, цитиран от Франс прес.\r\n\tВ петък двете страни постигнаха компромис по принципите на финансовото уреждане на Брекзит като част от споразумение за условията на излизане от ЕС в края на март 2019 г., което подготви пътя за обсъждане на бъдещите търговски отношения, припомня агенцията.\r\n\tНа въпрос дали Лондон ще плати сметката при липса на търговска сделка Дейвис отговори пред Би Би Си, че това ще \"зависи от получаването на преходен период\" и \"търговско споразумение \".\r\n\tВ шоуто на Андрю Мар по Би Би Си министърът определи обещанието на правителството да предотврати всякакво връщане на твърда граница с Ирландия след Брекзит като \"заявяване на намерение\", а не толкова законово обвързваща стъпка, предаде Ройтерс.\r\n\tБританските власти са поддръжници на запазването на \"прозрачна\" граница между Северна Ирландия и Ирландия, дори Лондон и Брюксел да не успеят да постигнат споразумение за Брекзит, каза Дейвис, цитиран от ТАСС.\r\n\t\"Мисля, че ако не постигнем споразумение, ще трябва да намерим начини да гарантираме, че границата ще бъде безпрепятствена и невидима\", отбеляза той, отговаряйки на въпрос за процедурата по решаване на граничния въпрос при хипотетично оттегляне на Великобритания от ЕС в отсъствие на споразумение с Брюксел по условията на Брекзит.\r\n\tВеликобритания се стреми да осигури всеобхватна сделка за свободна търговия с ЕС и иска тя да бъде подписана, малко след като напусне блока през 2019 г.\", каза още Дейвис, цитиран от Ройтерс.\r\n\tСтраната му иска търговското споразумение с ЕС да надхвърля договореното между Брюксел и Канада. Той описа предпочитаната сделка като \"Канада плюс, плюс, плюс\".", "date": "2017.12.10", "title": "Лондон няма да плати сметката за Брекзит без търговско споразумение"}
{"url": "http://www.mediapool.bg/pochti-nikoi-v-hitrino-nyama-da-zhivee-vav-furgon-godina-sled-vzriva-news272886.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНито един жител на Хитрино няма да живее във фургон тази зима. Това заяви кметът на населеното място Нуридин Исмаил по повод първата годишнина от тежкия инцидент на местната гара, при който се взриви вагон-цистерна и помете почти цялото село. Въпреки това обаче  около харченето на парите за преодоляване на последиците от трагедията.\r\n\tВ последно време двама души са живели във фургони, но единият вече е настанен в социален център. Единствено жена по свое желание предпочита да остане във временно съоръжение, но регионалният министър Николай Нанков, който е разговарял с нея в неделя, се надява да я разубеди.\r\n\tРано сутринта на 10 декември 2016 г. товарен влак с цистерни, пълни с пропан-бутан и пропилен, катастрофира на гарата в Хитрино. 12 вагона дерайлираха и 1 цистерна избухна, сривайки гарата, съседните постройки и част от селото.\r\n\tВ резултат на инцидента загинаха 8 души и 29 бяха ранени.\r\n\tЖителите на Хитрино бяха евакуирани, за да бъде осигурена тяхната сигурност при разчистването на авариралите цистерни. Повечето от тях бяха настанени при свои близки в региона, а 14 души - в кризисен център в Шумен. Имотите на гражданите или по-точно техните останки се охраняваха от жандармерията. Хората останали без дом получиха на първо време еднократна финансова помощ в размер на 325 лева.\r\n\tГодина по-късно няма жители на селото, които да са без подслон, но възстановяването на сградите след взрива все още продължава. При посещение в Хитрино на премиера Бойко Борисов през май тази година кметът Исмаил обеща да следва желанието на Борисов .\r\n\tПочти всичките от десетте къщи, които се строят безвъзмездно от Камарата на строителите в Хитрино, са построени и до дни ще могат да бъдат обитавани. Изграждането само на една от тях закъснява заради проблем със собствеността на имот, каза Исмаил. \r\n\tОт 13-те къщи, които ще се изграждат в населеното място с пари от държавата, шест също са почти готови и са на етап груб строеж, а на три са изградени основите. Предстои строителството на останалите четири къщи, чието изграждане закъснява също заради проблем със собствеността на имотите, които са наследствени, отбеляза Исмаил.\r\n\tПо думите му вече са напълно ремонтирани покривите на над 60 къщи в Хитрино, по още 30-40 се работи, а за други покриви, най-малко засегнати от инцидента в населеното място, предстои да се сключат договори за поправката им.\r\n\tСменени са покривите на почти всички къщи по улица \"Пирин\", която пострада при взрива преди година.\r\n\tВ последно време обаче се увеличава  от разпределението на помощите от дарителските акции. \"Нито един от хората, чиито къщи бяха разрушени, не е получил по-малко средства от това, което отреди Общественият съвет\", заяви в неделя Нуридин Исмаил. По думите му, дори някъде да са допуснати грешки, има финансов ресурс и те ще бъдат коригирани.\r\n\tНуридин Исмаил заяви пред БТА, че е доволен от свършеното за възстановяването на Хитрино за една година. \"Ние, като екип, от обществения и общинския съвет, имаме амбицията това, което правим, да бъде като показно за страната как се излиза от подобна тежка ситуация\", посочи Исмаил.\r\n\tНа годишнината от инцидента в селото пристигна регионалният министър Николай Нанков, който даде положителна оценка за възстановяването.\r\n\tПо думите на Нанков през цялата 2017 г. държавата е направила немалко и с финансов ресурс, и с възможността, която е осигурила на общината - да кандидатства по европроекти. \"От ръководството на общината се убеждавам, че ресурсът се изразходва целесъобразно. Не трябва подобни трагедии да разединяват, не трябва да остава и горчивият вкус сред обществото, че има субективно разпределение на средства. Затова ще проверя и строителството на къщите, и ще се срещна с хора от Хитрино\", каза Нанков.\r\n\tОт ДПС пък обещаха пет курбана за всички жители на селото, независимо от етноса им.\r\n\tПредставители на Движението за права и свободи посетиха местата на загиналите при взрива на 10 декември миналата година в Хитрино и оставиха венци и цветя, съобщиха от партията. Две телета е осигурило централното ръководство на движението за жителите на Хитрино. \"Курбанът ще бъде раздаден днес на всички домакинства, без оглед на етническия им произход и без значение дали са пострадали от инцидента или не\", заяви депутатът д-р Нигяр Джафер.\r\n\tМеждувременно, продължават действията на правоохранителните органи във връзка с инцидента. На този етап обвиняеми са двамата машинисти на влаковата композиция, като се счита, че основната причина за трагедията е високата скорост, с която транспортното средство е навлязло в гарата.\r\n\tРазпоредителното заседание по делото за Хитрино е насрочено за 15 януари 2018 г., от 9.30 часа, в Окръжния съд в Шумен, съобщиха от съдебната институция. Подсъдими са машинистите Димитър Ангелов Михнев и Радослав Стоянов Петков, и двамата от Русе.\r\n\tДелото ще се разглежда по новия процесуален ред, който е в сила от 5 ноември 2017 г. На заседанието освен прокуратура, подсъдимите и техните защитници, са призовани и всички пострадали, допълват от съда.\r\n\tНа 25 октомври 2017 г. Окръжна прокуратура-Шумен внесе в съда обвинителен акт срещу двамата машинисти от първия локомотив на влака. Те са обвинени за това, че на 10.12.2016 г. при управление на подвижен железопътен състав – товарен влак са нарушили правилата за движение, уредени в Закона за железопътния транспорт, в Наредба № 58 от 02.08.2006 г. за правилата за техническа експлоатация, движение на влаковете и сигнализацията в железопътния транспорт и по непредпазливост са причинили смъртта на 7 лица, телесни повреди на 14 лица и случаят е особено тежък.\r\n\tПри наредено влизане в гара Хитрино на трети отклонителен коловоз локомотивният машинист Димитър Михнев не е изпълнил незабавно, точно и безусловно указанията на сигнала на предупредителния семафор. При навлизане в гарата управлявал влаковата композиция със скорост 78 км/ч и не намалил скоростта до 40 км/ч, съобщиха от прокуратурата.\r\n\tВторият локомотивен машинист Радослав Петков не предприел действия за незабавно спиране на влака, след като Михнев не показал с действия, че управлява безопасно влака. В резултат на допуснатите нарушения от двамата машинисти е последвало дерайлиране на влака и повреждане на вагон-цистерни от състава на композицията, изтичане на превозван газ пропилен и последвал взрив. По непредпазливост и при независимо съпричиняване двамата са причинили смъртта на 7 лица и телесни повреди на 14 лица.\r\n\tРазследването е установило, че произшествието не е предизвикано от повреди в жп инфраструктура; не се дължи на повреди в осигурителната техника; не е предизвикано от техническа неизправност на подвижния състав; не се касае за техническа неизправност, свързана с превозвания товар - претоварване, респ. недостатъчно натоварване на вагоните цистерни. Причина за настъпилото жп произшествие е движението на влака с висока скорост –двойно по-висока от разрешената от 40 км/час по криви при влизане в отклонителния трети коловоз на гара Хитрино, което е довело до претоварване и разрушаване на железния път и дерайлиране на част от вагоните. При дерайлирането е настъпил пробив в десетата цистерна от влака, натоварена с пропилен, изтекъл е газ, който се е смесил с въздуха и се взривил, при което разрушил сгради и последвал пожар.\r\n\tНалице е пряка причинно-следствена връзка между допуснатите от двамата подсъдими нарушения на правилата за движението на подвижен състав и настъпилата смърт на повече от едно лице (на 7 лица) и съставомерни телесни повреди на повече от едно лице (на 14 лица), се твърди в обвинителния акт. Материалите по делото, което е от изключителна фактическа и правна сложност, са 40 тома, а обвинителният акт срещу двамата подсъдими – 75 страници. При разследването са били назначени и изготвени десетки експертизи – съдебномедицински, съдебнопсихиатрични, за установяване на средни и тежки телесни повреди, токсикологична, за алкохол и наркотични вещества, химическа, пожаротехническа, компютърна, на железопътния път, техниката и скоростта на движение на композицията, която е извлечена като информация от черните кутии на влака.\r\n\tВ разследването са участвали 13 следователи от Националната следствена служба. Димитър Михнев е с мярка за неотклонение \"парична гаранция\" 10 000 лева, а Радослав Петков - с \"подписка\". Наложена им е забрана за напускане на страната.", "date": "2017.12.10", "title": "Почти никой в Хитрино няма да живее във фургон година след взрива"}
{"url": "http://www.mediapool.bg/izlozhba-za-kontslagera-belene-se-otkriva-v-darzhavna-agentsiya-arhivi-news272897.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПътуващата изложба \"Свидетели: Памет за коцлагера \"Белене\" се открива в понеделник от 17.30 часа в изложбената зала \"Архиви\" на Държавната агенция \"Архиви\", на ул. \"Московска\" 5 в София.\r\n\tТова съобщиха организаторите от фондацията \"Остров Белене\", фондацията \"Истина и памет\" и от Културния център \"Евгений Босилков - Белене\".\r\n\t\"Свидетели: Памет за концлагера \"Белене\" е първата пътуваща изложба, посветена на жертвите в най-големия лагер за политически противници на тоталитарния комунистически режим в България, се посочва в съобщението.\r\n\tЕкспозицията представя живота в концлагера чрез писмените или устни свидетелства на оцелели лагеристи.", "date": "2017.12.10", "title": "Изложба за концлагера \"Белене\" се открива в Държавна агенция \"Архиви\""}
{"url": "http://www.mediapool.bg/chastnite-sadebni-izpalniteli-sa-gotovi-da-sabirat-globite-na-kat-news272899.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧастните съдебни изпълнители (ЧСИ) са готови да събират глобите на КАТ.\r\n\tМинистерството на финансите е дало съгласие за промяната, но от камарата чакат много време отговор от МВР, каза нейният председател Георги Дичев.\r\n\t\"Става дума за най-големите нарушители, които имат редица висящи актове. Нарушителят остава ненаказан\", защото няма кой да му взема глобата, посочи Дичев. Той допълни, че не трябва да се прави никаква нормативна промяна, защото в закона е указано, че държавата може да възлага подобно изпълнение.\r\n\tДичев предположи, че една от причините МВР да не реагира досега вероятно е водената \"кампания\" срещу ЧСИ.\r\n\t\"Атаката срещу нас стигна дотам, че кантори бяха на крачка от затваряне. Причината е политическата демагогия, в която имаше и призиви за неизпълнение. А съдебните изпълнители бяха превърнати в изкупителна жертва\", посочи Дичев.\r\n\tПо думите му законодателят е залитнал в \"другата крайност\". \"Ако преди имаше превес по отношение права на кредитора, сега тя е в другата крайност по отношение на длъжника\", обясни той.\r\n\tЛипсата на електронни запори все още е пречка в работата на ЧСИ. Ако те се въведат, ще се сложи край на запорирането на суми като минимална заплата, пенсия, социални плащания.\r\n\tДичев припомни, че с промените в ГПК все повече ще се ползват електронни търгове. Така частният съдебен изпълнител няма да има никаква намеса. А наддаващите няма да могат да се наговарят за ниска цена. От това ще спечелят длъжниците. През същата платформа длъжници могат сами да продадат имот.\r\n\tЗа първите шест месеца на тази година са събрани над 600 млн лева. Постъпилите дела са 110 000. Все повече са събраните суми в полза на физически лица. И за шестте месеца на тази година са почти толкова, колкото за цялата минала. Ръст има и по отношение на вземанията за издръжка, каза още от камарата на ЧСИ.\r\n\tДо този момент в камарата са подадени над 600 жалби срещу работа на ЧСИ. \"Има лек ръст и той се обяснява с негативната кампания срещу нас\", посочи Дичев. Вече са образувани 61 дисциплинарни производства. Трима души са лишени от правоспособност.", "date": "2017.12.10", "title": "Частните съдебни изпълнители са готови да събират глобите на КАТ"}
{"url": "http://www.mediapool.bg/patsientska-organizatsiya-poiska-ostavkata-na-kiril-ananiev-news272891.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпоровете около въведения от управляващите мораториум върху плащането на иновативни лекарства от здравната каса продължиха и в неделя. Това се случва два дни, след като президентът Румен Радев , и ден, след като  срещу мораториума пред парламента.\r\n\tСлед като в събота здравният министър Кирил Ананиев обяви, че , в неделя заместникът му Бойко Пенков продължи да изрежда аргументите на МЗ в полза на временния мораториум, а депутатът от ГЕРБ Тома Биков обяви, че ветото на Румен Радев е политически мотивирано. Същевременно, пациентска организация поиска оставката на здравния министър и го обвини в \"лъжи\".\r\n\tФедерация \"Български пациентски форум\" поиска в неделя оставката на здравния министър Кирил Ананиев в писмо до медиите.\r\n\t\"Бих искал да Ви изоблича в поредните лъжи, които не се свените да изричате пред българската общественост и медиите у нас\", пише Иван Димитров, председател на федерацията.\r\n\tСпоред него в докладите на Световната здравна организация (СЗО) и Европейската здравна комисия е констатирано, че българския пациент е на последно място в Европа по достъп до иновативни медикаменти и терапии.\r\n\t\"Поредната лъжа, която изричате е: \"Уверявам ви, че нашият позитивен списък, е с една от широките гами лекарства и с доказан терапевтичен ефект. Няма заболяване, което да не е осигурено с най-модерните , прилагани в Европа и света медикаменти\". Сега бих искал да кажете на мен и на гражданите на България кои са медикаментите, с които МЗ и НЗОК лекувате следните заболявания: Хормонално позитивен/ ХЕР-2 негативен метастатичен рак на млечната жлеза (или по разбираемо - рецидивиращ рак на гърдата, за жени, при които досегашната терапия не е дала резултат или имат резистентност към до сегашната си терапия) - (медикаментът е в Европа от 2016); Хронична лимфоцитна левкемия - при пациенти, които след химиотерапия болестта се е появила отново (медикаментите са вЕвропа от 2014 и 2016); Остра лимфобластна левкемия – лечението, което увеличава дългосрочната преживяемост на възрастни пациенти с остра лимфобластна левкимия (медикаментът е в Европа от 2015); Множествен миелом (медикаментът е в Европа от 2015); Акромегалия - за пациентите, които не са се повлияли о сегашното лечение (медикаментът е в Европа от 2012); Тежка, неалергична астма - която в момента няма лечение, освен временно подтискащи симптомите кортикостероиди; Белодробна фиброза (медикаментите са в Европа от 2011 и 2015); Умерено тежък до тежък активен ревматоиден артрит – възрастни пациенти, които са имали недостатъчен отговор или непоносимост към предходно лечение с едно или повече болестопроменящи антиревматични лекарства (медикаментът е в Европа от от март 2017); Множествена склероза (МС) – новата терапия, която осигурява трайно и значимо намаление на пристъпите и на инвалидизирането (медикаментът е в Европа от 2013)\", посочва в писмото си Иван Димитров.\r\n\tТой изброява и други заболявания: Недребноклетъчен рак на белия дроб – лечение, което забавя 2.5 пъти прогресията на заболяването в сравнение с химиотерапията при добър профил на поносимост (медикаментът е в Европа от 2016); Хронична миелоидна левкемия и остра лимфобластна левкемия – лечение при, които всички лекарствени алтернативи са изчерпани (медикаментът е в Европа от 2013); Астма - при пациенти, които въпреки осъществяваното досега лечение, продължават да имат астматични симптоми и страдат от т.нар. тежка астма (медикамента е в Европа от 2015); Неоперабилен или метастазирал меланом с BRAF V600 мутация за възрастни пациенти (медикаментът е в Европа от 2014); Бъбречен ангиомиолипом и за лечение на пациенти със субепендимални гигантоклетъчни астроцитоми (комплекса туберозна склероза ) - (медикаментът е в Европа от 2009).\n\n\r\n\t\r\n\tПодобен временен мораториум е имало в Румъния за две години. Цените в Полша пък са били замразени за три. В Испания пък цените са били свалени с кралски указ, разказа зам.-министър Бойко Пенков пред БНР.\r\n\t\"Всеки прави нещо, за да може да овладее този непрекъснат ръст на разхода за лекарства. Всяка една държана търси най-доброто за своите хора – да може с тези средства, които има, да осигури по-голямо количество молекули. Различен тип временни мерки са вземани в половин Европа\", посочи Пенков.\r\n\tЗам.-министърът отчете, че популярно лекарство за лечение на хепатит С е поевтиняло пет пъти благодарение на подобни мерки. България е на седмо място в Европа по разходи за лекарства на глава от населението, допълни той.\r\n\tБойко Пенков е категоричен, че ако мораториумът отпадне, ще се наложи актуализация в бюджета на НЗОК в края на 2018 г.\r\n\tРазходите за иновативните лекарства, ако мораториумът отпадне, биха били около 40 млн. лв., тъй като броят на нарастващите молекули вече е 32, заяви Пенков. Той продължава да настоява мораториумът да се запази в настоящия му вид.\r\n\t\"40 милиона! Представете си по 1000 лв. за един среден болничен разход на пациент. Това означава едни 40 000 човека, за които няма да бъде платена извършената за тях работа. Трябва някой да бъде ощетен. Тези, които в момента протестират, да ми кажат кой да бъде ощетен\", каза Пенков пред БНР.\r\n\tЗам.-министърът твърди, че има алтернативи на новите лекарства, които няма да могат да се поемат от НЗОК.\r\n\t\"Преценявайки възможностите, които дават новите лекарства, които се предлагат, нашите колеги прецениха, че съществуват съвременни, алтернативни, ефеткивни терапии, които са на въоръжение в момента и които касата плаща\", посочи Пенков.\r\n\t\"Интересно беше, че се предлагат три лекарства, които са за редки заболявания, за които до момента касата не е плащала. Учудването ми беше защо кандидатстват за нещо, което по принцип касата не плаща. Това означа, че най-вероятно после ще има допълнителен натиск да се включи и това, и това, и т. н.\", каза още той.\r\n\tОценката на външни експертни от Европа е била, че повишаването на разходите за лекарства и въвеждането на новите молекули биха донесли бюджетен дисбаланс в рамките на около 100 млн. лв.\r\n\tЗам.-министърът цитира и анализ на авторитетен институт за изследване на нови лекарства в Англия, който препоръчва конкретна иновативна формула да се прилага само в единични случаи на пациенти над 65 години, чието заболяване прогресира бързо, а в България тази формула е била определена за терапия първа линия, \"което е грубо нарушение на изкуството\" по мнението на Пенков.\r\n\tМеждувременно, левицата продължи и в неделя да критикува лекарствения мораториум.\r\n\tПред БНР депутатът от здравната комисия проф. Георги Михайлов от БСП категорично се обяви против мярката на управляващите. Той подчерта, че медицината се развива с много бързи темпове и не бива на граждани на ЕС да се отнема правото на достъп до най-модерните ѝ достижения. Партията ще подкрепи президентското вето.\r\n\t\"Става дума за един обем от средства, който не застрашава по своята същност бюджета на НЗОК, но довежда след себе си много сериозно социално напрежение, тъй като вярата на гражданите в това, че държавата стои зад тях в направление \"Здравеопазване\" започва сериозно да ерозира\", каза депутатът.\r\n\tМихайлов се съгласи, че страната ни отделя за лекарства голям процент от бюджета на здравното осигуряване, но отчете, че сме на \"много незавидно място\", когато измерването е в абсолютни цифри, а не в проценти.\r\n\tЗам.-министър Бойко Пенков коментира и започналата проверка в \"Пирогов\" след протестите срещу директора на лечебното заведение.\r\n\tПроверката на здравното министерство в \"Пирогов\" е показала, че заради наложени от доставчици запори на сметките на болницата персоналът е получавал само основните си заплати с обещание от страна на директора, че те ще бъдат компенсирани през декември.\r\n\t\"Резултатите от проверката трябва да са готови до края на другата седмица и едва тогава ще се решава съдбата на директора на лечебното заведение\", добави Пенков.", "date": "2017.12.10", "title": "Пациентска организация поиска оставката на Кирил Ананиев"}
{"url": "http://www.mediapool.bg/nobelovata-nagrada-za-mir-otide-pri-mezhdunarodnata-kampaniya-za-zabrana-na-yadrenoto-orazhie-news272900.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНобеловата награда за мир за 2017 г. бе връчена в неделя в Осло на представители на Международната кампания за забрана на ядрените оръжия (International сampaign to abolish nuclear weapons, ICAN).\r\n\tПредседателят на кампанията Беатрис Фин и 85-годишнaтa оцеляла след атаката в Хирошима активистка Сецуко Търлоу получиха от името на ICAN сертификат, медал и чек за 9 милиона шведски крони.\r\n\t\"Основното послание е, че докато съществуват ядрени оръжия, светът няма да е в безопасност. Това съобщение резонира с гледната точка на милиони хора, които смятат, че заплахата от използване на ядрено оръжие в момента е по-голяма от когато и да било, особено заради на ситуацията на Корейския полуостров”, коментира председателят на норвежкия Нобелов комитет Берит Райс-Андерсен.\r\n\tТя също така подчерта усилията на активистите да дадат нов тласък на борбата срещу ядрени оръжия, добавяйки, че международната общност не прави достатъчно, за да изпълни задълженията си по Договора за неразпространение на ядрено оръжие от 1970 г.\r\n\tКакто Райс-Андерсен посочи, Нобеловият комитет подкрепя усилията за глобална забрана на ядрените оръжия и въпреки че тя разполага с мощни противници, идеята не наивна и не е нещо ново. Тя припомни преговорите, които през 1986 г. отведоха в Рейкявик лидерите на САЩ и Съветския съюз - Роналд Рейгън и Михаил Горбачов.\r\n\tЛауреатите, от своя страна, изразиха тревога за \"изключително опасната ситуация\" покрай Северна Корея.\r\n\t\"Виждаме точно сега изключително опасна ситуация\", каза ръководителят на ICAN Беатрис Фин. \"Ако се притеснявате от Доналд Тръмп или Ким Чен Ун, сигурно сте притеснени от ядрените оръжия, защото признавате, че възпиращите мерки невинаги ще работят\", добави тя. Според нея американските и севернокорейските лидери \"са просто хора, които имат контрол да сложат край на света, а никой не трябва да има такъв контрол\". През последните месеци Пхенян увеличил броя на ракетите и ядрените опити, обменяйки военни заплахи с Тръмп.\n\n\r\n\tICAN, коалиция от стотици неправителствени организации по света, работи за договора за забрана на ядрените оръжия, приет през юли от 122 държави. Макар и исторически, текстът беше отслабен от отказа на девет ядрени сили. Документът е ратифициран единствено от Светия престол, Гвиана и Тайланд, но се нуждае от най-малко 50 подписа.\r\n\t\"Многократно и много настоятелно призовах и двамата лидери никога да не използват ядрено оръжие и да преговарят\", заяви Сецуко Търлоу. Тя припомни ужасните последствия от атомната бомба, която удари японския град на 6 август 1945 г., когато е била на едва 13 години. Търлоу описа телата, лежащи на земята, ранените и умиращите, които молят за помощ, и оцелелите, които изглеждат като \"шествие на призраци\". \"Не можех да ги нарека човешки същества, те просто приличаха на призраци, всички бяха обгорени, плът висеше от костите им. Това просто беше като ада на земята\", каза тя.\r\n\tВъпреки че броят на ядрените оръжия е спаднал от края на Студената война, все още има около 15 000 атомни бомби на планетата. \"Мисля, че хората трябва да поемат отговорност, а не просто да я оставят на политиците. Затова всеки един от нас трябва да научи какво са ядрените оръжия и как те унищожават живота ни\", каза Търлоу и добави: \"Заслужаваме много по-добър живот от това.\"\r\n\tНобеловите награди по литература, физика, химия, медицина и икономика ще бъдат връчени по-късно в неделя на отделна церемония в Стокхолм.", "date": "2017.12.10", "title": "Нобеловата награда за мир отиде при Международната кампания за забрана на ядреното оръжие"}
{"url": "http://www.mediapool.bg/ima-promeni-v-poletite-ot-i-do-velikobritaniya-zaradi-obilniya-snegovalezh-news272903.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛетищата на британските градове Бирмингам и Уест Мидландс, както и лондонското Лутън бяха затворени в неделя заради обилния снеговалеж в страната, предаде специализираният портал Airlive, цитиран от БГНЕС.\r\n\tСпоред него аерогарите в Амстердам, Женева, Франкфурт и лондонските Хийтроу и Станстед имат ограничени полети поради лошите атмосферни условия.\r\n\tСнеговалежът предизвика спирането на част от метростанциите в британската столица, проблеми със спортните събития и задръствания по пътищата на острова.\r\n\tВследствие на усложнената метеорологична ситуация във Великобритания и паднал снеговалеж на летище Лутън в Лондон са отменени или отложени по-голяма част от полетите, съобщиха и от българското външно министерство.\r\n\tОт летището съветват пътуващите да проверяват актуална информация за своите полети със съответната авиокомпания, както и да предвиждат допълнително време за пътуването си до летището поради усложнена обстановка по пътищата.\r\n\tОтменени или закъсняващи полети има и от летище Станстед, което се намира на север от Лондон.\r\n\tНа летище Гатуик, намиращо се на юг от Лондон, полетите се изпълняват съгласно разписанието.\n\n\r\n\tНа летище Хийтроу има отменени полети до градове в северната част на Великобритания, където метеорологичните условия са по-тежки.\r\n\tПосолството на Република България в Лондон следи обстановката, като препоръчва на българските граждани да проверяват статута на полета си с авиокомпанията, както и официалната информация за съответното летище, казаха още от МВнР., припомни в предаването \"Хора, пътища, автомобили\" на БНР ръководителят на Асоциация \"Активни потребители\" Богомил Николов. Ако полетът се извърши на следващия ден, нощувката също е за сметка на авиокомпанията.\r\n\tПри проблеми с полета заради лоши метеорологични условия като обилен снеговалеж, пътникът няма право на обезщетение. \"Ако закъснението надхвърли пет часа, пътникът има право да се откаже от полета, при което авиокомпанията трябва да му възстанови цената на билета, без никакви уговорки\", каза обаче Николов.\r\n\tИма ситуации, в които авиокомпаниите не успяват да осигурят необходимата грижа за пътника, допълни Богомил Николов и обясни какво може да се направи. \"Трябва да си пазим бележките за хранене и напитки или, ако се наложи да отидем сами да си намерим хотел, пак трябва да вземем документ, като впоследствие можем да го представим пред авиокомпанията и тя да ни го осребри\", посъветва Николов.", "date": "2017.12.10", "title": "Има промени в полетите от и до Великобритания заради обилния снеговалеж"}
{"url": "http://www.mediapool.bg/snegorin-razbi-veloaleyata-na-bul-dondukov-news272901.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСнегорин е премахнал ограничителите на велоалеята на столичния бул. \"Дондуков\" в неделя сутрин, съобщи изданието Клуб Z.\r\n\tТова е станало при почистването на булеварда след снощния силен снеговалеж.\r\n\tСнимка на разрушената велоалея бе разпространена в социалните мрежи. Щетите са в участъка между ул. \"Кракра\" и бул. \"Васил Левски\".\r\n\tВ отговор от Столична община обясниха, че това е станало \"по невнимание и неспазвайки инструкциите за работа\".\r\n\tПочистващата фирма, отговорна за щетите, ще бъде глобена и ще възстанови изцяло за своя сметка изместените разделители, които отделят пътя на велосипедистите от платното за движение, казаха още от общината.\r\n\tВелоалеята е част от скорошния ремонт на централния буевард в столицата. В последните седмици обновлението на \"Дондуков\" се превърна в политическа тема, след като , че \"протестъри вадят павета по бул. \"Дондуков\" с цел да компроментират ремонта.\r\n\t\"Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести. Смятайте какъв противник имаме срещу нас! (…) Това са саботажи, конспиративна дейност, това е същността на оцеляването им над сто години. Това е същността на действието – конспиративна, взривяват влакове, линии, мандри…\", заяви на правителствено заседание в края на ноември.", "date": "2017.12.10", "title": "Снегорин разби велоалеята на бул. \"Дондуков\""}
{"url": "http://www.mediapool.bg/bulgaria-chestva-140-godini-ot-plevenskata-epopeya-news272905.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа площад \"Възраждане\" в Плевен президентът Румен Радев прие строя и поздрави представителните блокове от Националната гвардейска част по повод на 140 години от Плевенската епопея, предаде БТА.\r\n\tТова е началото на тържествената заря-проверка - кулминация на честването на годишнината от освобождението на Плевен, което преминава под патронажа на президента.\r\n\tПо идея на общината след зарята ще бъде представен осемминутен светлинно-звуков спектакъл, посветен на историческата победа при Плевен на 10 декември 1877 година.\r\n\tДо параклиса-мавзолей \"Свети Георги Победоносец\" са разположени над 110 осветителни тела, които в съчетание със звуци и видеоизображения ще пресъздадат драматични моменти от Руско-турската освободителна за България война - трите кръвопролитни щурма за Плевен, обсадата на града, капитулацията на армията на Осман паша и победоносния изход на войната, след която на картата на Европа се завръща свободна България.\r\n\tДнешният ден започна със Съборна Света литургия, която бе отслужена от четирима митрополити - Плевенския митрополит Игнатий, Ловчанския митрополит Гавраил, Западноевропейския митрополит Антоний и Смоленския митрополит Исидор в храма \"Света Параскева\".\r\n\tСлед това пред параклиса-мавзолей \"Св. Георги Победоносец\" бе отслужена панихида и бяха поднесени венци и цветя в памет на загиналите за освобождението на България, а в театър \"Иван Радоев\" бе представен концерт-спектакъл под мотото \"Плевен помни\".\r\n\tЗа участие в честванията дойдоха вицепремиерът и министър на отбраната Красимир Каракачанов, министърът на правосъдието Цецка Цачева, парламентарна делегация от Съвета на федерацията и Държавната дума на Руската федерация, народни представители, посланиците на Русия - Анатолий Макаров, на Румъния - Йон Гъля, на Република Беларус - Владимир Воронкович.", "date": "2017.12.10", "title": "България чества 140 години от Плевенската епопея"}
{"url": "http://www.mediapool.bg/upravlenieto-na-erdogan-e-narushilo-pravoto-na-zhivot-na-nad-44-000-dushi-news272902.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа последните 15 години, по време на управлението на партията на Реджеп Тайп Ердоган, правото на живот в Турция е нарушено на над 44 000 души. Увеличават се нарушенията на правата на човека в Турция, като те остават безнаказани. Държавата не изпълнява задълженията си за защита на правата на човека, а това е основната й отговорност, сочи доклад на опозиционната в Турция Републиканска народна партия (РНП), цитиран от БГНЕС.\r\n\tПредставеният в неделя доклад, изнесен по повод Световния ден на правата на човека - 10 декември, съдържа данни за периода 2002 – 2017 г., базирани на годишните доклади на Фондацията за човешки права и други граждански организации.\r\n\tСтава дума за ерата на управлението на Партията на справедливостта и развитието (ПСР), чийто лидер е президентът Реджеп Ердоган.\r\n\tСпоред говорителя на опозиционерите Сезгин Танръкулу именно липсата на възмездие и справедливост е причина за увеличаването на нарушенията. \"Безнаказаността за погазването на човешките права е легитимирана от властта, по този начин тя подготвя почвата за спечелване на управлението отново. Това означава, че нарушенията ще се повтарят. Живеем в среда, където наличието на свобода е невъзможно и скоро няма да можем да говорим за човешки права\", предупреди той.\r\n\tВ доклада се разглеждат различните видове нарушения – извънсъдебни екзекуции, случайни стрелби, неразкрити убийства, смърт от противопехотни мини, нападения от нелегални групировки, граждански конфликти, убийства, извършвани от селски охранители, смъртни инциденти по пътя на мигрантите, смърт по време на арести, престъпления от омраза, убийства на жени от мъже, изтезания в затворите и летален край на гладни стачки там, смърт при трудови злополуки, отнемане на детски живот.\r\n\tОще в първата година на управлението на ПСР са регистрирани най-малко 1 671 престъпни нарушения на правото на живот, за 10-те месеца на 2017 г. те са 563. В периода 2011-2017 г. жертви на престъпления са 14 525 жени и 3 755 деца, а 53 души са убити при престъпления от омраза.\r\n\tОт ноември 2002 г. до същия месец на 2017 г. 20 878 работници са изгубили живота си по време на работа.\r\n\tПо време на задължителната военна служба за времето 2008-2017 г. при съмнителни обстоятелства е причинена смъртта на 351 служещи.\r\n\tПри опита за преврат от 15 юли 2016 г. броят на мъртвите е 274 души – 179 цивилни, 62 полицаи, 29 войници, а 2 195 са ранени.\r\n\tПо време на разследванията за връзки с организацията ФЕТО на Фетхуллах Гюлен 4 души са починали при подозрителни обстоятелства, а 15 са се самоубили.\r\n\tВ доклада обаче няма данни за престъпните случаи в Югоизточна Турция, където населението отдавна живее в условията на извънредно положение и е под забрана да излиза на улицата, както и за инцидентите при масовите протести за парка Гези в Истанбул от 2013 г.\r\n\tПрез разглежданите 15 години 18 762 души са пострадали от изтезания и малтретиране, осъществявани от силовите власти.\r\n\tПравото на свобода на словото и мисълта на практика в Турция не съществува, то е само понятие, а хиляди са подложени на ужасяващ натиск, откакто ПСР дойде на власт и няма логично и разбираемо за обществото обяснение, посочи Танръкулу. Най-малко 482 журналисти са арестувани и хвърлени зад решетките.\r\n\tС обявяването на извънредното положение след опита за преврат 5 717 университетски преподаватели за уволнени от работа, над 150 ще бъдат съдени заради подкрепата си за декларацията за мир, подписката за която бе определена като терористична пропаганда.\r\n\tУволненията и невъзможността да си намерят нова работа дадоха жесток резултат – само през последните 5 г. 16 028 души сами сложиха край на живота си, други 35 се самоубиха заради разследванията за съучастие в опита за преврат. Отстраненият заради подписа си под декларацията за мира от преподавателската си работа в университета в Чукурова Мехмет Тираш не успя да си намери място в друго висше училище и се самоуби. Мустафа Акдаг, доцент във факултета по стоматология университета в Орду, сложи край на живота си, след като бе освободен от 24-часовия си арест. Отказът да бъде отново назначен на работа като учител по география принуди 24-годишния Ибрахим Йешилбаг също да умре по своя воля, както и преподавателят по социални науки Иса Ердоган, и геофизикът инженер Ерджан Йозер на 38 г.\n\n\r\n\tПравозащитните и гражданските организации понесоха особено тежки удари в рамките на 1 година извънредно положение – 19 синдиката, федерации и конфедерации и 1 412 дружества бяха принудително закрити. Това са основно организации, ангажирани със защитата на човешките права, а закриването им е доказателство за отношението на ПСР както към правата на човека, така и към защитниците им, коментира говорителят на опозиционната партия.\r\n\tДнес президентът Реджеп Ердоган и премиерът Бинали Йълдъръм разпространиха до медиите свои изявления по повод Световния ден на правата на човека. И двамата подчертават, че Турция е изключително спокойна страна, в която спазването на демократичните права и свободи е достигнало безпрецедентен връх без аналог в историята на републиката.", "date": "2017.12.10", "title": "Управлението на Ердоган е нарушило правото на живот на над 44 000 души"}
{"url": "http://www.mediapool.bg/katastofa-zatvori-za-nyakolko-chasa-hainboaz-news272885.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроходът Хаинбоаз бе затворен за няколко часа заради тежка катастрофа между два товарни автомобила, предаде БГНЕС.\r\n\tИнцидентът се е случил тази сутрин около 6:30 край село Пчелиново.\r\n\tШофьорът на турски ТИР е загубил управлението на ляв завой и навлязъл в насрещното платно. В него се ударил ТИР с ловешка регистрация.\r\n\tТежко е пострадал шофьорът на българския камион. Той е откаран в старозагорската болница с опасност за живота.\r\n\tРано сутринта в неделя течеше оглед на произшествието. Очакваше се камионите да бъдат изтеглени и движението да бъде възстановено, но не преди 11:00 ч.\r\n\tОколо 11 ч. проходът бе отворен.\r\n\tМеждуврменно, през снежната нощ срещу неделя в София са работили 142 автомобилa – снегопочистваща техника, съобщиха от Столичната община.\r\n\tЕкипите са обработили със смеси против заледяване всички улици, по които се движи масовият градски транспорт, Южната дъга, главни улици в кварталите, опасни и стръмни места, мостове и частично вътрешноквартални улици.\r\n\tОпесъчени са планинските пътища Бояна - Златни мостове и Драгалевци - Алеко.\r\n\tПродължава разпръскването със смеси против заледяване, започнало е разчистване на спирките и подходите към подлези.\r\n\tКато цяло няма тежки ситуации по пътищата на страната заради снеговалежа, предаде БНР. Градският транспорт в София се движи при зимни условия.\r\n\tВременно бе ограничено движението при 34-ти километър на магистрала \"Тракия\" в посока Бургас заради аварирал тежкотоварен автомобил, съобщиха от пътната агенция. Предвиден е обходен маршрут по пътя Ихтиман - пътен възел \"Мирово\".\r\n\tОт пътната агенция сутринта съобщиха, че временно е ограничено движението по пътя между Велико Търново и Гурково заради катастрофа между два тежкотоварни автомобила. Обходният маршрут за леки коли е по пътя Гурково - Казанлък и път Казанлък - Габрово през прохода Шипка. Тежкотоварните автомобили трябва да изчакват на място съобразно указанията.\r\n\tЖълт код за силен вятър е обявен за днес в 16 области на страната.\r\n\tЗаради силния вятър, със скорост 15-20 метра в секунда, е затворено варненското пристанище. Хората трябва да бъдат внимателни за летящи във въздуха предмети.\r\n\tОчаква се днес максималната температура край морето да достигне 10-12 градуса, очакват се и превалявания от дъжд.", "date": "2017.12.10", "title": "Катастофа затвори за няколко часа Хаинбоаз"}
{"url": "http://www.mediapool.bg/balgarskoto-taekuondo-e-v-top-3-na-evropa-news272888.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДобрите новини за българския спорт и по-специално за родното таекуондо продължават. След двата медала, спечелени на Европейското първенство, на което София бе домакин, България се класира на трето място отборно при мъжете, предаде БГНЕС.\r\n\tПред нас са таекуондистите на Македония, а първи са състезателите на Русия. Наградата получи заместник-председателят на БФТ Димитър Михайлов.\r\n\tТака българското таекуондо изпраща най-успешната си година. За тези 12 месеца, родните състезатели спечелиха: бронз на Владимир Далаклиев на Световно първенство, златен медал на Александър Джорджев и бронз на Кристин Златев, европейска титла на Даниел Ладжев и бронз на Христо Богданов.\r\n\tКъм тези отличия можем да прибавим и още много медали от турнири от веригата G1, както и двете европейски първенства, които българска федерация по таекуондо организира в София.", "date": "2017.12.10", "title": "Българското таекуондо е в топ 3 на Европа"}
{"url": "http://www.mediapool.bg/arabskata-liga-se-obedini-sreshtu-sasht-zaradi-erusalim-news272887.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАрабската лига, която обединява 22 арабски държави, сред които Египет, Саудитска Арабия, Ирак, Йордания, Ливан, се обедини срещу  да признае Ерусалим за столица на Израел и да премести американското посолство там. В последните дни решението предизвика масови протести с жертви в много мюсюлмански страни, взриви напрежението в Близкия изток и подкопа собствените усилия на САЩ за уталожване на конфликта.\r\n\tВ ранните часове в неделя външните министри на страните от Арабската лига призоваха САЩ да се откажат от решението си да признаят Ерусалим за столица на Израел, предадоха световните агенции.\r\n\t\"Решението, оповестено от президента Доналд Тръмп, е опасно нарушение на международното право, няма юридическа тежест и е невалидно\", заяви Арабската лига в заключителна декларация след извънредната министерска среща в Кайро, на която бяха представени всички страни членки.\r\n\t\"Решението лишава САЩ от ролята й на спонсор и посредник на близкоизточния мирен процес, подкопава усилията за постигане на мир, задълбочава напрежението и ще разпали гняв, който заплашва да тласне региона на ръба на пропаст от насилие, хаос и кръвопролитие\", заявиха министрите в 3.00 ч. в нощта срещу неделя след многочасово заседание.\r\n\tМинистрите също така призоваха международната общност да признае палестинска държава със столица Източен Ерусалим, поискаха резолюция на Съвета за сигурност, която да провъзгласи, че решението на Тръмп нарушава международното право и няма юридическа сила. Те предложиха лидерите на арабските страни да се съберат на извънредна среща на върха, домакин на която да е Йордания, ротационен председател на Арабската лига.\r\n\tМинистрите заявиха, че ще се срещнат отново до месец, за да преценят ситуацията и да съгласуват нови стъпки. Резолюцията съдържа остра реторика, но е бедна откъм съществени действия, отбелязва Асошиейтед прес. В нея липсват наказателни мерки, като бойкот на американски продукти или прекъсване или понижаване на нивото на връзките с Вашингтон.\r\n\tАрабски дипломати заявиха неофициално, че някои страни членки искали текстът да включва наказателни мерки срещу всяка страна, която последва примера на САЩ и признае Ерусалим за израелска столица, но това според източниците било сметнато за прекалено радикално от умерените арабски страни и в крайна сметка отпаднало.\r\n\t\r\n\tМеждувременно, в редица мюсюлмански държави продължават протестите срещу решението на САЩ.\r\n\tОт петък насам в Истанбул не стихват масовите протестни прояви. Пореденият протестен митинг ще бъде днес, в неделя, на площад \"Йени капъ\", който побира над 1 млн.души. Той се свиква по инициатива на десетки граждански организации.\r\n\tБившият президент Абдуллах Гюл призова турските граждани масово да участват в митинга. Гюл е политикът, който отначало като министър на външните работи, а след това като президент, активно участва в процеса за уреждане на израелско-палестинския конфликт.\r\n\t\"Обявяването на Ерусалим за столица на Израел е много голяма провокация спрямо мюсюлманите. Провокация не само срещу арабите, но и срещу всички мюсюлмани по света, висша проява на безотговорност. Мюсюлманите по света трябва да излязат на протести срещу това решение\", каза Гюл. По думите му обявяването на Ерусалим за столица на Израел е в нарушение на международното право.\r\n\t\"Тази година се навършват 50 години от окупирането на Палестина. 50 години нашите палестински братя живеят под окупация и са подложени на всевъзможен произвол и насилие. Окупирането на Палестина значи окупация на Ерусалим. Обединените нации не признаха окупацията. Но въпреки това президентът Тръмп за съжаление обяви Ерусалим официално за столица на Израел и заяви, че ще пренесе посолството там. Това е много голяма провокация, безотговорност, на която трябва да се даде отпор\", посочи Гюл.\r\n\t\r\n\tЛиванските сили за сигурност пък използваха сълзотворен газ и водни оръдия срещу участници в протестна демонстрация близо до посолството на САЩ в Бейрут, предаде Ройтерс.\r\n\tУчастниците в протеста, някои от които развяващи палестински знамена, подпалиха гуми на улицата и замеряха с камъни полицаите, които бяха блокирали главния път към сградата на посолството.\n\n\r\n\t\r\n\tОколо 10 000 индонезийци се събраха на протестен митинг пред посолството на САЩ в Джакарта в подкрепа на палестинците и осъждайки решението на президента Доналд Тръмп да признае Ерусалим за столица на Израел, предадоха Асошиейтед прес и Ройтерс.\r\n\tПротестиращите носеха плакати с надписи \"Посолство САЩ, махай се от Ал Кудс\", \"Освободете Ерусалим и палестинците\", \"Ние сме с палестинците\" и \"Палестина е в сърцата ни\". Ал Кудс е арабското наименование на Ерусалим.\r\n\tДемонстрацията, организирана от ислямистката Партия на справедливостта и просперитета, е втората, откакто Тръмп обяви решението си в сряда. Президентът Джоко Видодо остро осъди тази стъпка на Тръмп, определена като нарушение на резолюциите на ООН.\r\n\tИндонезия, като страната с най-голямо мюсюлманско население в света, отдавна подкрепя силно палестинците и няма дипломатически връзки с израелската държава, припомня АП.\r\n\tПалестинският народ бе сред първите, които признаха независимостта на Индонезия през 1945 година, заяви пред протестиращите Сохинул Иман, председател на оспорваната опозиционна Партия на справедливостта и просперитета, цитиран от Ройтерс.\r\n\t\r\n\tИзраелският министър на отбраната Авигдор Либерман  пък призова да бъдат бойкотирани арабските граждани в район в северен Израел, където протестиращи влязоха в сблъсъци с полицията след решението на президента на САЩ Доналд Тръмп да признае Ерусалим за столица на Израел, предадоха световните агенции.\r\n\t\"Призовавам гражданите на Държавата Израел да спрат да влизат там, за да пазаруват, да спрат да купуват, да получават услуги - просто бойкот срещу Уади Ара (северно арабско селище - бел. ред.). Трябва да им създадем усещането, че не са желани тук\", каза по израелското военно радио Либерман, цитиран от ДПА.\r\n\tВ събота някои протестиращи от района Уади Ара в Северен Израел влязоха в сблъсъци с полицията и хвърляха камъни по преминаващи коли.\r\n\tХиляди израелски араби, много от които се идентифицират като палестинци, излязоха по улиците през уикенда, за да протестират срещу решението на Тръмп.\r\n\tЛиберман отново призова израелските араби, които населяват Уади Ара, известен и като Триъгълника, да бъдат прехвърлени към палестинската власт в замяна на израелски контрол върху населените места на Западния бряг.\r\n\tПо радиото министърът отбеляза, че арабите от Уади Ара \"не са част от нас\" и евреите в Израел не трябва повече да посещават техните селища и да купуват продуктите им, съобщи Асошиейтед прес. \"Надяваме се, че всичко се успокоява и че се връщаме към курса на нормалния живот, без размирици и без насилие\", добави той, цитиран от Ройтерс.\r\n\t\r\n\tМеждувременно стана ясно, че една от ракетите, изстреляни в петък от палестински радикали в ивицата Газа срещу граничния израелски град Сдерот, е попаднала в сградата на детска градина. Това се съобщава в комюнике, разпространено в неделя от пресслужбата на израелската армия, съобщи ТАСС.\r\n\t\"Изстреляната в петък ракета от ивицата Газа по разположения в южен Израел град Сдерот е ударила и повредила сградата на детска градина. Това е доказателство за пореден опит да се навреди на невинни граждани в Израел\", се посочва в комюникето.\r\n\tВ петък вечерта палестински радикали изстреляха срещу Израел от ивицата Газа най-малко три ракети. Едната удари детска градина в Сдерот, втората избухна на улица, причинявайки щети на паркирани автомобили, а друга беше прехваната от израелската система за ПВО \"Железен купол\". Никой не пострада при нападението.\r\n\tИзстрелването на ракети по Израел от ивицата Газа се възобнови след близо тримесечна пауза, след като в сряда президентът на САЩ Доналд Тръмп призна Ерусалим за столица на Израел и нареди да се премести там американското посолство, разположено в Тел Авив. В четвъртък две изстреляни по Израел ракети от ивицата Газа паднаха в палестинския анклав, а останките на трета бяха открити на израелска територия.\r\n\tВ отговор на ракетните нападения израелската армия порази през последните дни най-малко пет военни поста и обекта на ислямисткото движение Хамас в ивицата Газа, в резултата на което загинаха двама и бяха ранени около 30 палестинци.", "date": "2017.12.10", "title": "Арабската лига се обедини срещу САЩ заради Ерусалим"}
{"url": "http://www.mediapool.bg/imalo-li-e-balgarska-sleda-edin-mit-na-studenata-voina-news272896.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕто каква е оценката на д-р Кристофер Неринг, директор на научния отдел към Германския музей на шпионажа в Берлин и автор на редица изследвания по темата за сътрудничеството на българската ДС с Щази:\r\n\tПреди 35 години - на 25.11.1982 - е арестуван представителят в Рим на държавната фирма Българска гражданска авиация (БГА) Сергей Антонов. Намиращият се в предварителния арест за атентата срещу папата турски гражданин Али Агджа признава, че е бил вербуван от българската Държавна сигурност (ДС) да извърши покушението. Други двама български граждани - служителите в българското посолство в Рим Тодор Айвазов и Жельо Василев - били неговите хора за свръзка в Рим, казва тогава Агджа. Освен това става ясно, че през лятото на 1980 г. той е пребивавал една седмица в България с фалшив паспорт - бил е отседнал в един софийски хотел.\r\n\tПублицисти като американската журналистка Клеър Стърлинг и бившият служител на ЦРУ Пол Хенци прегръщат версията и я раздухват, а \"българската следа\" в атентата срещу папата се превръща в световна новина. В хода на следствието обаче бързо става ясно, че Али Агджа се оплита в множество противоречия. През 1986 г. Антонов се връща в България, след като е оправдан по всички обвинения. До смъртта си 30 години по-късно той така и не отронва нито дума по темата.\r\n\t\r\n\tЧужденците не знаят почти нищо за историята на България. След атентата обаче се ражда един мит: този за \"българската следа\" в покушението срещу папа Йоан Павел Втори. Няма историк или журналист, занимавал се отблизо с България, който да не е бил питан за това. Само че участието на България като поръчител на атентата срещу папата е един абсурден мит.\n\n\r\n\tА митовете не умират просто така, те даже биват възраждани. Така става и с легендата за българското участие в атентата срещу папата: през 1995 г., когато Студената война отдавна вече е приключила, в архивите на Щази е открит раздърпан документ, хвърлящ светлина върху един неизвестен дотогава факт: Щази и ДС са водели дезинформационна кампания след покушението. Така например през 1983 г. служители на българските тайни служби в Бон се опитват да лансират фалшифицирано писмо, в което анонимен германски агент загатва за връзка между атентатора Али Агджа, баварския министър-председател Франц Йозеф Щраус и водача на турските националисти Алпарслан Тюркеш. Така възникват съмнения за някакъв българско-източногермански заговор за атентата срещу папата. Години по-късно - през 2009 - абсурдните заключения дори са повторени в специално създадената в Италия парламентарна разследваща комисия. При това изобщо не е взет под внимание фактът, че още от 1966 г. Щази и ДС са провеждали съвместно дезинформационни кампании, но със съвсем различна цел. Едното не е доказвало другото. Но пък е способствало за възраждането в някаква степен на стария мит.\r\n\t\r\n\tНай-убедителната причина защо българската ДС не може да стои зад атентата срещу папата дори не са лъжите и нелепостите в показанията на Агджа. Нито пък че всичко това тогава заварва напълно неподготвени Политбюро и ръководството на ДС, които реагират с необмислени, импровизирани действия. Не е доказателство за някакво българско участие и това, че плановете за провеждане на дезинформационни кампании, които е трябвало да насочат съмненията в друга посока, датират чак от есента на 1982 година. Ако България е искала да ликвидира главата на християнския свят, то такива планове е трябвало да са съществували и доста по-рано. През 1985 г. пък шефът на българското външно разузнаване се оплаква на съветските си другари за това, че са били оставени да се оправят сами с разразилата се след атентата пропагандна война.\r\n\tНе, най-убедителната причина защо ДС не е могла да бъде поръчител на атентата, се корени в нейната неспособност да проведе операция от такъв мащаб в чужбина. През 1970-те години ДС, която след 1969 сама се е определяла като филиал на КГБ, е молела партньорите си да я снабдяват с оръжие за извършването на убийства, с отрови или експлозиви. Руснаците тогава откликват, с което правят българските служби напълно зависими от Москва - поне в това отношение. През 1978 г. руснаците отново снабдяват българските си колеги с нужната техника и ноухау, за да може Тодор Живков да премахне заклетия си враг - писателя Георги Марков. Заради \"българския чадър\" светът заговори за българските тайни служби, но без помощта от КГБ те не биха е справили. Документи от 1971 година сочат, че ДС тогава не е разполагала със свои агенти в чужбина. В началото на 1980-те години Трети отдел на ДС, който е отговарял за Западна Европа, е бил останал почти без агенти. Никой друг не е знаел по-добре това от Големия брат в Москва. Затова е трудно да повярваме, че КГБ ще възложи именно на ДС ликвидирането на една от най-известните личности на планетата.\r\n\t\r\n\tДнес се знае, че Агджа е действал сам. От разсекретени документи на ЦРУ и на германското външно разузнаване BND от 1980-те години става ясно, че западните тайни служби тогава не са знаели за никакъв съветско-български заговор. Самият Агджа посочи през 2013 г. иранския революционен водач Аятолах Хомейни като негов подстрекател да извърши атентата. Други теории го свързват с организацията \"Сиви вълци\". Има, разбира се, и други предположения, догадки и конспиративни теории. Но \"българската следа\" в атентата срещу папата си остава това, което винаги е била: един мит от времето на Студената война.", "date": "2017.12.10", "title": "Имало ли е \"българска следа\"? Един мит на Студената война"}
{"url": "http://www.mediapool.bg/pobeditelyat-ot-evroviziya-salvador-sobral-veche-e-s-transplantirano-sartse-news272889.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПобедителят от тазгодишния  Салвадор Собрал (Португалия) е бил подложен на операция за присаждане на сърце, съобщи Би Би Си (ВВС).\r\n\tОперацията е извършена на 8 декември. Лекарите са уверили, че трансплантацията на 27-годишния изпълнител е минала успешно.\r\n\t\"Той беше много добре подготвен. Той е млад мъж, който добре разбира трудностите на този тип процедура\", са заявили лекарите.\r\n\tПортугалският изпълнител е бил трансплантиран в болница \"Санта Круз\" в португалската столица Лисабон.\r\n\tПредстои певецът трябва да премине през дълга процедура на рехабилитация, но според медицинския екип, ако всичко мине добре, младежът ще може да води \"напълно нормален живот\".\r\n\tСобрал  в края на септември. Тогава певецът отмени всичките си концерти и обяви, че слиза от сцената заради проблемите със сърцето си. Няколко месеца са преминали в търсене на подходящ донор.\n\n\r\n\tНа конкурса \"Евровизия\" тази година в Киев Собрал изпълни на португалски песента Amar Pelos Dois (\"Любовта стига за двама\"), която бе високо оценена както от журито, така и от зрителите. Той взе първа награда, а негов подгласник стана Кристиян Костов от България.\r\n\tПесента на Салвадор бе написана от по-голямата му сестра – Луиза. По-рано той описа песента като \"емоционална, с красиво лирично послание и хармония – неща, които хората не са свикнали да слушат в днешно време\".", "date": "2017.12.10", "title": "Победителят от \"Евровизия\" Салвадор Собрал вече е с трансплантирано сърце"}
{"url": "http://www.mediapool.bg/kaso-saedinenie-e-podpalilo-zhandarmeriyata-v-burgas-news272898.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКъсо съединение вероятно е причината за пожара в складово помещение на жандармерията в Бургас, съобщиха от полицията.\r\n\tОгънят в събота следобед обхвана около 700 квадратни метра площ.\r\n\tСъхранявани са пиротехнически средства, конфискувани от футболни мачове. Запалването е предизвикало гърмежи, които жителите в околните блокове са чули.\r\n\tОръжейният склад на жандармерията не е засегнат.\r\n\tЗаради инцидента в събота районът бе отцепен, а част от осветлението по един от централните булеварди на града бе спряно, за да се избегнат опасни ситуации.\r\n\tЩетите се изчисляват.", "date": "2017.12.10", "title": "Късо съединение е подпалило жандармерията в Бургас"}
{"url": "http://www.mediapool.bg/hilyadi-razresheni-podslushvaniya-ne-sa-bili-izpalnyavani-news272893.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед  в сряда за беззаконието, което цари около използването на специални разузнавателни средства (СРС) у нас, директорът на Националното бюро за контрол на СРС Бойко Рашков продължи с разкритията си и в неделя в интервю за \"Неделя 150\" по БНР.\r\n\tСлужителите в бюрото са затруднени в работата си, защото нямат право да се запознаят с резултата от използваните СРС-та, каза Рашков. По думите му работещите в институцията са \"поставени в по-неблагоприятно положение от обвиняемите и подсъдимите\", които могат да се запознаят с тези резултати.\r\n\tПричината е заповед на главния прокурор, с която се забранява членовете на бюрото да се запознават с веществените доказателства. На база на тази заповед ДАНС също им отказва достъп в три случая. Рашков смята, че проблемът може да се реши, чрез създаването на независима от главния прокурор анкетна комисия, която да изясни дали не се прикрива престъпна дейност с хилядите разрешени и неприложени подслушвания.\r\n\t\"В момента не сме сигурни дали са приложени тези способи или не са приложени. Ако не са приложени, не се ли прикрива нечия престъпна дейност\", пита Рашков.\r\n\tТой определи като неверни твърденията, че има над 8000 разрешения за употреба на СРС, които не са били приложени, защото проследяваните лица имали повече от един телефон, но не ги използвали. Разрешенията за употреба на СРС, подписани от съдия, са задължителни за изпълнение, обясни Рашков.\r\n\tТой каза, че вероятно ще се обърне към премиера Бойко Борисов за решаване на поставените от него проблеми.\r\n\t\"Опитах лятото да направя това, но той не намери време да се срещнем. Може би някои от нещата сега нямаше да получат публичност при негова намеса, но така са решили, така са постъпили\", каза шефът на националното бюро. Той е подготвил и декларации до НС, а се кани да се обърне и към президента Румен Радев.\r\n\tБойко Рашков опроверга твърдението на главния прокурор Сотир Цацаров, че не е имало случаи на подслушвани магистрати.\r\n\t\"Може би щеше да бъде по-конкретно, ако заседанието на НС действително беше закрито. Тогава бих могъл тогава да цитирам. Тогава, реално, участието на главния прокурор нямаше да се изчерпи с три \"не\"-та: \"Няма политици, няма магистрати, няма журналисти\". В самия доклад, ако някой беше прочел, има един абзац, който казва: \"Петима души са били подслушвани неправомерно, от които четирима магистрати\". С това отговорът по въпроса \"магистрати\" щеше да се изчерпи\", каза Рашков пред националното радио.\r\n\tШефът на Националното бюро за контрол на СРС е категоричен, че има и нерегламентирано подслушвани политици.", "date": "2017.12.10", "title": "Хиляди разрешени подслушвания не са били изпълнявани"}
{"url": "http://www.mediapool.bg/boiko-borisov-zaminava-na-poseshtenie-v-london-news272890.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов ще бъде на работно посещение в Лондон по покана на британския министър-председател Тереза Мей, утре, 11 декември, съобщи пресслужбата на Министерския съвет.\r\n\tБойко Борисов и Тереза Мей ще обсъдят възможностите за по-широко сътрудничество между двете страни в сферата на сигурността и управлението на миграционните потоци. Ще бъде разгледан и потенциалът на търговско-икономическите отношения между България и Обединеното кралство.\r\n\tПосещението на българския премиер в британската столица е продължение на разговорите, който двамата лидери проведоха в Талин през октомври, се припомня в съобщението.", "date": "2017.12.10", "title": "Бойко Борисов заминава на посещение в Лондон"}
{"url": "http://www.mediapool.bg/petar-kurumbashev-v-balgarskata-politika-ima-samo-dvama-artisti---stefan-danailov-i-boiko-borisov-news272904.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвродепутатът от левицата Петър Курумбашев предупреди Корнелия Нинова, че трябва да внимава с Бойко Борисов, тъй като . Това заяви той в предаването \"120 минути\" на Би Ти Ви в коментар на делото \"Борисов – Нинова\".\r\n\tКурумбашев говори и за европредседателството, с което България ще влезе във фокуса на Европа.\r\n\t\"На второ място – Европа ще бъде тук, а не там. На трето – надявам се ние по-добре да си подредим къщата, тъй като плочките пред НДК трябва да се оправят и без да има председателство и на четвърто – можем да поставим във фокуса важни въпроси за България, без да прекаляваме, защото усещам, че има една превъзбуда в момента\", допълни Петър Курумбашев.\r\n\tВ отговор на въпрос на зрител той съобщи, че заплатата на един евродепутат е 6600 евро.\r\n\tСпоред него положителните ефекти от приемането на еврото са два – първият е, че лихвите по кредитите би трябвало да паднат с поне 1% и част от нашите банки отиват под надзора на Европейската централна банка, което също е полезно.", "date": "2017.12.10", "title": "Петър Курумбашев: В българската политика има само двама артисти - Стефан Данаилов и Бойко Борисов"}
{"url": "http://www.mediapool.bg/normalizirai-onova-news272895.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИнтервюто на лидера на \"Атака\" Волен Сидеров при Бойко Василев в \"Панорама\" напомни една паметна сцена от филма \"Анализирай онова\". В нея психиатърът д-р Бен Собол (Били Кристъл) се опитваше да разбере дали мафиотът Пол Вити (Робърт де Ниро) е изпаднал в истинско психо-соматично вцепенение (кататония). За целта той дори го прободе с игла, при което Вити удържа на болката и не трепна.\r\n\tПо същия начин Бойко Василев боцкаше Волен Сидеров и тук, и там, но героят му не се издаде, дори когато стана дума за Ердоган и Турция. Разликата с филма е, че докато при Вити въпросът беше дали той е загубил разсъдъка си, при Сидеров се тестваше дали е напълно политически нормализиран. И двата експеримента дадоха първоначален положителен резултат.\r\n\tТова на пръв поглед е добра новина и надежда за либералната демокрация по целия свят. Този опит показва, че антисистемните национал-популистки партии могат да бъдат нормализирани, като бъдат вкарани в подходящи институции. В българския случай това са парламента и правителството. Всъщност тези партии може би винаги са си били \"нормални\"? Може би са станали жертва на предразсъдъци, дискриминация и необективни медии? (Но да не се увличаме чак дотам в автохипнозата.)\r\n\tИван Кръстев в колонката си в Ню Йорк Таймс тази седмица разви идеята за \"нормализацията\" като алтернативна стратегия на \"радикализацията\" по отношение на национал-популизма. Либералната общност по света и в частност в Източна Европа трябва да предприеме нещо като терапия по контролиране на гнева. Вместо да възприема национал-популизма, както бик приема червения плащ, да се опита да го интерпретира в други познати и по-спокойни категории – като консерватизъм, страх от неизвестното, социален протест за равенство или просто копнеж по общност. Подложени на такава терапия, либералите биха се успокоили и спрели да вдигат шум срещу законно избрани правителства.\r\n\tПарадоксално, според Кръстев, \"нормализацията\" ще нанесе смъртен удар на популизма, защото ще отнеме основния му мобилизационен ресурс – конфронтацията и разделението на хората. Както той правилно е забелязал, протестите в Полша (а да не говорим за Унгария) не смъкват доверието в национал-популистките управляващи партии, а само консолидират подкрепата за тях. След като \"радикализацията\" не работи, защо да не се експериментира с \"нормализация\"?\n\n\r\n\t\"Нормализирай онова\" е добър лозунг за подобна операция.\r\n\t\r\n\tНормализацията изглежда би трябвало да започне с признаването на \"легитимността\" на страховете, които национал-популистите раздухват. Основният страх е този от миграцията и \"нашествието\" на иноверци. Нормализацията изисква този страх да се приема за легитимен, дори когато нашествие няма. Легитимен е, защото по принцип нашествие може да се случи. А дори и да не може, достатъчно е, че много хора са убедени, че то може да се случи. Възприятието е реалност в политиката.\r\n\tВеднъж като се признае, че страхът е легитимен, следва изработването на \"мерки\" срещу миграцията. За национал-популистите първата такава мярка е да има \"патриот\" (да използваме политически коректния термин) в правителството.\r\n\tНай-важната мярка обаче е стената по границите. Може тя да е едноредна за по-икономично. Хубаво е да няма големи дупки под нея и да не може много лесно да се прескочи, но това са екстри. Тъй като нашествие така или иначе няма, важното е стената да е изградена най-вече в главите на хората.\r\n\tТретата мярка е борбата с тези, които искат да наводнят страната с мигранти. Нашествие от мигранти няма, но това не пречи да има \"план\" за такова нашествие. Виктор Орбан стана шампион в борбата на \"тихия фронт\" и въобразяването на световен пробежански заговор. (Тази част малко трудно може да се нормализира, но със самовглъбяване и пределна концентранция може и да се получи.)\r\n\tОсвен страховете от миграцията, друг също толкова легитимен страх е, че нацията изчезва. Демографското въображение на популизма е катастрофично – два милиона са \"загубени\" и след петдесет години българи изобщо няма да има. Затова в страната не трябва да влизат много чужденци, а българите не трябва да излизат.\r\n\tИ т.н.\r\n\t\r\n\tОсвен страховете, сигурно ще е необходимо да се нормализират и амбициите на национал-популистите. Една от тях е, че най-добре се справяме с всичко сами в рамките на националната държава. Българският опит не е точно такъв, но пък фактите не бива да пречат на визионерството. \"Европа на отечествата\" е алтернативата, която се предлага от национал-популистите и ако нещо ще се нормализира, навярно трябва да се започне с нея. Самият Сидеров намекна, че в една такава Европа националната сигурност може да е общоевропейска задача. Подобни заявки идват и от Орбан. Като оставим настрана абсурдността Фарадж, Льо Пен и източноевропейските им партньори да организират обща отбрана и политика за сигурност на ЕС, нека да сложим идеите им – доколкото ги има – на нормалната маса за обсъждане.\r\n\tДруга подобна амбиция е изграждането на общност чрез големи проекти, по възможност ядрени – като унгарския \"Пакш 2\" и нашенското “Белене\". Велики нации се строят с големи проекти, а не на парче – това също е нормално.*\r\n\t\r\n\tТози телеграфен преглед на някои от най-важните елементи от национал-популистката програма демонстрира, че призивите за тяхната нормализация са позакъснели. Тази нормализация – поне в Източна Европа – вече се е случила.\r\n\tНадеждата е, че въпреки тези промени, Източна Европа ще продължи да се удържа в рамките на либералната държава с модус вивенди решения. В политическата теория модус вивенди е прагматично решение, което стъпва на противоречива и идейно неиздържана основа. В конкретния контекст модус вивенди означава, че идеологически национал-популистите може да са станали нова \"нормалност\", но все пак на институционално ниво източноевропейските страни-членки на ЕС продължават да бъдат демокрации със система от конституционно защитени свободи.\r\n\tАко \"нормализацията\" търси подобно “решение\", тя може да се окаже опасно пожелателно мислене. В крайна сметка събитията в Унгария са достатъчно тревожни и показват, че \"нормализацията\" може да доведе до трайно окопаване на определени партии във властта и сериозна ерозия на демократичните свободи. Не е трудно да си представим, че при един слаб ЕС, страните от неговата периферия полека ще започнат да се путинизират и да се трансформират в автократични режими.\r\n\tВ този смисъл \"радикализацията\" по отношение на национал-популистите изобщо не трябва да се изоставя като стратегия. Тя е единственият механизъм, който може да покаже кога определени червени граници са били преминати. Показателен е примерът с оставката на Беата Шидло в Полша. Не може безнаказано управляваща партия в ЕС да толерира и дори донякъде да окуражaва провеждането на \"Поход на независимостта\", съпроводен с расистки, антисемитски и ксенофобски лозунги. Ако и подобни действия се \"нормализират\", преходът от модус вивенди либерализъм към авторитаризъм би бил гарантиран. Новият полски премиер Матеуш Моравецки изглежда по-умерен и изборът му показва желание за постигане на някакъв компромис с Европа. Но без постоянен и твърд вътрешен и външен натиск умереност от национал-популистите не може да се очаква.\r\n\tВ този смисъл нито алармизмът по повод на всяка стъпка на национал-популистите, нито \"нормализацията\" на основните им идеи изглеждат печеливши и оправдани стратегии. Ясно е, че Пол Вити не е в истинска кататония и не е сменил нрава си в затвора. Ако не бъде внимателно следен, от друга, той със сигурност ще се забърка в някоя каша.\r\n\tТази разумна предпазливост е естествената граница на всяка \"нормализация\".\r\n\t__________________________________________________", "date": "2017.12.10", "title": "Нормализирай онова"}
{"url": "http://www.mediapool.bg/irak-obyavi-palna-pobeda-nad-islyamska-darzhava-news272894.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрак обяви пълна победа над джихадистката групировка \"Ислямска държава\" на своя територия, а войната с терористите – за приключила.\r\n\tОбявлението дойде лично от иракския премиер Хайдер ал Абади.\r\n\t\"Достойни иракчани, вашата земя е напълно освободена! Мечтата за освобождението е вече реалност. Нашите герои достигнаха последните крепости на ДАЕШ и ги съкрушиха. Иракското знаме се вее днес над всички иракски земи\", обяви в обръщение по телевизията иракският премиер в събота.\r\n\tДържавната телевизия излъчи тържествени маршове, възхваляващи правителствените войски и подкрепящите ги милиции, и показа кадри с празненства по улиците на Багдад и в други провинции.\r\n\tПравителствените сили, подкрепени от международна коалиция, начело със САЩ, воюваха с джихадистите през последните три години, след като \"Ислямска държава\" завзе около една трета от територията на Ирак.\r\n\tПреди няколко дни руското командване обяви разгрома на \"Ислямска държава\" и в Сирия.\r\n\tВ чест на победата 10 декември бе обявен за национален празник. Той бе отбелян с военен парад в неделя и тържества в цялата страна. В началото на парада над Багдад прелетяха военни самолети и хеликоптери с иракското знаме. Празненства нямаше само в Кюрдистан, защото властите на автономния регион упрекнаха Абади, че не е споменал за \"жертвите\", дадени от кюрдските бойци \"пешмерга\" в битката срещу джихадистите.\r\n\t\"Силите ни напълно контролират иракско-сирийската граница, затова обявявам края на войната срещу ДАЕШ\", каза Абади, използвайки арабския акроним за \"Ислямска държава\" в реч на конференция, организирана от синдиката на иракските журналисти.\r\n\t\"Нашата борба е с врага, който искаше да убие нашата цивилизация, но ние победихме благодарение на нашето единство и решимост. Победихме ги за кратко време\", добави Абади.\r\n\tВодената от САЩ международна коалиция публикува в Туитър поздрави към иракския народ за победата срещу \"Ислямска държава\". \"Ние ще бъдем до тях, докато те създават условия за един сигурен и проспериращ бъдещ Ирак\", се казва в съобщението, цитирано от Ройтерс.\r\n\t\r\n\tПрез 2014 г. \"Ислямска държава\" превзе една трета от Ирак и постави в опасност самото съществуване на страната. С помощта на водена от САЩ международна коалиция иракските войски преминаха в контранастъпление, за да си върнат загубените територии.\r\n\t\"Ислямска държава\" контролираше територия с размерите на Италия в Ирак и Сирия и обяви \"халифат\" с двете си столици - иракския град Мосул и сирийския град Ракка, припомня АФП.\n\n\r\n\tИракската армия беше принудена да отстъпи. Пред лицето на опасността иракският аятолах Али Систани, духовен лидер на шиитите в Ирак, отправи призив за обща мобилизация, довел до създаването на паравоенните сили \"Хашд аш Шааби\", които имат десетки хиляди бойци и помогнаха на правителствените сили при офанзивите срещу \"Ислямска държава\".\r\n\tСлед като се изправиха на крака, иракските сили, подкрепяни от международната коалиция, започнаха постепенна контраофанзива, отнемайки превзетите градове. Последните сблъсъци се състояха в пустинята край границата със Сирия.\r\n\t\r\n\tГенерал Абдел Амир Рашид Ярала от обединеното командване на иракската армия обяви от своя страна, че \"при последната операция по прочистване иракската армия и \"Хашд аш Шааби\", подкрепяни от иракската авиация, успяха да освободят пустинната равнина Ал Джазира между провинциите Нинава и Анбар\".\r\n\tМиналият месец иракските сили превзеха град Рауа близо до границата със Сирия. Той беше последното селище, останало под контрола на \"Ислямска държава\" на иракска територия.\r\n\tГрад Мосул беше превзет през юли след тежка деветмесечна обсада, подкрепяна от коалицията, при която голяма част от града беше разрушена, припомня Ройтерс.\r\n\tПрез септември подкрепяна от САЩ кюрдско-арабска коалиция превзе и фактическата столица на \"Ислямска държава\" в Сирия, град Ракка.\r\n\tСилите, които се борят срещу джихадистката организация в Сирия и Ирак, сега очакват нова фаза на партизанска война. Екстремистите вече са показали, че са способни да прилагат подобна тактика.\r\n\tИракската армия вече е обявила, че за да приключи окончателно с \"Ислямска държава\", планира в неуточнен бъдещ момент да прочисти долината Уади Хауран, разположена от границата със Саудитска Арабия до р. Ефрат и границите със Сирия и Йордания. В момента в долината със силно пресечен терен има присъствие на джихадистката група, който е създала там оръжейни складове и укрития, припомня АФП.\r\n\tСлед като беше прогонена от двете си столици,\"Ислямска държава\" беше редуцирана тази година до все по-смаляваща се част от пустинята, на границата между двете страни. Сред враговете на групировката са повечето страни от региона и глобалните сили.\r\n\tВъзстановяването на Ирак ще бъде нелека задача, отбелязва Асошиейтед прес. Боевете причиниха сериозни разрушения, а три милиона иракчани бяха принудени да напуснат домовете си.", "date": "2017.12.10", "title": "Ирак обяви пълна победа над \"Ислямска държава\""}
