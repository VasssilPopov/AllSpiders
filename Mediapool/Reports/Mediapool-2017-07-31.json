{"url": "http://www.mediapool.bg/marksisti-napadnaha-turisticheski-avtobus-v-barselona-news267321.html", "text": "Маскирани мъже са изпочупили стъклата и са спукали гумите на автобус с туристи в Барселона. Бандата е напръскала превозното средство с надписи, след като го спират край стадион \"Ноу Камп\" в града, предаде местното издание “Метро“, цитирано от агенция “Фокус“.\r\n\tПътниците, сред които семейства с млади деца, са сметнали, че са жертва на терористично нападение. Отговорност за атаката е поета от “Арран“ – каталунска младежка марксистка организация. Групата е публикувала снимки от нападението в интернет.\r\n\tГоворител на „Арран“ посочи, че това е било акт на самоотбрана срещу превръщането на страната в “увеселителен парк“ , от който полза може да има само малка група с финансови интереси.  Бандата е напръскала върху автобуса надписи “Туризмът убива кварталите“. Градските власти описват случилото се като “изолиран инцидент“. Все още няма арестувани.", "date": "2017.07.31", "title": "Марксисти нападнаха туристически автобус в Барселона"}
{"url": "http://www.mediapool.bg/putin-izgoni-755-amerikantsii-i-zabrani-anonimnostta-v-internet-news267315.html", "text": "Руският президент Владимир Путин обяви, че до 1 септември общо 755 американски дипломати и обслужващ персонал от американското посолство трябва да напуснат страната. Решението е в отговор на засилване на санкциите на Вашингтон. Освен това, Русия конфискува два недвижими имота, използвани от американското посолство в Москва,\r\n\tСлед изгонване на американските служители, броят на дипломатическия персонал на Русия и САЩ трябва да се изравни до 455 души. Путин обяви своето решение в интервю за телевизия \"Вести\".\r\n\t\"Понеже повече от 1000 души все още работят в Русия, 755 ще трябва да прекратят активността си в Руската федерация\", каза той. Преди два дни от американското посолство обясниха, че в посолствот работят около 1000 души, включително руски граждани.\r\n\t\"Към днешния ден съм против налагането на допълнителни мерки\", допълни Путин и отново напомни, че санкциите на САЩ водят до влошаване на двустранните отношения.\r\n\t\"Изчакахме доста дълго нещо да се промени към по-добро, имахме надежди, че ситуацията някак ще се промени. Но изглежда, че и да се промени някой ден, това няма да е скоро\", каза той. Според него обаче дори в “тази доста трудна ситуация\" двете страни продължават да си сътрудничат и създаването на зони за деескалация на напрежението в Сирия била пример за това.\n\n\r\n\tПрез седмицата двете камари на американският Конгрес одобриха нови санкции срещу Русия заради намесата ѝ в американските избори през 2016г., анексирането на Крим и намесата в Източна Украйна.\r\n\tЗаедно с новината за изгонването на американците Путин подписа и закон, с който се забранява използването в Русия на т.нар. виртуални частни мрежи (VPN). Чрез тях руснаците можеха да достигат до интернет сайтове, блокирани от правителството заради \"неподходящо съдържание\". Извън закона от 1 ноември са и всички технологии и програми, които позволяват интернет да се използва анонимно.\r\n\tРегулаторът Роскомнадзор получава право да блокира и сайтове, на които е описано как да се заобикаля блокиране. Операторите на търсачки трябва да блокират достигането до информационни ресурси, включени в специален списък на ведомството.", "date": "2017.07.31", "title": "Путин изгони 755 американции и забрани анонимността в интернет"}
{"url": "http://www.mediapool.bg/vashington-nastoyava-za-zasilvane-na-sanktsiite-sreshtu-severna-koreya-news267316.html", "text": "“Времето за преговори със Северна Корея приключи и Съветът за сигурност трябва да засили санкциите срещу Пхенян заради серията ракетни изпитания“, се казва в позицията на постоянната представителка на САЩ в ООН Ники Хейли, предадоха световните информационни агенции, цитирани ot БГНЕС.\r\n\tСАЩ смятат за безсмислено извънредно заседание на Съвета за сигурност, ако не се приеме резолюция за засилване на санкциите. Ники Хейли смята, че ако се приеме “един слаб документ“, то това ще е “дори по-лошо, отколкото да не се прави нищо, защото това ще изпрати на севернокорейския диктатор сигнал, че международната общност не е готова сериозно да се захване с него“.\r\n\tСпоред САЩ Китай носи отговорността за неефективността на действията срещу КНДР.\r\n\t“Китай трябва да реши дали е готов най-накрая да предприеме такава важна стъпка (за налагане на нови санкции). Времето за преговори приключи. Опасността, която севернокорейския режим представлява за международната общност, вече е очевидна за всички“, се казва в позицията.\r\n\tВ събота КНДР съобщи за успешно изстрелване на междуконтинентална балистична ракета \"Хвасон-14\". Полетът е бил на разстояние 998 километра, а максималната височина е достигнала 3725 километра. Ракетата е паднала в Японско море, в изключителната икономическа зона на Япония и само на 150 км западно от остров Хокайдо.\r\n\tСпоред японските власти височината на полета в сравнение с предишния ракетен опит на 4 юли се е увеличила с почти 1000 километра, а ракетата се намирала във въздуха е 5 минути повече.", "date": "2017.07.31", "title": "Вашингтон настоява за засилване на санкциите срещу Северна Корея"}
{"url": "http://www.mediapool.bg/zhurnalist-ot-ruska-televiziya-be-ubit-v-siriya-news267317.html", "text": "Журналист от арабската редакция на руската телевизия \"Раша тудей\" (Russia Today) бе убит в сирийската провинция Хомс по време на атака на т.нар. “Ислямска държава“, предадоха световните агенции, цитирани от БТА.\r\n\tЖертвата е сирийският кореспондент на телевизията Халед ал Хатиб. Той отразявал операцията на сирийската армия срещу джихадистите близо до град Сухна в източната част на провинция Хомс.\r\n\tИслямистите обстреляли с ракети позиция на сирийската армия и журналистът е бил прострелян фатално и починал на място. Сирийските сили си върнаха контрола върху Сухна в петък. Градът беше последният бастион на Ислямска държава в Хомс.\r\n\t“Раша тудей“ има руска, английска, арабска, испанска и френска редакции.", "date": "2017.07.31", "title": "Журналист от руска телевизия бе убит в Сирия"}
{"url": "http://www.mediapool.bg/bnb-otchete-rekordno-niski-lihvi-po-depozitite-news267318.html", "text": "Лихвите по депозитите са достигнали рекордно ниски нива, съобщи БНБ, цитирана от БНТ. През последния месец сериозен спад има и на лихвите по ипотечните кредити, допълват от централната банка.\r\n\tДве са основните причини за рекордния спад на лихвите. От една страна това е политиката на Европейската централна банка за поддържане на ниски цени на депозитите и кредитите, а от друга - натрупаните средства в самите банки. Това на практика означава, че те разполагат с достатъчно пари и нямат за цел да събират още депозити.\r\n\tОсновният лихвен процент към началото на юли остава нула. Така средният лихвен процент на депозитите по лихвите на фирмите достига вече 0.18% в лева. Цената на депозитите за бита намалява до 0.44% в лева и 0.3% в евро. Намаление има и при печалбата от бърз депозит - до едно денонощие.\r\n\tСпад има и при лихвите по кредитите. Потребителските средно струват 7,78%. А разходите за жилищни вече са под 4%.\r\n\tНиската печалба от депозитите логично води до повече харчене, защото хората нямат стимул да спестяват. Подобни решения обаче също трябва да бъдат разумни, съветват икономисти. Юли и август са месеците, през които повечето българи харчат най-много пари, показват данни на финансовите консултанти.\r\n\tСпоред експертите всеки човек трябва да има дневен праг на харченето, който да се надхвърля само при краен случай, ако иска да се събира в месечния си бюджет.", "date": "2017.07.31", "title": "БНБ отчете рекордно ниски лихви по депозитите"}
{"url": "http://www.mediapool.bg/lider-na-opozitsiyata-vav-venetsuela-be-ubit-news267320.html", "text": "Един от лидерите на опозицията във Венецуела беше убит в неделя рано сутринта местно време при демонстрация срещу изборите за Учредително събрание. Инцидентът стана няколко часа преди началото на вота за избиране на членове на оспорваната институция, предаде АФП, цитирайки съобщение на прокуратурата. 30-годишният Рикардо Кампос е бил застрелян в Кумана, в североизточния щат Сукре. Обстоятелствата около убийството не са изяснени.\r\n\tЧасове по-късно най-малко четирима полицаи бяха ранени в столицата Каракас по време на друг протест срещу изборите. Инцидентът е станал, след като срещу полицейски мотоциклетен конвой беше хвърлена самоделна бомба. Има пострадали и цивилни граждани, а седем мотоциклета са изгорели.\r\n\tПо-рано бе съобщено, че кандидатът за Учредителното събрание - юристът Хосе Феликс Пинеда, е бил убит в събота вечерта в град Боливар. Въоръжени мъже нахлули в дома му и стреляли няколко пъти по него. Прокуратурата е разпоредила проверка.\r\n\tСпоред критиците изборите за Учредителното събрание – 545-местен законодателен орган, който трябва да пренапише конституцията, може да доведат до установяване на диктатура, предаде ДПА. Опозицията призова за бойкот на вота и отказа да издигне кандидати. Президентът Николас Мадуро обаче не отстъпи въпреки призивите на опозицията и чуждестранни лидери да отмени изборите.\r\n\tЗа последните четири месеца на протести и сблъсъци между демонстранти и силите за сигурност във Венецуела са убити 113 души, а почти 2000 са ранени. Само за последните 24 часа са убити деветима души. Една от последните жертви е 19-годишен младеж, убит при протестна демонстрация в щата Мерида.\r\n\tОпозицията отправи призив за протести до сряда срещу избраното в неделя Учредително събрание. “Ние не признаваме този фалшифициран процес, за нас той не съществува”, заяви опозиционният водач Енрике Каприлес. Той призова за шествие срещу “клането” и “изборната измама”. Президентът Николас Мадуро пък изпадна в неловка ситуация, след като при опит да гласува вчера изборната му карта не бе разпозната от електронния четец, предаде ДПА, цитирана от бТВ.", "date": "2017.07.31", "title": "Лидер на опозицията във Венецуела бе убит"}
{"url": "http://www.mediapool.bg/strelbata-v-diskotekata-v-germaniya-e-sledstvie-ot-skandal-s-ohranata-news267319.html", "text": "Стрелбата в дискотека в Германия, при която пострада и български гражданин, е следствие от скандал между зетя на собственика на заведението и бодигард, съобщиха германските медии. При инцидента загина един човек, а четирима бяха ранени.\r\n\tПолицията е отхвърля напълно възможността да става дума за терористичен акт. Стрелецът в дискотека \"Грей\" в град Констанц до границата със Швейцария беше застрелян от органите на реда. Той е иракски кюрд, който живее в Германия от почти 30 години.\r\n\tВ нощта на инцидента се е скарал с охраната на заведението и се върнал да отмъщава. Германските власти са информирали българското консулство, че българинът не е ранен при стрелбата, а при настъпилата паника.", "date": "2017.07.31", "title": "Стрелбата в дискотеката в Германия е следствие от скандал с охраната"}
{"url": "http://www.mediapool.bg/otshumyava-efektat-na-evroparite-varhu-byudzhetniya-izlishak-news267364.html", "text": "Бюджетен излишък от близо 2 млрд. лева за полугодието на 2017 г., което е с милиард по-малко от отчетеното по същото време на миналата година, сочат данните на Министерството на финансите за салдото по консолидираната фискална програма (КФП) на касова основа, обявени в понеделник.\r\n\tВлошаването до сумата от 1.9612 млрд. лв. (2 % от прогнозния БВП) при  в хазната от почти 3.086 млрд. лв. година по-рано се дължи на влошаването на постъпленията от еврофондовете, обяснява ведомството на Владислав Горанов. В началото на 2016 г. страната ни се радваше на ударно възстановяване на извършени в края на 2015 г. разходи по европроекти. Сега обаче този ефект липсва, но в структурно отношение салдото по националния бюджет отчита подобрение спрямо година по-рано, заради увеличени данъчни и осигурителни приходи. Освен това бюджетът е изхарчил с над милиард лева повече спрямо преди година.\r\n\tСпоред данните и прогнозите на финансовото министерство за полугодието, приходите и помощите в бюджета са за 20.4707 млрд. лв. (57.8 % от годишния разчет). Изпълнението на данъчните и неданъчните приходи се очаква да бъде 59.8 % от разчета за годината, като съпоставени със същия период на предходната година нарастват с 1.2374 млрд. лв. (6.7 %). Постъпленията от помощи са по-ниски спрямо същия период на 2016 г., като изпълнението спрямо годишните разчети за 2017 г. се очаква да бъде 32.9 %.\r\n\tСпоред данните на ведомството към юни 2017 г. данъчните постъпления, вкл. приходите от осигурителни вноски, възлизат на 14.5378 млрд. лв. Номиналният им ръст спрямо година по-рано е 7.8 % (1.0491 млрд. лв.). От преки данъци в хазната са влезли 2.771 млрд. лв., което е с с 232 млн. лв. (9.1 %) повече.\r\n\tПриходите от косвени данъци към юни 2017 г. са 7.1103 млрд. лв., или ръст от 275.6 млн. лв. (4%). Постъпленията от ДДС възлизат на 4.7309 млрд. лв., което е с 375.3 млн. лв. (8.6 %) повече, държавата има да връща на бизнеса 64.9 млн. лева към 30 юни 2017 г. От акцизи в бюджета са влезли 2.2698 млрд. лв., а от мита – 93.2 млн. лв. От други данъци, сред които и имуществените, са постъпили 627.9 млн. лв.\n\n\r\n\tВнесените социално- и здравноосигурителни вноски са за 4.0286 млрд. лв., което е номинален ръст от 14.3 % (504.4 млн. лв.) спрямо преди година. Неданъчните приходи са за 2.2742 млрд. лв.\r\n\tПриходите от помощи са били за 669.8 млн. лв., или 25.3 % от планираните за годината.\r\n\tДанните на финансовото министерство сочат още, че за отчитания период от бюджета са изхарчени 15.7351 млн.лв., което е 42.8 % от годишните разчети и е с над милиард лева повече спрямо разходите преди година. Това се дължи основно на по-високия размер на социалните и здравноосигурителните плащания, базов ефект при разходите за пенсии от увеличението им от юли 2016 г., разходите за субсидии и по-високите разходи за персонал, включително и поради ръста на разходите за осигурителните вноски, свързан с увеличения размер на осигурителната вноска за фонд „Пенсии за лицата по чл. 69“ с 20 пр. п. спрямо 2016 г.\r\n\tТекущите нелихвени разходи към юни 2017 г. са 13.9588 млн. лв., капиталовите разходи възлизат на 853.6 млн. лв., а лихвените плащания са за 434.4 млн. лв.\r\n\tФискалният резерв към 30 юни 2017 г. е за 13.2 млрд. лв., от които 12.2 млрд. лв. стоят на депозит в БНБ и други банки, а 1 млрд. лв. са вземания от фондовете на Европейския съюз за сертифицирани разходи, аванси и други.", "date": "2017.07.31", "title": "Отшумява ефектът на европарите върху бюджетния излишък"}
{"url": "http://www.mediapool.bg/kola-padna-po-stalbite-na-berlinska-metrostantsiya-pri-gonka-s-politsiyata-news267339.html", "text": "Кола падна по стълбите в берлинското метро по време на полицейска гонка, предаде ДПА.\r\n\tНикой не е пострадал при необичайния инцидент, станал късно снощи на метростанция \"Ратхаус Шпандау\" в западната част на Берлин. Един мъж се е хвърлил настрани, за да не бъде блъснат от автомобила, посочи полицията.\r\n\tКатастрофиралият автомобил е бил преследван от полицейска патрулка, защото е бил вписан в регистрите като откраднат. Шофьорът е бил арестуван и след това пуснат на свобода.\r\n\tНа кадри се вижда колата, забита между две колони. Днес бе докарана тежка техника, за да бъде издърпана със стоманен кабел.", "date": "2017.07.31", "title": "Кола падна по стълбите на берлинска метростанция при гонка с полицията"}
{"url": "http://www.mediapool.bg/yanka-takeva-oglavi-saprotivata-sreshtu-po-kratka-lyatna-vakantsiya-news267340.html", "text": "Председателят на Синдиката на българските учители Янка Такева се обяви против предложението на Министерството на образованието за скъсяване на лятната ваканция. Предложението,  за обществено обсъждане през миналата седмица, предизвика разпалена полемика сред родители и учители.\r\n\tИдеята на образователното министерство е учениците да получат по-дълга есенна, по-дълга коледна и по-дълга пролетна ваканция, но да приключат учебните си занятия с една седмица по-късно през лятото. Промяната не увеличава броя на учебните им дни и часове, а е резултат от по-дългите почивки през годината.\r\n\tМненията очаквано са в двете крайности – от пълна подкрепа до тотално отхвърляне.\r\n\t“Лично аз смятам, че лятната ваканция през месеците юли и август не трябва да се пипа. И учителите, и децата ни имат нужда да “презаредят батериите“. Знаете колко е напрегнато. Смятам, че МОН много избърза. Първо, този въпрос трябваше да бъде разгледан на отраслов съвет. Второ, трябваше много добре да се поднесе на педагогическата колегия, много добре да се мотивира“, заяви Такева пред “Фокус“.\r\n\t“Механичното местене на ваканции не е добър механизъм и подход. МОН много избърза преди да чуе учителите“, коментира Такева.\n\n\r\n\tТя настоя в четвъртък да има отраслов съвет, за да може да се изчистят въпросите и колегите й в образованието спокойно да си подготвят следващата учебна година. “Знам, че всеки нов екип иска да прави революционни промени. Революционните промени са много хубави, но те се подготвят, те не стават от днес за утре. И революциите стават така“, каза Такева.\r\n\t“Лично аз смятам, че политика на МОН трябва да бъде лятната подготовка на децата от I до VII клас. И то на деца, които имат образователни дефицити“, коментира Такева.\r\n\tПо думите й сега всяко училище прави такава лятна подготовка в рамките на 10-15 дни след завършване на учебната година на I-IV клас и V-VII клас.\r\n\t“Прави го по собствено желание, защото вижда, че децата имат нужда да доусвоят част от материала. Сега това би трябвало да стане политика на МОН, която да се финансира, защото без финансиране, това не може да се случи”, каза тя.\r\n\tСпоред нея за учениците в VIII-X клас ваканцията не трябва да се пипа, защото по думите й това са вече големи деца, които помагат на родителите си в семейния бизнес. “Една голяма част от тях спортуват, други ходят на лагери, които са им по интереси. Развиват своите професионални наклонности“, заяви тя.\r\n\tЗам.-министърът на образованието Таня Михайлова съобщи в понеделник пред БНТ, че общественото обсъждане на промените в организацията на учебния процес ще продължи до 28 август. В последния ден от месеца министър Красимир Вълчев ще обяви дали лятната ваканция ще бъде по-кратка спрямо тази от миналата година.", "date": "2017.07.31", "title": "Янка Такева оглави съпротивата срещу по-кратка лятна ваканция"}
{"url": "http://www.mediapool.bg/eklektichen-tants-na-maikata-gostuva-na-one-dance-week-v-plovdiv-news267343.html", "text": "Един от най-обсъжданите европейски танцови спектакли на годината ще гостува в Пловдив и ще е сред най-силните акценти в юбилейната програма на фестивала за съвременен танц и пърформанс ONE DANCE WEEK. Това съобщи организаторът на феста – фондация ЕДНО за култура и изкуства, която работи заедно с Фондация \"Америка за България\", в подкрепа на Пловдив 2019 – Европейска столица на културата.\r\n\tНа 14 октомври гостите на феста ще могат да видят спектакъла \"Майка\", който след \"Баща\" от 2014 г., е втората част от семейната трилогия на белгийската танцова компания Peeping Tom. Разказът предстои да бъде завършен с бъдещия спектакъл \"Деца\".\r\n\tПърформансът \"Майка\" получи възторжени отзиви по света, а сега и жителите и гостите на Пловдив ще бъдат разтърсена от мощния му заряд, обещават организаторите.\r\n\tПредставлението събира различните етапи и състояния в живота на майката, за да ни изненада, изваждайки на показ нейния сложен вътрешен свят на крайности, страхове и мечти. Според престижното GB Opera “Танцовият театър на Peeping Tom е много оригинален и уникален“, посочват от фондация ЕДНО.\r\n\tОт уплашено малко момиче до 40-годишна жена в затвора на собствената й несигурност, спектакълът достига отвъд очевидното, отвъд това, което си мислим, че знаем за майката. Действието се развива на фона на привидно познат декор – музей, родилно отделение, студио.\n\n\r\n\tЗамислен като откровение на хореографа и един от основателите и артистичните директори на трупата Габриела Каризо за смъртта на нейната майка, впоследствие спектакълът се обогатява през гледната точка на всички изпълнители. Личните спомени на екипа изграждат матрицата на представлението и отключват смущаващи размисли за това да бъдеш жена, родител и майка.\r\n\tPeeping Tom вече 17 години е емблема за хиперреалистична танцувална естетика, разположена в конкретно пространство – декор на градина, всекидневна, мазе, жилищен контейнер на фона на снежен хълм… Изглежда познато, но всъщност сцената е нестабилна вселена, която се противи на логиката на времето и пространството. В основата на всички продукции на компанията стои човекът, с неговите състояния, болки и радости, с неговата мрачна страна, която си струва да бъде осветена.\r\n\tТанцовият театър на белгийската трупа е личен, динамичен и докосващ като редом с експресивния език на движение и изразяване на сцената, артистите използват техники от киното и звукови ефекти, записани в реално време, докато текат спектаклите.\r\n\tКомпанията е носител на редица международни награди, сред които приз за най-добър танцов спектакъл във Франция за “Le Salon” (2005), награда “Mont Blanc” за млади режисьори на фестивала в Залцбург (2007), Patrons Circle Award от Международния фестивал на изкуствата в Мелбърн и отличия от други държави. Спектакълът \"32 rue Vandenbranden” спечели престижната британска награда Olivier Award (2015) за най-добро танцово представление, а “Vader/ Баща“ надделя в същата категория на международен конкурс в Барселона.\r\n\tСпектакълът ще се състои на 14 октомври от 19:30 часа в Дом на културата \"Борис Христов“ в Пловдив. Билетите за \"Майка\" са на цена от 10, 15 и 20 лв., но ONE DANCE WEEK предлага и фестивален билет на стойност 45 лв. Бройката е ограничена, а след 31 август цената ще стане 55 лв., напомнят организаторите.\r\n\tЩе има подарък при заплащане на билет  от проявата с банкова карта Виза (Visa). Платежната система е генерален спонсор на фестивала.\r\n\tЮбилейното 10-то издание на FME DANCE WEEK започва на 23 септември в Дома на културата \"Борис Христов“ в Пловдив/ и ще продължи до 15 октомври. В рамките на фестивала зрителите ще видят съвремието като дует на човек и робот от Тайван, революция по африкански, битката със съдбата през историята на Мохамед Али и още завладяващи спектакли, вплели нишки към самите тях.", "date": "2017.07.31", "title": "Еклектичен танц на майката гостува на ONE DANCE WEEK в Пловдив"}
{"url": "http://www.mediapool.bg/paralelki-po-tarseni-ot-biznesa-profesii-shte-se-zapazvat-pri-minimum-10-uchenitsi-news267342.html", "text": "Да се запазят приоритетно паралелките по търсени от бизнеса или уникални професии при записани минимум 10 ученици, настоява министърът на образованието и науката Красимир Вълчев в писмо до началниците на Регионалните управления на образованието.\r\n\tСпоред министъра трябва да се направи всичко възможно, за да се запази обучението по специалности, за които има заявка от работодатели, че са необходими или уникални, както и ако училището участва чрез тези паралелки в дуално обучение или има сключени партньорства между фирми и училища за този вид обучение. Същото важи и за общинските училища, когато общината е декларирала готовност за дофинансиране на маломерни паралелки.\r\n\tМинистърът апелира след приключване на трето класиране за кандидатстване след VII и VIII клас да се предприемат всички необходими действия за реализирането на приема, който съответства на приоритетите в образователната политика, както по отношение осигуряване на достъп до образование на учениците според желанията им, така и по отношение потребностите от квалифицирани кадри за пазара на труда в страната и по места.\r\n\t“При необходимост използвайте всички възможни варианти за трансформиране на планирания прием в рамките на утвърдения, като формиране на паралелки с две професии/специалности или при планирани две отделни паралелки с различни специалности - предоставяне на възможност на всички ученици със заявен интерес по тези специалности да бъдат приети в паралелка с една професия/специалност и др.“, препоръчва в писмото си Красимир Вълчев.\r\n\tТой напомня, че нереализирането на паралелки според заявения план-прием е признак на неефективно планиране и изпълнение на план-приема, за което се носи съответната отговорност.", "date": "2017.07.31", "title": "Паралелки по търсени от бизнеса професии ще се запазват при минимум 10 ученици"}
{"url": "http://www.mediapool.bg/ozhivlenie-v-dohodite-i-potreblenieto-kreditna-ekspanziya-i-otpusheni-evrofondove-news267345.html", "text": "Най-ниските някога в България лихви по заемите ще продължат тенденцията за кредитна експанзия, която ще движи потреблението, производството, предприемаческия бизнес и ръста на инвестициите, а те на свой ред ще окажат натиск на пазара на труда. В комбинация с очакваното отпушване на европейските фондове за българските проекти, това ще се отрази върху ръста на икономиката в следващите 12-24 месеца. Какви са рисковете и предизвикателството пред българската икономика в периода 2017-2018 г. представи \"Индъстри Уоч\" в понеделник, в свой анализ.\r\n\tГодишният обзор на организацията сочи, че повече от две години икономическият ръст е около 3.5%, безработицата спада, заетостта расте, като основните показатели на пазара на труда доближават стойностите от 2007 г. - преди световната финансова криза.\r\n\t\r\n\tПрез последните няколко тримесечия има ускоряване на ръста на заплатите, като страната ни отчита втори най-висок темп на нарастване на разходите за труд в ЕС от 18.7%. Това се дължи на най-вече на видимите дефицити в разширяващите се бизнес сектори. Общият разполагаем доход на домакинствата нараства и това се отразява във все по-осезаем ръст на потреблението през последната година. Лихвите по кредитите са спаднали с около 2 процентни пункта само за последните 12 месеца, а през последните месеци темповете на увеличение на новото банково кредитиране се ускоряват.\r\n\tТова води до осезаем ръст на потреблението на домакинствата и последващо разширяване на инвестиции, насочени към задоволяване на вътрешното търсене. Към предпоставките за икономически ръст трябва да се прибави ефектът от очакваното увеличение в следващите 12-24 месеца на публичните инвестиции, финансирани по оперативните програми, след огромния спад през 2016 г. и началото на 2017 г. Такава промяна ще има отражение както върху пазара на труда, така и върху цената на активите, отбелязват от \"Индъстри Уоч\".\n\n\r\n\t\r\n\tСлед свиването на инвестициите с общо 36 на сто в периода 2009-2011 г., започна тяхното възстановяване, но то е доста бавно – едва 0.8 процента годишно. През 2016 г. обаче те отново дръпват назад с 4 процента спрямо година по-рано и като цяло делът на инвестициите от БВП през миналата година е на нивото от 2008 г. - 19.1 на сто.\r\n\tОт \"Индъстри Уоч\" отбелязват още, че спрямо 2008 г. сега се увеличението на създаването нови работни места е значително по-малко, но ситуацията на пазара на труда е сходна\r\n\tСвитото предлагане на труд в ситуация на икономически растеж и увеличеното търсене от страна на работодателите води до ръст на общите разходи за труд. Докато през 2008-2009 г. заплатите са се увеличили с 9.5% и 13.5%, през 2014-2015 г. ръстът е забавен до около 7.1%, но от началото на 2016 г. се наблюдава ускоряване на темпа, като към първото тримесечие на 2017 г. вече нарастването достига 10.2% на годишна база.\r\n\tСпоред анализа, наблюдаваното през настоящата година икономическо оживление се дължи на ускоряването на кредитната експанзия. След достигнатите върхови нива на лихвите по заемите през лятото на 2009 г. днес фирмените кредити са поевтинели с около 8 процентни пункта, а потребителските домакинските - с над 6 процентни пункта. Това са и исторически най-ниските лихви у нас – цената на новите бизнес кредити пада до 3.5% през юни 2017 г. Малко по-висока е цената на жилищните заеми – 3.9% годишно, а средната лихва по потребителските банкови кредити възлиза на 7.5%. Догодина обаче вероятно те ще тръгнат нагоре, но ще останат достъпни до широк кръг от потенциални клиенти – както от бизнеса, така и от бита.\r\n\t\r\n\tПотреблението на домакинствата достига 56.5 млрд. лева (по текущи цени) през последните 12 месеца до март 2017 г. Това е с 9 млрд. лева повече спрямо 2008 г., когато потребителският ентусиазъм беше достигнал своя апогей. Днес обаче ръстът на потреблението не е като преди кризата. Търсенето ръста по-умерено и направо изглежда скромен.\r\n\tПрез миналата година обаче България е била една от страните в света с най-бързо увеличение на жилищните цени, по данни на Международния валутен фонд, като тази тенденция се запазва. През първото тримесечие на 2017 г. цените на жилищата се покачват с 8.8% годишно по данни на НСИ. Въпреки бързото поскъпване на жилищните имоти, те все още са далеч от предкризисните равнища. Средните цени на жилищата в страната (без новото строителство) достигат 511 евро на кв.м. през първото тримесечие на 2017 г., но все още са с 214 евро на кв.м. или с 30% по-ниски от върховите стойности преди кризата, посочват от \"Индъстри Уоч\".\r\n\tТърсенето на жилищни имоти напоследък е подкрепено от ръста на доходите и заетостта, от ускоряването на кредитирането и от акумулираните значителни спестявания по време на кризата. Така покупателната сила на средната месечна заплата се утроява спрямо 2008 г., измерена в квадратни метра жилищна площ.\r\n\tПрез 2008 г., по време на пика на жилищния бум, една месечна заплата е била достатъчна за закупуване на едва 0.35 кв.м., а през 2017 г. това съотношение е около 1. Същевременно, кредитната експанзия се ускорява значително. През последните 12 месеца до юни 2017 г. са отпуснати с 38% повече нови заеми за покупка на жилище спрямо предходния 12-месечен период. Кредитният растеж е насърчен от понижението на лихвите по жилищните заеми, които падат с 1.1 процентни пункта спрямо година по-рано, достигайки 3.9% в средата на 2017 г. Заради наличието на тези благоприятни предпоставки, цените на жилищата в страната и най-вече в най-големите областни центрове ще продължат да се повишават и през второто полугодие на 2017 г., смятат още анализаторите", "date": "2017.07.31", "title": "Оживление в доходите и потреблението, кредитна експанзия и отпушени еврофондове"}
{"url": "http://www.mediapool.bg/bivshiyat-deputat-ot-gerb-iznudval-za-sudzhuk-s-shest-obvineniya-news267344.html", "text": "спиране на експлоатация на търговски обект.\r\n\t\"Дружеството е собственост на лицето, което е сигнализирало СЗА за извършваната престъпна дейност от Живко Мартинов и по чийто сигнал е започнало настоящото разследване. Това лице е и свидетел по делото срещу него\", уточняват от прокуратурата.\r\n\tСпоред обвинението на Брайкова тя е издала въпросната заповед \"без да са налице доказателства за оплаквания от храната, предлагана в обекта, направени от потребители, без да са налице данни за вредни за здравето последици от консумираната в обекта храна, без да са налице допуснати от търговеца нарушения, свързани с негодна за консумация храна\". На обвиняемата е определена гаранция от 5000 лева.\r\n\tОбвинението й стана факт, след като главният прокурор разпореди в Добрич да бъдат изпратени прокурори и служители на Бюрото за защита на свидетели, които да разследват данните за заплахи срещу свидетели по случая. Тогава говорителят на Цацаров Румяна Арнаудова обясни, че става въпрос за закани за физическа саморазправа, както и за конкретни действия срещу бизнеса на някои свидетели, какъвто е случаят с обвинението на Брайкова.", "date": "2017.07.31", "title": "Бившият депутат от ГЕРБ, изнудвал за суджук, с шест обвинения"}
{"url": "http://www.mediapool.bg/haba-i-voennoto-partnyorstvo-obsadi-borisov-s-amerikanski-kongresmeni-news267346.html", "text": "Развитието на проекта за газовия хъб и проучванията за енергийни ресурси в Черно море, доброто партньорство със САЩ в областта на отбраната и съвместните учения, както и икономическите показатели на страната ни в допълнение с тенденцията млади квалифицирани кадри да се връщат на работа в страната., е обсъдил премиерът Бойко Борисов с гостуваща у нас делегация от Конгреса на САЩ.\r\n\tВ понеделник, в Министерския съвет премиерът разговаря с Джо Уилсън, Мадлен Бордало, Пол Кук, Джон Гараменди и Джаки Валорски, които са в София във връзка с обиколката си в Източна Европа.\r\n\tКонгресмените са подчертали значението на стабилността и сигурността в региона, както и на сътрудничеството по тези теми.\r\n\tАкцент сред енергийните теми е бил поставен върху развитието на проекта за изграждане на европейски газоразпределителен център \"Балкан“, както и проучванията за нефт и газ в дълбоките води на Черно море.\r\n\tБорисов се е похвалил, че икономическият растеж на България се ускорява до 3.9% през първото тримесечие на 2017 г. в сравнение със същия период на предходната година. Същевременно, по данни на Евростат, безработицата в страната е под 6 на сто. Като добър знак министър-председателят посочил също, че все повече млади квалифицирани българи се връщат у нас, за да работят. Борисов обърнал внимание и на работата с европейските програми, с помощта на които се реализират редица проекти от голяма обществена полза.\n\n\r\n\tЗасегната беше и културната тема във връзка с провеждането на инициативата \"Европейска столица на културата 2019“ в България, допълниха от правителствената пресслужба.", "date": "2017.07.31", "title": "Хъба и военното партньорство обсъди Борисов с американски конгресмени"}
{"url": "http://www.mediapool.bg/proverkite-po-avstraliyskite-letishta-shte-ostanat-v-sila-za-neopredelen-period-news267337.html", "text": "Австралия засили проверките на пътниците и багажите по своите летища, след като полицията обяви, че е разкрила заговор за бомбена атака срещу самолет. Тези засилени мерки за сигурност ще останат в сила за неопределен период, заяви австралийският министър на имиграцията Питър Дътън, предаде Ройтерс.\r\n\tВластите призоваха пътуващите да идват на австралийските летища два часа преди вътрешните полети и три часа преди международните полети заради засилените проверки.\r\n\tПри полицейски операции в предградия на Сидни, извършени в събота, бяха арестувани четирима души, за които се предполага, че са били замесени в заговора, припомня Асошиейтед прес. Те са двама бащи от ливано-австралийски произход и техните синове.\r\n\tПредстои да им бъдат повдигнати обвинения. Днес австралийският федерален полицейски комисар Андрю Колвин каза, че те могат да останат в ареста за седем дни без обвинения според австралийските закони за борба с тероризма.\r\n\tСпоред австралийски медии заговорът предвиждал да се качи самоделно взривно устройство на полет от Синди за близкоизточен град, вероятно Дубай. Взривното устройство щяло да е в ръчния багаж. Според австралийски медии ставало дума за нетрадиционно взривно устройство, което щяло да изпусне токсичен газ на основата на сяра и да убие или парализира всички в самолета. Според някои медии бомба е била открита при претърсването на жилище в Съри хилс в Сидни, намиращо се близо до местна джамия.\r\n\tАвстралийският премиер Малкъм Търнбул отказа да каже дали задържаните във връзка със заговора са били направлявани от някой зад граница. Той каза, че заговорът е бил в напреднал стадий, когато полицията го е осуетила, допълва ДПА. Премиерът спомена за предположение, че може би има ислямистки, екстремистки терористични мотиви за планираната атака.\n\n\r\n\tАвстралийският министър на правосъдието Майкъл Кинан пък определи заговора като \"много усъвършенстван план, който е щял да изисква голямо планиране\".", "date": "2017.07.31", "title": "Проверките по австралийските летища ще останат в сила за неопределен период"}
{"url": "http://www.mediapool.bg/balgarin-be-ekstradiran-ot-gartsiya-sled-7-g-v-zatvora-za-nesashtestvuvashto-ubiystvo-news267348.html", "text": "Българин бе екстрадиран от Гърция след 7 години, прекарани в затвора за убийство, което не е било извършено, съобщи БНР.\r\n\tПрез 2010 г. братята Иво и Константин Богданови са задържани и обвинени за убийството на поляк, въпреки че тялото така и не е намерено от разследващите, а прокуратурата се позовава само на свидетелски показания.\r\n\tПреди две години Константин Богданов е освободен от ареста с мярка за неотклонение \"подписка\", но другият брат продължава да стои зад решетките и се прибра в България едва преди ден.\r\n\tПричина за излизането на Иво Богданов от затвора е, че преди няколко месеца предполагаемата му жертва умира от естествена смърт в болницата в град Триполи, Гърция. Така се доказва, че убийство не е имало.\r\n\tАктивната намеса по случая на президента Румен Радев при посещението му в Атина доведе до прекратяване на бюрократичната процедура и Върховният съд формално оневини Иво Богданов.\r\n\tКъм убийството има още две обвинения, които би трябвало също да отпаднат, но въпреки всичко гърците го екстрадират, за да не предяви иск за обезщетение, смятат адвокатите на защитата, цитирани от БНР.", "date": "2017.07.31", "title": "Българин бе екстрадиран от Гърция след 7 г. в затвора за несъществуващо убийство"}
{"url": "http://www.mediapool.bg/priklyuchi-napadenieto-sreshtu-irakskoto-posolstvo-v-kabul-news267323.html", "text": "Приключи нападението срещу иракското посолство в Кабул, отговорност за което пое групата \"Ислямска държава“. И четиримата нападатели са мъртви, съобщи афганистанското вътрешно министерство, цитирано от Франс прес.\r\n\tАтаката започна малко след обяд местно време. Атентатор самоубиец се взриви пред вратите на посолството. Други трима нападатели влязоха в сградата, откъдето водиха битка срещу афганистанските сили за сигурност. Министерството не съобщи официални данни за броя на убитите и ранените, но порица нападението като \"неислямско и нечовешко\", отбелязва Асошиейтед прес.\r\n\tГоворител на вътрешното министерство каза, че сградата на посолството е понесла големи щети. Разбити са прозорци, няколко стаи са силно опожарени.\r\n\tИракският шарже д'афер в Кабул беше спасен от посолството и скрит в египетската дипломатическа мисия, съобщи иракското външно министерство, цитирано от Ройтерс. На сигурно място са били преместени и служители на посолството, никой от тях не е пострадал.\r\n\tСпециалните сили на афганистанската полиция са стигнали до посолството \"бързо и навреме\", предаде ДПА.\n\n\r\n\tДанните за пострадалите полицаи са противоречиви. Според едни източници леко е ранен едни полицай, според други - има двама убити охранители на посолството.\r\n\tВ изявление на \"Ислямска държава\", разпространено чрез нейната пропагандна агенция Амак, се казва, че двама атентатори самоубийци са се самовзривили в посолството. Твърди се, че най-малко седем пазачи са били убити и входът е бил разрушен, предаде ДПА.\r\n\tНападението срещу иракското посолство беше извършено само две седмици, след като иракският посланик в Афганистан Фараздак ал Гали на пресконференция отбеляза успеха на иракските сили, освободили Мосул от джихадистката организация. От началото на годината в Кабул са извършени 11 големи атаки.", "date": "2017.07.31", "title": "Приключи нападението срещу иракското посолство в Кабул"}
{"url": "http://www.mediapool.bg/tri-godini-usednalost-do-zhelanoto-uchilishte-za-priem-v-i-klas-news267347.html", "text": "Деца от семейства, живели повече от три години на даден адрес, ще са с най-големи шансове за прием в I клас в близкото училище. Това предвиждат новите правила за прием на първокласници, публикувани от Министерството на образованието за обществено обсъждане. Промяната в реда за прием се налага след като съдът отмени частично наредбата за прием на първокласници в София и след множеството сигнали за фалшиви адресни регистрации с цел записване в най-желаното училище.\r\n\tПроектонаредбата на МОН предвижда общините да разработват система за прием с водещ критерий близост на училището до постоянния/настоящия адрес на родителя/настойника.\r\n\tМестната власт ще определя и прилежащи райони на училищата за обхват на учениците, както беше тази година в отменената наредба на Столична община.\r\n\tДецата, които отговарят на водещия критерий – близост до училището, ще се разпределят в четири групи:\r\n\t- деца, чийто родител/настойник е с постоянен/настоящ адрес в прилежащия район на училището и постоянният/настоящият му адрес не е променян в последните над 3 години преди подаване на заявлението;\n\n\r\n\t - деца, чийто родител/настойник е с постоянен/настоящ адрес в прилежащия район на училището повече от 1 година, но постоянният/настоящият му адрес е променен в периода през последните от 1 до 3 години преди подаване на заявлението;\r\n\t- деца, чиито родител/настойник е с постоянен/настоящ адрес в прилежащия района на училището, но постоянният/настоящият му адрес е бил променен през последната една година преди подаване на заявлението;\r\n\t - деца, чиито родител/настойник е с постоянен/настоящ адрес извън прилежащия район на училището към деня на подаване на заявлението.\r\n\tЗа разпределянето в групите ще се взема по-благоприятния за ученика адрес (постоянен или настоящ).\r\n\tКогато броят на децата в определена група надхвърля броя на местата, децата в тази група ще се подреждат по следните допълнителни критерии:\r\n\tВ мотивите си министърът на образованието Красимир Вълчев посочва, че въвеждането на единен критерий за прием в първи клас е необходимо \"за гарантиране равен достъп до качествено образование и приобщаване на всеки ученик\".\r\n\tСобствена система за прием на база тези критерии ще е нужна само на общините с повече от едно училище.\r\n\tВ територията на прилежащия район на средищните училища се включват и населените места без училища, от които са насочени учениците.\r\n\tТази година Столичната община осъществяваше приема по сходни правила, но част от наредбата беше отменена от съда заради въвеждането на собствени критерии от отделните училища, които на практика нарушава равнопоставеността.\r\n\tТъй като системата за прием в София тази година стана източник на голямо недоволство от страна на родители, заради многото фалшиви удостоверения за адресна регистрация близо до най-желаните училища, за следващата година МОН и Столична община обещаха да подготвят промяна на правилата за прием.", "date": "2017.07.31", "title": "Три години уседналост до желаното училище за прием в I клас"}
{"url": "http://www.mediapool.bg/germaniya-prizovava-es-kam-otvetni-merki-na-amerikanskite-sanktsii-sreshtu-rusiya-news267338.html", "text": "Новите санкции, приети от Конгреса на САЩ срещу Русия, които биха могли да навредят на европейски компании, нарушават международното право и Европейската комисия трябва да обсъди ответни мерки. Това заяви германският министър на икономиката Бригите Циприс, цитирана от Ройтерс.\r\n\t\"Според нас това противоречи на международното право, чисто и просто. Разбира се, не искаме търговска война. Важно е обаче сега Европейската комисия да обмисли ответни мерки\", заяви министърът пред медийна група \"Функе\".\r\n\tГерманското правителство и бизнес лидери заявиха, че санкциите срещу Русия, приети по-рано този месец от американския Конгрес, могат да попречат на германски компании да работят по газопроводни проекти, които според тях са жизнено важни за енергийната сигурност на Германия, припомня Ройтерс.", "date": "2017.07.31", "title": "Германия призовава ЕС към ответни мерки на американските санкции срещу Русия"}
{"url": "http://www.mediapool.bg/prokuraturata-poiska-zakrivaneto-na-31-partii-news267350.html", "text": "Софийската градска прокуратура поиска от съда в понеделник закриването на общо 31 политически формации. Разпускането се иска заради неучастие в политическия живот. По закон политическите партии са длъжни поне веднъж на пет години да участват в избори. Две от тези 31 партии не са подали и задължителния по закон финансов отчет пред Сметната палата за две последователни години.\r\n\tПартиите, за които се иска разпускане са:\r\n\t\r\n\tПартиите, които не са участвали в избори и не са внесли финансови отчети за последните поне две години, са: Национално патриотично обединение и Движение за благоденствие и възход.", "date": "2017.07.31", "title": "Прокуратурата поиска закриването на 31 партии"}
{"url": "http://www.mediapool.bg/asansyor-s-bebe-propadna-na-metrostantsiya-mladost-1-news267324.html", "text": "Асансьор на метростанция \"Младост 1\" в София пропадна, докато в него е имало семейство с 18-дневно бебе. За инцидента съобщи бащата на детето Асен Стоилов пред бТВ.\r\n\tПо думите му в неделя около 20 ч. той се качил със съпругата си и с бебешка количка в асансьора, за да пресече булевард \"Андрей Сахаров”. От втория етаж обаче той пропаднал рязко в шахтата.\r\n\tНаложило се Стоилов сам да отваря вратата, а от асансьорния сервиз отговорили на спешното повикване чак след третото натискане на аварийния бутон. От фирмата, поддържаща съоръжението заявиха, че то е в изправност и пропадане не е имало. От Държавната инспекция за метрологичен и технически надзор също заявиха, че асансьорът е в изправност, а причината за засядането е токов удар.\r\n\t\"Имаше поне метър и половина свободно падане в шахтата. Беше много задушно, съпругата ми щеше да припадне вътре от жегата, аз избутах вратата, за да излезем, защото вътре беше страшен задух, нямаше вентилация. Никъде не видях да има метрологична проверка на асансьора или поне, че е в изправност. Нямаше никаква реакция от никого. Нито от аварийния бутон, нито от служителите на метростанцията”, разказа Стоилов.\r\n\t\"Реакцията на персонала от метростанция \"Младост 1” бе само да повдигат рамене и да ми обясняват че те не отговарят за асансьорите. Дежурният полицай, вместо да помогне, започна да ми обяснява, че това била техника и можело по всяко време да се развали и ме посъветва да се оплача в офиса на \"Метрополитен” ЕАД”, казва още Стоилов.\n\n\r\n\t\"Причината за инцидента предстои да бъде изяснена, но няма пропадане, а просто асансьорът е подминал спирката”, заяви пък Борис Велев, адвокатът на фирмата, която поддържа съоръжението.\r\n\t\"Технически изключено е (да има свободно падане – както твърди мъжът, чието семейство е било в асансьора – б.ред.) Става въпрос за това, че асансьорът бил в т.нар. зона за сигурност, щом господинът твърди, че асансьорът е пропаднал и е могъл да го отвори саморъчно. Чисто технически само там асансьорът може да се отвори саморъчно. Тази зона за сигурност е 15 сантиметра”, посочи той.\r\n\tСъоръжението е изправно и към днешна дата функционира нормално, е показала проверката на инспекторите от Държавната инспекция за метрологичен и технически надзор.\r\n\tИзвънредното спиране е било вследствие на токов удар като устройството за двустранна връзка е сработило и своевременно е била уведомена поддържащата фирма. “Те са откликнали веднага на сигнала, но до пристигането им на мястото, пътниците в асансьора са били излезли сами“, твърдят от инспекцията.\r\n\tПри днешната проверка на място инспекторите на инспекцията са симулирали различни ситуации, които са показали, че всички предпазни механизми на асансьора сработват. Има и естествена вентилация в кабината на асансьора, така че да има достатъчно кислород и при липса на електричество.\r\n\tСъоръжението е преминало технически преглед през септември м.г., а всеки месец поддържащата фирма е извършвала функционални проверки, каквито са изискванията на нормативната уредба. Налице е дневник, в който са описани всички ремонти и спирания на асансьора. Допълнително и собственикът – “Метрополитен“ ЕАД води подобен отчет, от който се вижда, че съоръжението функционира нормално.\r\n\tВоденето на подобна документация от собственика не е задължително, но е възприето като добра практика от софийското метро и се прави за всичките им съоръжения.\r\n\tИнспекторите на агенцията извършват планови проверки и реагират на всички получени сигнали. От началото на годината инспекцията е проверила 4530 асансьора, като принудително са били спрени 225 от тях.", "date": "2017.07.31", "title": "Асансьор с бебе пропадна на метростанция \"Младост 1\""}
{"url": "http://www.mediapool.bg/maik-pens-deistviyata-na-moskva-ne-otslabvat-angazhimenta-ni-kam-nashite-sayuznitsi-news267351.html", "text": "Вицепрезидентът на САЩ Майк Пенс увери днес в Талин, че решението на Москва да съкрати броя на американските дипломати в Русия няма да отслаби ангажимента на Вашингтон към сигурността на съюзниците му, предаде Франс прес.\r\n\t\"Надяваме се, че ще дойдат по-добри дни, че ще имаме по-добри отношения с Русия, но последният дипломатически ход на Москва няма да възпрепятства ангажимента на САЩ към тяхната сигурност, към сигурността на на съюзниците им и на всички свободолюбиви държави по света\", заяви Пенс след среща с президентите на трите балтийски страни - Естония, Латвия и Литва.\r\n\tТой им предаде, както се изрази, \"едно просто послание от президента Тръмп: ние сме с вас\".\r\n\t\"Знаем, че НАТО е по-необходима сега, от когато и било след рухването на комунизма преди четвърт век. Няма по-сериозна заплаха за балтийските страни от заплахата от агресия от страна на непредсказуемия ви източен съсед\", каза на пресконференция Пенс, цитиран от ТАСС.\r\n\t\"САЩ и балтийските страни са готови да разширят стратегическото си партньорство в сферата на сигурността. Днес обсъдихме начини за укрепване на сътрудничеството в балтийските страни в противовъздушната отбрана, за предотвратяване на хибридни заплахи и заплахи в информационната среда\", каза след срещата президентът на Латвия Раймондс Вейонис.", "date": "2017.07.31", "title": "Майк Пенс: Действията на Москва не отслабват ангажимента ни към нашите съюзници"}
{"url": "http://www.mediapool.bg/postradali-ot-navodnenieto-v-biser-sadyat-darzhavata-za-nad-2-mln-lv-news267322.html", "text": "Искове за над 2 милиона лева са завели пострадали от наводнението в село Бисер. Става дума за около 30 граждански иска, заведени срещу община Харманли и Министерството на отбраната, съобщи вестник “Сега“.\r\n\tИма и дела за шестцифрени суми - едно от тях е за 500 хил. лв., има и за над 100 хил. лв. Средната цена на исковете е около 70 хил. лв. В повечето случаи ищците са освободени от плащането на 4-процентната съдебна такса.\r\n\tХасковското село Бисер бе пометено на 6 февруари 2012 г., когато се скъса стената на язовир \"Иваново\". Осем души се удавиха, а приливната вълна повреди повечето постройки в селото и унищожи покъщнината.\r\n\tИсковите молби на пострадалите са идентични. В тях се твърди, че с бездействието на отговорните служители от общината и министерството, които са стопанисвали язовира, се е стигнало до срутването на язовирната стена. В едно от делата, например, семейство претендира за 65 хил. лв. за унищожения недвижим имот, още 10 хил. лв. за погинала покъщнина и по 5000 лв. нематериални вреди за изживения стрес, разочарование, неудобство от загубата на имуществото си.\r\n\tОт МО оспорват исковете с аргумента, че язовирът не е тяхна собственост и не го стопанисват. От общината обаче твърдят, че МО притежава съоръжението и затова те не са могли да правят нищо по него.\r\n\tВсички дела са заведени от един и същ шуменски адвокат ден преди февруари т.г. да изтече 5-годишната давност. Той е същият, който представлява и пострадалите от Хитрино, които водят също дела за милиони.\r\n\tДни след като изтекоха петте години, в които хората можеха да завеждат граждански дела за обезщетения, прокуратурата повдигна обвинение на Ирена Узунова - бивш областен управител на Хасково. На 19 юли обвинителният акт срещу нея беше внесен в Районния съд в Харманли.\r\n\tТова може да даде повод на гражданските съдии да спрат делата за обезщетения в очакване на окончателна присъда срещу Узунова. Магистрати допуснаха, че спирането може да бъде отменено от горната инстанция, тъй като исковете не са срещу областната управа, а срещу МО и общината.\r\n\tАко прокуратурата беше повдигнала обвинението на Узунова преди да изтече давността за исковете, вероятно гражданските дела щяха да бъдат насочени към областната управа, допускат съдии, цитирани от “Сега“.", "date": "2017.07.31", "title": "Пострадали от наводнението в Бисер съдят държавата за над 2 млн. лв"}
{"url": "http://www.mediapool.bg/maikata-izostavila-bebeto-si-sazhalyava-i-iska-da-si-go-varne-news267325.html", "text": "Майката, която изостави детето си в столичния квартал “Младост“ в неделя, съжалява за постъпката си и иска да си го върне. Тя обясни, че е взела решението в момент на слабост заради липса на доходи и заболяване, заради което й се налага да се подложи на операция.\r\n\t“Три пъти влизах в болница, бях в момент, в който си помислих, че детето ще е по-добре без мен. Сега много съжалявам, искам да си го върна. Надявах се, че може да бъде при по-добри хора, по-добре да го гледат. Беше момент на слабост. Не разчитам на институциите да ми помогнат, за да гледам децата си, въпреки че се нуждая от финансова помощ. Всичко опира до пари“, каза майката на детето Мария пред БНТ.\r\n\tДо края на седмицата социалните работниците ще решат дали да върнат изоставеното от майката вчера четиримесечно бебе. Съвместен екип на дирекция “Социално подпомагане“ – Елин Пелин и бюрото по труда в Ихтиман е посетил майката и я е консултирал за възможностите за подкрепа за повишаване на родителския капацитет и са й предложили съдействие за регистрация в бюрото по труда и намиране на работа.\r\n\t38-годишната жена е подала заявление за реинтеграция на детето си. Предстои изследване на родителския й капацитет. Като първа стъпка за подкрепа в тази посока жената ще бъде насочена да ползва социална услуга в център за обществена подкрепа.\r\n\tПо данни на дирекцията “Социално подпомагане“ в Елин Пелин жената е получавала всички полагащи се по закон помощи – месечни помощи за отглеждане на деца, 600 лева еднократна помощ за раждане на второ дете, 100 лева месечна помощ за отглеждане на дете до 1 година при неосигурени лица.\n\n\r\n\tКонсултирана е и да подаде заявление за отпускане на еднократна помощ в размер до 325 лева във връзка с предстояща операция, както и да заяви отпускане на целева помощ за отопление.\r\n\tСъщевременно екип на дирекция \"Социално подпомагане“ – Лозенец, е във връзка с лечебното заведение, където е настанено бебето. При изписването му ще бъде предприета адекватна мярка за закрила до завършване на проучването за родителския капацитет на неговата майка.\r\n\tВ неделя майката остави сина си на пейка в столичния квартал \"Младост\" 1. След няколко часа обаче се обади в полицията и поиска да си върне детето.\r\n\tМария живее при мака си в село Габра. Отишла е там, преди да роди Александър в началото на тази година. Живеят с пенсията на по-възрастната жена, съобщи бТВ.\r\n\tМария е готова да работи, но е песимист, че някой ще я вземе на работа. Предстои й и гинекологична операция.\r\n\tБащата на бебето е в София и не желае да помага в отглеждането му. Бабата на момченцето – Лидия, също настоява институциите да им върнат детето.\r\n\tКметът на село Габра Андрей Пенчев е започнал кампания за събиране на средства за Мария, с които да отглежда детето си.", "date": "2017.07.31", "title": "Майката, изоставила бебето си, съжалява и иска да си го върне"}
{"url": "http://www.mediapool.bg/85-zhurnalisti-artisti-i-polititsi-podkrepiha-ivan-garelov-za-shef-na-bnt-news267328.html", "text": "Двайсет дни преди СЕМ да изслуша деветимата кандидати за генерален директор на БНТ, 85 души разпространиха подписка в подкрепа на кандидатурата на журналиста и някогашен водещ предаването \"Панорама\" Иван Гарелов.\r\n\tВ списъка са имената на учени, певци, артисти, политици от близкото минало, юристи и журналисти. Любопитен момент е, че сред тях е и друг кандидат за поста – Емил Кошлуков, който също е кандидат за генерален директор на БНТ.\r\n\tОсвен него в подкрепа на журналиста са се обявили колегите му Тошо Тошев, Явор Дачков, Валерия Велева, Милена Милотинова, Лили Маринкова, Петя Владимирова, Велислава Дърева, Милен Цветков, Иво Беров, Мартин Карбовски и други. Зад него застават и депутатите от БСП Александър Симов и Елена Йончева.\r\n\tГарелов получава подкрепата и на Михаил Неделчев, Богомил Бонев, Димо Гяуров и Соломон Паси. Както и на Борислав Цеков от Института за модерна политика, а също и на пиар експерта Джими Найденов. За кандидатурата му се застъпват и певците Тони Димитрова, Орлин Горанов, Белослава, Васил Найденов и Георги Христов.\r\n\tСред представителите на научните среди, които подкрепят Иван Гарелов, са академиците Антон Дончев, Благовест Сендов, Светлин Русев и Стефан Воденичаров, както и професорите: Божидар Димитров, Андрей Пантев и други.\n\n\r\n\tДеветимата кандидати за БНТ ще бъдат изслушани на 21 и 22 август, а новият директор на националната телевизия ще бъде избран ден по-късно - на 23 август.\r\n\tИван Гарелов е единственият от деветимата претенденти, който е съпричастен към бившия репресивен апарат на Държавна сигурност. Такива са и част от подкрепилите го публично имена.  \r\n\tТой също така е и единственият претендент за шефския пост в обществената медия, който  за нейното развитие.\r\n\t\"Моята цел е БНТ да стане силна българска обществена телевизия. Все още БНТ е обществена номинално и държавна реално\", пише в нея Гарелов.\r\n\t\"Професионалният ми опит досега не ме е подвеждал, а сега не вижда удобното за БНТ решение в следването на масовия \"вкус”, нито в раболепност спрямо статуквото, защото то \"дава парите”, казва в концепцията си журналистът.\r\n\tДа си конюнктурен и имитатор на т.нар. печелившо пазарно поведение днес означава сам да се наредиш сред губещите, просто защото вятърът на промените ежечасно издухва установените величини - от политическите (вътрешни и външни) до технологичните, смята той.\r\n\tСпоред него \"хаотичната и разхвърляна програма на четирите канала е пълна с предавания, непомръднали в своето съдържание от тоталитарно време. Две са главните причини за този резултат: 1. липсата на иновативно мислене, интелектуално безсилие и главно на професионален интерес у съставителите на програмата, концентрирани върху лична изява и материална изгода; 2. липсата на нормална логика при изграждането на структурата на БНТ. Тя е създавана през годините по случайни критерии, които в основата си не са променени и до днес\".", "date": "2017.07.31", "title": "85 журналисти, артисти и политици подкрепиха Иван Гарелов за шеф на БНТ"}
{"url": "http://www.mediapool.bg/frenskata-kino-legenda-zhana-moro-pochina-na-89-godini-news267329.html", "text": "Една от най-големите кино легенди на Франция през последните 60 години и звезда на театъра \"Комеди Франсез\" - Жана Моро, почина на 89 години, предаде ББС в понеделник. Тя е била намерена мъртва в дома й в Париж, каза кметът на района пред АФП.\r\n\tМоро е родена на 23 януари 1928 г. в Париж. Дебютира като актриса в киното с филма \"Последна любов“ (1949), а като режисьор е известна с филма \"Девойката“ (1979).\r\n\tИма участие в над сто филма, но вероятно ще остане най-известна с ролята си в ню уейв филма \"Жул и Жим\" на Франсоа Трюфо от 1962 г. Работи с емблематични режисьори на френското независимо кино като Луис Бонюел, с когото снима \"Дневникът на една камериерка\", както и Бертран Блие с неговия \"Валсиращите\".\r\n\t\"Великата жена на френското кино\" я нарича знаменитият ас на модата Пиер Карден, който твърди, че Жана Моро е била сред любовните му завоевания.\r\n\tНейната голяма любов обаче е режисьорът Луи Мал, за когото се омъжва и с когото снима много филми, сред които емблематичните \"Любовници\" и \"Асансьор за ешафода\" от 1958 г. След \"Любовниците\", който предизвиква фурор, отношенията им се влошават и двамата се разделят. Успехът на този филм на фестивала във Венеция обаче й отваря вратите към най-великите режисьори на онова време. Тя става най-търсената актриса на 1960-те години и снима и с Микеланджело Антониони лентата \"Нощи\" през 1961 г.\n\n\r\n\tВ забележителната си кариера Жана Моро е работила и с Орсън Уелс, с когото е снимала редица филми като с \"Вива Мария\" печели наградата Бафта за най-добра чуждестранна актриса през 1967 г.\r\n\tСъжалява, че не е успяла да снима с Ингмар Бергман, въпреки отворилата се възможност. Причината е, че тогава не е говорела английски език.\r\n\tРаботи с Люк Бесон във филма \"Никита\" през 1990 г., както и с Вим Вендерс в \"До края на света\" година по-късно.\r\n\tТя има редица награди, сред които призът за най-добра актриса от фестивала в Кан за \"Седем дни... Седем нощи\" през 1960 г.\r\n\tОсвен с чувствената си красота, Моро очароваше режисьорите с неподражаемия си дрезгав глас.", "date": "2017.07.31", "title": "Френската кино легенда Жана Моро почина на 89 години"}
{"url": "http://www.mediapool.bg/tramp-iska-poveche-distsiplina-i-red-v-zapadnoto-krilo-news267327.html", "text": "Желанието за повече дисциплина и ред в Западното крило на Белия дом е причината, поради която американският президент Доналд Тръмп назначи пенсионирания генерал Джон Кели за нов началник на своя кабинет, заяви висш служител от президентската администрация, цитиран от Асошиейтед прес.\r\n\t \r\n\tКели, който досега беше министър на вътрешната сигурност, ще заеме новия си пост утре и ще смени Райнс Прибъс, който беше началник на президентския кабинет шест месеца.\r\n\t \r\n\tДиректорът по бюджета на Белия дом Мик Мълвени каза, че Прибъс е бил \"страшно ефективен, но вероятно малко по-отпуснат и независим по отношение на начина, по който е ръководел канцеларията\", отколкото е искал Тръмп.\n\n\r\n\t \r\n\tМълвени заяви по телевизия Си Ен Ен, че президентът, изглежда, иска \"малко повече дисциплина, малко повече ред и се радва да работи с генерали\".", "date": "2017.07.31", "title": "Тръмп иска повече дисциплина и ред в Западното крило"}
{"url": "http://www.mediapool.bg/london-nyama-da-svalya-danatsi-zaradi-brekzit-news267330.html", "text": "След Брекзита, Великобритания не смята да сваля данъците си под средните европейски нива, за да запази конкурентоспособността си, и възнамерява да запази социалния, икономическия и културен модел на Европейския съюз, независимо че няма да е част от общността. Това заяви британският министър на финансите Филип Хамънд и нтервю за френския вестник \"Монд\", публикувано през уикенда и цитирано от световните агенции в понеделник.\r\n\tСамият той през януари предположи, че на Великобритания може да й се наложи да промени икономическия си модел, за да запази конкурентоспособността си, в случай че напусне ЕС, без да е подсигурила споразумение за достъп до пазарите.\r\n\tСего Хамънд коментира, че плановете и визията на Лондон не стане нелоялен конкурент на Евросъюза.\r\n\tДанъците нарастват като процент от британската икономика, което ги поставя точно в средата на европейските равнища.\r\n\t\"Ние не искаме да променяме това, дори и след като напуснем Европейския съюз\", коментира финансовият министър.\n\n\r\n\tЧесто се говори, че Лондон би обмислил да се впусне в нечестна конкуренция при фискалната регулация. Това не е нашият план, нито нашата визия за бъдещето\", посочи Хамънд.\r\n\tПо думите му дори и след като напусне ЕС, Обединеното кралство ще поддържа социален, икономически и културен модел, който ще бъде отличително европейски.", "date": "2017.07.31", "title": "Лондон няма да сваля данъци заради Брекзит"}
{"url": "http://www.mediapool.bg/prodazhbite-v-germaniya-s-nai-barz-rastezh-ot-osem-mesetsa-news267331.html", "text": "Германските потребители остават основния стълб за растежа на най-голямата европейска икономика, като продажбите на дребно през юни са се увеличили с най-бърз темп от осем месеца, а незаетите работни мета са достигнали рекорден максимум, предаде ДПА, цитирана от БТА в понеделник.\r\n\tПродажбите на дребно са скочили повече от очакваното с 1.1 на сто или близо два пъти над растежа от 0.5 на сто, отчетен през май, съобщи Федералната статистическа служба.\r\n\tПотребителското доверие сред германците остава изключително високо, посочва нюрнбергският институт Ге Еф Ка (GfK). Миналата седмица институтът публикува предварителния си индекс на потребителското доверие, за който се очаква през август да скочи до 16-годишен максимум от 10.8 на сто.\r\n\tУвеличението през юни е най-силното от октомври миналата година и дава нов сигнал за доброто състояние на националната икономика.\r\n\tАнализаторите очакваха умерен растеж от 0.2 на сто миналия месец.\n\n\r\n\tЗаетостта в Германия е достигнала най-високото си равнище от обединението на страната преди 27 години, повишавайки се с 1.5 на сто или 657 000 души до 44.2 милиона през юни, сочат статистически данни.\r\n\tПодчертавайки силата на трудовия пазар, Федералната служба по труда обяви, че незаетите работни места в страната са достигнали рекорден максимум през юли. Индексът BA-X на ведомството, който отчита търсенето на работна ръка, е нараснал с 3 процентни пункта до 238 пункта този месец, като стабилно се повишава от 2014 година.", "date": "2017.07.31", "title": "Продажбите в Германия с най-бърз растеж от осем месеца"}
{"url": "http://www.mediapool.bg/yotinger-e-protiv-obshtoevropeisko-spirane-na-benzinovite-i-dizelovi-koli-news267334.html", "text": "Представителят на Германия в Европейската комисия Гюнтер Йотингер заяви, че ще бъде неправилно да се определя общоевропейска крайна дата за спиране на продажбите на автомобили с бензинови и дизелови двигатели, предаде Асошиейтед прес.\r\n\tВеликобритания обяви миналата седмица планове да забрани продажбата на такива коли от 2040 година, следвайки подобни решения във Франция и Норвегия. Германия, която е лидер в автомобилостроенето, обаче не е склонна да последва примера им.\r\n\tМиналата седмица германският министър на транспорта Александър Добринт коментира, че все още е твърде рано да се погребва двигателят с вътрешно горене и все още не се знае дали въглеродно-неутралните синтетични горива няма да бъдат също толкова добро решение, колкото технологиите за електрически батерии.\r\n\tЙотингер, който в предишния състав на Еврокомисията отговаряше за енергетиката, а сега за бюджета, посочва пред германския в. \"Райнише пост\", че към този момент е твърде преждевременно и неправилно да се определя единна европейска дата за отказване от двигателите с вътрешно горене.\r\n\tСтрани като Полша все още произвеждат повечето си електроенергия от въглища. Ако те преминат към електромобили твърде рано, то това няма да помогне за борбата с климатичните промени, тъй като ще увеличи емисиите на въглероден диоксид, отбелязва еврокомисарят, цитиран от АП и БТА.\n\n\r\n\tПред дни Добринт обяви създаването на фонд на стойност стотици милиони евро, който трябва да помогне на градовете да развият и оптимизират транспортната си инфраструктура и трафика, без да забраняват дизеловите автомобили.\r\n\t\"Все още ни предстоят технологични решения\", каза министърът, допълвайки, че макар електрическите автомобили да са бъдещето, все още не е ясно дали те са готови за масовия пазар.\r\n\tВ петък вечерта обаче американският производител \"Тесла\" (Tesla) представи наполовина по-евтини от досегашните си електромобили. Първите електромобили Модел 3 бяха доставени на своите 30 собственици - всичките служители на компанията.\r\n\tПрезидентът и главен изпълнителен директор на компанията Илон Мъск се появи на сцената зад волана на яркочервен Модел 3. Силуетът наподобява на Модел Ес - спортното купе от тази гама – но малко по-малък, с по-опростена концепция и наполовина по-евтин. Цената на базовия модел е 35 000 долара, а възможното изминато разстояние с едно зареждане на батерията е 350 километра.\r\n\tПодобно на предишните два модела – Ес и Екс, Тройката е изцяло електрически и разполага с автоматична система на управление, което го прави отчасти автономен. За да създаде по-евтина кола, Тесла е използвала по-малко алуминий и повече стомана, като е премахнала някои елементи.\r\n\tКомпанията се похвали с над един милион нови поръчки, най-вече в Съединените щати. Потенциалните клиенти могат да внесат 1000 долара възстановим депозит, за да влязат в списъка за покупка на Модел 3. Хората, които си резервират кола сега, ще я получат вероятно в средата на 2018 г., обясниха от \"Тесла\".", "date": "2017.07.31", "title": "Йотингер е против общоевропейско спиране на бензиновите и дизелови коли"}
{"url": "http://www.mediapool.bg/napadnatiyat-zhurnalist-ivo-nikodimov-beshe-izpisan-ot-vma-news267335.html", "text": "Журналистът от БНТ Иво Никодимов, който бе нападнат и бит в Борисовата градина в София преди седмица, бе изписан в понеделник от Военнмедицинската академия (ВМА).\r\n\tТова съобщи самият той в профила си във Фейсбук, изказвайки специални благодарности на екипа на болницата и лично на директора й Венцислав Мутафчийски \"за професионалното и приятелско отношение\".\r\n\tНикодимов бе нападнат от трима непознати преди седмица на алея \"Яворов\", като вследствие на инцидента бе счупен носът му, което наложи операция.\r\n\tЗасега по случая няма задържани, въпреки че журналистът бе видял лицето на един от нападателите си и полицията му предостави сериозен обем снимки на хора от столичния крими контингент. Основната версия е непредизвикана агресия по хулигански подбуди.", "date": "2017.07.31", "title": "Нападнатият журналист Иво Никодимов беше изписан от ВМА"}
{"url": "http://www.mediapool.bg/putin-obnarodva-zakon-zabranyavasht-ueb-uslugi-za-dostap-do-blokirani-saitove-news267336.html", "text": "Президентът Владимир Владимир Путин обнародва закон, забраняващ използването в Русия на \"анонимайзери\" - уеб услуги, позволяващи анонимен достъп до блокирани в страната сайтове, съобщи Франс прес.\r\n\tТекстът беше одобрен от двете камари на руския парламент в края на юли и се очаква да влезе в сила на 1 ноември. Той беше публикуван в сайта за официално разпространение на правни документи на руските власти.\r\n\tОпределян от много руски интернет компании като неясен и рестриктивен, законът забранява на собствениците на \"анонимайзери\"да предоставят достъп до тези услуги на руска територия, ако те се използват за достъп до блокирани сайтове в Русия.\r\n\tРуската агенция за контрол на телекомуникациите Роскомнадзор ще бъде натоварена да състави списък с услугите за \"анонимизиране\" и ще има право да ги блокира в Русия, ако не спазват забраната.\r\n\tРоскомнадзор ще сътрудничи и със силите на реда и силите за сигурност, за да получава информация за услугите, позволяващи достъп до блокирани сайтове.\n\n\r\n\tДен след приемането на закона в руската Дума (долната камара на парламента) хиляда руснаци демонстрираха в Москва в знак на протест срещу засилването на контрола и ограниченията в интернет.\r\n\tОсвен това в края на юли руският парламент прие закон, задължаващ потребителите да се идентифицират с телефонен номер, за да ползват услуги за електронни съобщения в интернет.", "date": "2017.07.31", "title": "Путин обнародва закон, забраняващ уеб услуги за достъп до блокирани сайтове"}
{"url": "http://www.mediapool.bg/pod-5-ot-firmite-otselyavat-poveche-ot-pet-godini-news267333.html", "text": "Под 5 на сто от фирмите, създадени през 2010 г., продължават да работят и през 2015 г. За последните пет години са се раждали средногодишно по 11.9% от броя на съществуващите вече предприятия. Най-жизнени са били фирмите за производство на електрическа и топлинна енергия и за горива. Най-много нови дружества са били създадени в сектора за производство на части за автомобили, а най-много фалити е имало при брокерите на имоти. Това показва проучване на НСИ за демографията на предприятията за периода 2010 - 2015 г., обявено в понеделник.\r\n\t\r\n\tНай-висок относителен дял имат новосъздадените фирми в сектор \"Търговия; ремонт на автомобили и мотоциклети\". Средно за периода 2011 – 2015 г. този дял е 44.2%. Това е логично предвид навлизането на много чужди инвестиции в този сектор и изграждането на редица мощности за производство на компоненти за автомобилната индустрия. През изминалия период секторът се превърна в един от водещите за растежа на българската икономика, тъй като над 80% от продукцията му е предназначена за износ.\r\n\tСъвсем обясними са данните на НСИ, че през последните пет години най-нисък е делът на създадените нови предприятия в сектора на добивната промишленост - едва 0.1% средно за периода. В този сектор няма инвеститорски интерес, а дори и малкото български предприятия, които решават да вложат средства в развитие на нови находища, срещат съпротивата на местната власт и гражданите, които се притесняват от унищожаване на природата. Последният такъв случай е с добива на злато в Трън.\r\n\t\n\n\r\n\tКато цяло структурата на родените предприятия по икономически сектори остава относително стабилна през петгодишен период, посочват от НСИ.\r\n\tПрез наблюдавания период от 2011 до 2015 г. най-голям е броят на новородените предприятия, които не са наемали работна ръка.\r\n\tПрез 2015 г. регистрирани са общо 339 175 предприятия, като близо половината от тях са били без нает персонал, а други (40.1%) са имали между един и четирима работника.\r\n\tИнтересен факт е, че броят на заетите в групата предприятия с над 10 наети съставлява 69.5% от заетите в периода 2011 - 2015 г., докато делът на предприятията в тази група е едва 8% от общия брой активни предприятия. И обратно - срещу големия брой активни предприятия в групата с без персонал (44.9%), стои малък брой заети лица - 6.3% от общия брой на заетите страната, отбелязват от НСИ.\r\n\t\r\n\tОт всички родени през 2014 г. предприятия 80.8% оцеляват една година по-късно, като в групата с \"10 и повече наети\" този относителен дял е 90.2%.\r\n\tПрез 2014 г. са създадени 39 333 фирми, като от тях 31 779 са преживели успешно 2015 г. Най-висок е делът на оцелелите предприятия в сектор \"Създаване и разпространение на информация и творчески продукти; далекосъобщения\" (88.8%), а най-нисък - в сектор \"Операции с недвижими имоти\" (67.2%), показва проучването на НСИ.\r\n\tОт 2010 г. с отдалечаване от годината на раждане се наблюдава тенденция на намаляване на броя на оцелелите предприятия. Така делът на фирмите, родени през 2010 г. и все още активни през 2015 г. е едва 4.8 на сто.\r\n\tНай-жизнеспособни са предприятията от сектор \"Производство и разпределение на електрическа и топлинна енергия и на газообразни горива\", където делът на единиците, оцелели през петгодишния период, е 10.5%.\r\n\tВ три сектора са концентрирани близо две трети от всички заети през 2015 г. Това са \"Търговия; ремонт на автомобили и мотоциклети\"(37.1%), \"Преработваща промишленост\" (15.4%) и \"Хотелиерство и ресторантьорство\" (11.6%), сочат данните на НСИ.\r\n\t\r\n\tСлед като три години имаше ръст на заетите на трудов договор или на държавна служба, през 2016 г. тази тенденция се пречупва и броят на работещите на заплата намалява до 2.232 млн. души, което е спад с близо 22 000 за една година, показва проучване на НСИ за пазара на труда за миналата година.\r\n\tЕдна от причините за това може да е сериозният спад на чуждите инвестиции. През 2016 г. преките вложения, издаващи отвън, са 682 млн. евро (1.5% от БВП), което е спад с близо 60% (над 1 млрд. евро) спрямо година по-рано, по данни на БНБ, които са предварителни и е възможно да претърпят корекция. Друга причина за намалението на работещите може да е оптимизация на персонала в редица сектори на икономиката, заради навлизането на ИТ технологиите. Третата причина, която се посочва от бизнеса и синдикатите, е продължаващата емиграция на българите към Западна Европа.\r\n\tНай-голямо е намалението на работещите в строителството - с над 13 хил. до 114 хил. души в края на 2016 г, при производството на текстил и кожени изделия - с близо 7.5 хил., до 113 хил. души, в здравеопазването – с близо 4000 до 104.5 хил. души, при продажбата на имоти – с 1300 до 18 923.\r\n\tВ същото време в секторите, които дърпат икономиката през последните години и бизнеса се оплаква от недостиг на кадри, заетите се увеличават. Очаквано най-голям е ръстът в предприятията, произвеждащи части за автомобили - с 11 хил., до 384 хил. души. Увеличава се и броят на заетите във финансовия сектор и застраховането с близо 6.4 хил. души за година и заетите в бранша достигат до 54 хил. в края на 2016 г. Работещите в ресторантите и хотелите са нараснали 3.5 хил. и достигат 109.7 хил. души в края на миналата година.", "date": "2017.07.31", "title": "Под 5% от фирмите оцеляват повече от пет години"}
{"url": "http://www.mediapool.bg/iranskite-poklonnitsi-se-vrashtat-v-sauditska-arabiya-sled-minalogodishniya-boikot-news267352.html", "text": "Близо 90 000 иранци се очаква да участват в хаджа в Мека тази година, съобщи Ройтерс. Миналата година Техеран бойкотира поклонението на фона на напрежението със Саудитска Арабия.\r\n\tВ обръщение към организаторите на хаджа, иранският върховен водач аятолах Али Хаменей каза вчера, че иранците никога няма да забравят \"катастрофалните събития\" през 2015 година. Той призова Саудитска Арабия да гарантира сигурността на всички поклонници.\r\n\t\"Сериозна и постоянна грижа за ислямската република е опазването на сигурността, честта, благополучието и комфорта на всички поклонници, особено на иранците\", каза Хаменей, цитиран в официалния му уебсайт.\r\n\t\"Сигурността на хаджа е отговорност на страната, където се намират двете светилища\", каза той.\r\n\tИран бойкотира хаджа миналата година, след като стотици хора, много от които иранци, загинаха в блъсканица по време на поклонението в Саудитска Арабия през 2015 г. и след като двете страни скъсаха дипломатическите си отношения в началото на 2016 г. заради погром в саудитското посолство в Техеран, извършен от ирански демонстранти.", "date": "2017.07.31", "title": "Иранските поклонници се връщат в Саудитска Арабия след миналогодишния бойкот"}
{"url": "http://www.mediapool.bg/seul-pravi-preotsenka-na-spogodbata-s-tokio-za-zhenite-za-udovolstvie-news267353.html", "text": "Южна Корея започна официална процедура за преоценка на сключеното от предишното правителство оспорвано споразумение с Токио за \"жените за удоволствие\" - сексуалните робини на японската имперска армия, предаде Франс прес.\r\n\tТози въпрос от десетилетия е проблем в отношенията между Сеул и Токио, тъй като мнозина южнокорейци смятат, че той е символ на жестокостите и насилието, на които японците са подложили страната им по време на колониалното владичество - от 1910 до 1945 г.\r\n\tПовечето историци са на мнение, че около 200 000 жени - главно корейки, но също така китайки, индонезийки и представителки на други азиатски народи, са били изпратени насила в публичните домове на японската армия.\r\n\tПрез декември 2015 г. Южна Корея и Япония сключват \"окончателно и необратимо\" споразумение, според което Япония поднася \"искрени извинения\" и изплаща един милиард йени (7,5 милиона евро) обезщетения на фондация с цел подпомагане на малкото все още живи \"жени за развлечение\" от Южна Корея.\r\n\tПроцедурата, довела до подписване на тази спогодба от консервативното правителство на отстранената президентка Пак Гън-хе, ще бъде анализирана от специална комисия, започнала работа в понеделник, заяви външното министерство. Очаква се резултатите да бъдат оповестени до края на годината. Оценката на споразумението бе част от предизборните обещания на новия левоцентристки президент Мун Дже-ин.\n\n\r\n\tЮжнокорейците, настроени против спогодбата, смятат, че тя има твърде ограничено действие и Токио не изпълнява в достатъчна степен поетите ангажименти.\r\n\tШефът на деветчленната комисия О Тай-кю увери, че екипът му цели да установи по-специално \"дали мнението на жертвите е отразено изцяло в споразумението\".\r\n\tТова решение ще затрудни отношенията с Токио в момент, когато двете страни - съюзнички на Вашингтон, са изправени пред нарастващите заплахи на Северна Корея.\r\n\tОткакто е подписана спогодбата, Токио неспирно упражнява натиск върху Сеул, за да бъде премахната статуята на млада жена, издигната пред посолството на Япония в Сеул - монументът символизира страданията на \"жените за удоволствие\".\r\n\tМеждувременно в Южна Корея бяха поставени други подобни статуи - включително пред японското консулство в Пусан, заради която Токио наскоро отзова за три месеца своя посланик.\r\n\tТрийсет и седем все още живи \"жени за удоволствие\" отказаха да приемат обезщетенията, предложени от Япония.", "date": "2017.07.31", "title": "Сеул прави преоценка на спогодбата с Токио за \"жените за удоволствие\""}
{"url": "http://www.mediapool.bg/svobodnoto-dvizhenie-na-hora-mezhdu-velikobritaniya-i-es-shte-priklyuchi-prez-mart-2019-news267354.html", "text": "Свободното движение на хора между Великобритания и Европейския съюз ще приключи през март 2019 г., когато бъде финализиран Брекзитът, заяви днес говорител на премиера Тереза Мей, цитиран от Ройтерс.\r\n\tМиналата седмица финансовият министър Филип Хамънд каза, че няма да има незабавни промени в имиграционните правила, когато Великобритания напусне блока.\r\n\tДруги подробности за имиграционната система на острова след Брекзит ще бъдат оповестени, когато му дойде времето. Погрешно е да се спекулира какви ще бъдат те или да се внушава, че свободното движение ще продължи, както е сега, каза говорителят.\r\n\tСлед като членове на екипа на Мей направиха противоречиви изказвания последните дни за правителствените планове за Брекзит, говорителят каза, че позицията на Лондон е тази, която бе изложена през януари от премиера.", "date": "2017.07.31", "title": "Свободното движение на хора между Великобритания и ЕС ще приключи през март 2019"}
{"url": "http://www.mediapool.bg/es-izrazi-bezpokoistvo-za-sadbata-na-demokratsiyata-vav-venetsuela-news267355.html", "text": "ЕС изрази безпокойство за съдбата на демокрацията във Венецуела след вчерашните съпътствани от насилие избори за Учредително събрание, които бяха разкритикувани в чужбина и отхвърлени от опозицията, предаде Франс прес.\r\n\tПо данни на властите най-малко 10 души бяха убити вчера в сблъсъци между силите на реда и протестиращи срещу президента Николас Мадуро, отбелязва Ройтерс.\r\n\t\"Европейската комисия изразява сериозни съмнения дали може да се признае резултатът от изборите\", каза говорителка на ЕК в Брюксел.\r\n\t\"Едно Учредително събрание, избрано при съмнителни обстоятелства, често пъти съпроводени с насилие, не би могло да е част от решението\", заяви Мина Андреева, която изрази безпокойство за \"съдбата на демокрацията\" във Венецуела.\r\n\tИспания вече обяви, че \"няма да може да признае и да приема за законни юридическите актове на това Учредително събрание\".\n\n\r\n\tЕС \"осъжда прибягването до прекомерна и непропорционална сила от венецуелските сили за сигурност\", каза Андреева.\r\n\t\"Правителството на Венецуела носи отговорността да гарантира спазването на върховенството на закона и основните права като свободата на словото и правото на мирно събиране\", добави тя.\r\n\tПредседателят на Европейския парламент Антонио Таяни заяви, че институцията \"няма да признае тези избори\" за Учредително събрание и осъди \"антидемократичната природа\" на венецуелското правителство.", "date": "2017.07.31", "title": "ЕС изрази безпокойство за съдбата на демокрацията във Венецуела"}
{"url": "http://www.mediapool.bg/vissh-frenski-sad-naredi-da-se-podobryat-usloviyata-za-migrantite-v-kale-news267356.html", "text": "Висшият френски административен съд - Държавният съвет, нареди на правителството и на местните власти на Кале да осигурят питейна вода и санитарни възли на стотиците намиращи се там мигранти, предаде Франс прес.\r\n\t\"Мигрантите са в състояние на изтощение и нищета, нямат достъп до питейна вода, душове и тоалетни и поради това не могат да се измият и да перат дрехите си. В резултат страдат от краста или импетиго, от различни здравословни нарушения, свързани с лоша хигиена, от възпалени рани и тежки психически травми\", заявява Държавният съвет.\r\n\tНа 26 юни административният съд в северния град Лил отхвърли създаването на нов приемен център за мигранти в Кале, но нареди да се вземат мерки да им се помага на място.\r\n\tСъдът също така нареди на областния управител да организира за желаещите мигранти транспорт до приемни центрове във Франция, в които има свободни места.\r\n\tВътрешното министерство и кметството на Кале обжалваха това решение, защото се опасяват от повторно възникване на незаконни мигрантски лагери като бившия бидонвил в Кале, станал известен като \"Джунглата\", който бе разрушен миналата есен. Обжалванията им обаче бяха отхвърлени от Държавния съвет.\n\n\r\n\tВ Кале в момента има между 400 и 700 мигранти.", "date": "2017.07.31", "title": "Висш френски съд нареди да се подобрят условията за мигрантите в Кале"}
{"url": "http://www.mediapool.bg/parvi-targove-za-svobodniya-kapatsitet-na-gazoprovoda-opal-news267357.html", "text": "Търговете за свободните дневни мощности на газопровода ОПАЛ (OPAL), съединяващ Северен поток с газопреносните системи на Централна и Западна Европа, започват на 1 август и ще са за количества с доставка следващия ден, съобщи операторът на газопровода \"ОПАЛ Газтранспорт\" (OPAL Gastransport), цитиран от руската агенция ТАСС.\r\n\tТова става възможно след като преди десетина дни Съдът на ЕС и Върховният областен съд на Дюселдорф отмениха временните мерки за използването от \"Газпром\" на мощностите на газопровода ОПАЛ, наложени по искане на полската PGNiG. Впоследствие германият енергиен регулагор разреши достъпа до допълнителните мощности на газопровода.\r\n\tПо този начин отново започва да действа разрешението на Европейската комисия от 2016 г., според което \"Газпром\" получи достъп до 90 процента от мощностите на ОПАЛ, чийто годишен капацитет е 36 млрд. куб. м .\r\n\t\"Това позволява на \"ОПАЛ Газтранспорт\" да продава неизползваемите преди това мощности на ОПАЛ, се казва в съобщението на оператора.\r\n\tПървите търгове за дневни мощности на ОПАЛ ще се проведат на платформата PRISMA.\n\n\r\n\tДо миналата година руският монополист можеше да използва само половината от мощностите на ОПАЛ, който е на практика връзката на \"Северен поток\" с Централна и Източна Европа. След разрешението на Европейската комисия от миналата година \"Газпром\" получи достъп до почти целия обем на тръбопровода, а останалите мощности беше решено да се предоставят на търг.\r\n\tПолската компания PGNiG и полското правителство обаче се обърнаха към Съда на ЕС и обжалваха решението. В рамките на производството бяха взети обезпечителни мерки, с които решението на ЕК бе спряно, но те бяха вдигнати.", "date": "2017.07.31", "title": "Първи търгове за свободния капацитет на газопровода ОПАЛ"}
{"url": "http://www.mediapool.bg/bulgaria-v-bitka-za-sedalishteto-na-evropeiskata-agentsiya-po-lekarstvata-news267358.html", "text": "Министерският съвет е внесъл кандидатурата на София за седалище на Европейската агенция по лекарствата  и предлага ведомството да бъде настанено в София Тех Парк.\r\n\tВ момента седалището на агенцията се намира във Великобритания и след Брекзит се търси нов домакин. Сред кандидатите за седалище на ЕМА са още Стокхолм, Милано, Амстердам, две места в Белгия - Дигем (Фландрия) и Льовен-ла-ньов (Валония). Своя кандидатура преди десетина дни обяви и Румъния.\r\n\tПо време на служебното правителство за кратко се обсъждаше  на България и Румъния, която да увеличи шансовете ни за домакинство, но след идването на третото правителство “Борисов“ здравният министър Николай Петров обяви, че ще имаме .\r\n\t“Това решение отразява ангажимента на България към общите европейски ценности и основополагащи принципи, както и волята на нашата страна да продължи да допринася конструктивно за утвърждаването на целите на европейските политики, включително в областта на общественото здраве”, се посочва в официално писмо на министър-председателя Бойко Борисов до председателя на Европейския съвет Доналд Туск и до председателя на Европейската комисия Жан-Клод Юнкер. В писмото се изтъкват предимствата на българската столица като локация за ЕМА и се изразява очакване кандидатурата на София да бъде посрещната и оценена положително.\r\n\tДо 30 септември Европейската комисия ще извърши преглед на внесените кандидатури. Решението за новия дом на ЕМА трябва да бъде взето през ноември.\n\n\r\n\t“България има добри икономически и социални перспективи, стабилно икономическо развитие, бързо разрастващ се пазар на труда и силно проевропейски обществени нагласи“, се казва в мотивите на кандидатурата ни. Те съдържат и предимствата на страната ни по шестте критерия, по които Европейската комисия ще вземе решение за преместването. Специално място в аргументацията се отделя на сектора на информационни технологии, който нараства средно със 7.3 процента годишно.\r\n\t“Централата на ЕМА в София ще бъде интегрална част от високотехнологичната среда в \"София Тех Парк\", който е стратегически проект за българската държава и Европейския съюз“, се посочва в съобщението на Министерския съвет.\r\n\tКато друго предимство се посочва, че България има утвърдени традиции и добре известна експертиза във фармацевтичния и медицинския сектор, както и в областта на медицинското образование.\r\n\t“Твърдият ангажимент на България да насърчава изследванията и иновациите в тези области представлява още един солиден аргумент за преместването на ЕАЛ в София. Икономически привлекателните услуги в образованието, здравните грижи и условията за живот ще осигурят безпрепятствена и ефективна във финансово отношение релокация на ЕАЛ”, посочва в писмото си премиерът Борисов.\r\n\tТой изразява убеждението си, че предстоящото решение за релокация на базираните в Лондон агенции трябва да отчете заключенията на Европейския съвет от 2003 г. и 2008 г., ясно формулиращи приоритета, който трябва да бъде даван на постигането на географски баланс при разпределянето на агенциите на ЕС. “Вярвам, че зачитането на този ангажимент ще укрепи справедливостта на процеса на вземане на решение и неговия резултат. В допълнение, това решение ще засили положителния образ на ЕС като Съюз на справедливостта, солидарността и ангажимента към истинската кохезия”, изтъква Борисов.\r\n\tПонастоящем сградата на бъдещата централа на ЕАЛ е на етап планиране. Тя ще бъде напълно функционална към датата на преместване на агенцията, но не по-късно от първи януари 2019 г. Цялостната застроена площ на централата ще надвишава 30 000 квадратни метра.\r\n\tКато предимство се посочва, че бъдещата централа на ЕМА е на по-малко от 10 минути от летище София, което обслужва 83 международни дестинации и е в състояние да покрие пътническите изисквания на европейските експерти, които ще участват в научните комитети на агенцията и в 34-те работни органи на консултативните групи.\r\n\t“Столицата разполага с 12 000 хотелски стаи от различни категории, 5000 от които се намират на по-малко от 4 км от локацията на агенцията. Децата на 890-те служители на ЕМА ще имат право на безплатен достъп до училищно образование в държавните и общински училища. Освен това София разполага с мрежа от международни училища с утвърдени отлични стандарти, както и с 22 университета“, посочват от Министерския съвет.\r\n\t“Що се отнася до пазара на труда, социалната сигурност и медицинските грижи България предлага достъп до превантивно здравеопазване и промоционални програми за служителите на ЕМА, техните деца и съпрузи в добре развитата мрежа от 59 здрави заведения за активно лечение в София\", се казва още в мотивите.", "date": "2017.07.31", "title": "България в битка за седалището на Европейската агенция по лекарствата"}
{"url": "http://www.mediapool.bg/rumanskite-vlasti-razkriha-nelegalen-lager-s-migranti-krai-timishoara-news267359.html", "text": "Четиридесет и двама мигранти от Сирия, Ирак и Иран бяха заловени в понеделник от румънските власти в нелегален лагер в периферията на град Тимишоара в западната част на страната, предаде агенция Аджерпрес, цитирана от БТА. Мигрантите са били отведени в централата на Окръжния инспекторат на полицията за проверка.\r\n\tТова са хора, които са потърсили убежище в Румъния и са подали молби за форма на международна закрила в центрове на територията на Румъния, заяви говорителят на Окръжния инспекторат на полицията в Тимиш Йонуц Боканча. По думите му сред тях има и деца.\r\n\tСъдебни източници заявиха пред Аджерпрес, че мигрантите са пристигнали в Румъния от Сърбия и искат да заминат за Германия.", "date": "2017.07.31", "title": "Румънските власти разкриха нелегален лагер с мигранти край Тимишоара"}
{"url": "http://www.mediapool.bg/shofyor-pushil-marihuana-se-zabi-v-dvor-v-sofiya-news267360.html", "text": "28-годишен шофьор влезе с колата си в двор в столичния кв. \"Христо Ботев\", съобщиха от МВР в понеделник.\r\n\tСигнал за инцидента е подаден малко след 14.30 часа. При катастрофата леко са пострадали жена и дете, допълват от полицията.\r\n\tЖената е откарана в болница с наранявания по ръката и след преглед е освободена за домашно лечение. Детето е прегледано от екипа на \"Спешна помощ\", който констатирал единствено шок.\r\n\tДошлите на мястото полицаи са установили, че катастрофиралият шофьор няма книжка. Пробата за алкохол била отрицателна, но тестът за наркотици показал положителен резултат за марихуана.\r\n\tМеждувременно от вътрешното министерство съобщиха за куриозен случай във Велинград, при който пиян шофьор предложил подкуп на полицаи от 11 лева на стотинки, след като дрегерът отчел 2.83 промила алкохол в кръвта му. Мъжът е задържан.", "date": "2017.07.31", "title": "Шофьор, пушил марихуана, се заби в двор в София"}
{"url": "http://www.mediapool.bg/spets-zveno-shte-pomaga-na-tets-za-otlagane-na-po-strogite-ekoemisii-news267362.html", "text": "Енергийният министър Теменужка Петкова е разпоредила във ведомството да се създаде звено, което да оказва предварителна помощ на български въглищни централи при подготовката на исканията им пред Брюксел за получаване на отсрочка за повишаване на нивата за пречистване на изхвърляните във въздуха серен двуокис, азотен окис, живак и фини прахови частици\r\n\tЗа създаването на това звено Петкова говори от около три месеца, след като на 28 април 2017 г., въпреки съпротивата на България и още седем държави, специален комитет на страните членки на ЕС прие Референтен документ за прилагане на най-добрите налични техники за изгаряне на различни видове гориво от европейските електроцентрали (LCP BREF). В понеделник – 31 юли, обаче  да приведе в действие заключенията от този документ и това форсира създаването на звеното. Решението на Брюксел предстои да бъде публикувано в официалния вестник на ЕС, след което горивните инсталация с мощност над 50 МВ ще имат шест месеца да поискат изключение от правилата, които принципно трябва да бъдат въведени до 2022 г.\r\n\tКандидатстването за т. нар. дерогация от новите екоправила ще става пред българската Изпълнителна агенция по околна среда (ИАОС), която ще координира заявленията с Европейската комисия. Основание за разрешаване на отлагателното въвеждане на екоизискванията ще е ако цената за инвестициите в очистващи инсталации е прекалено висока спрямо ползите за населението и природата.\r\n\tРазпореденото от Петкова звено ще е вид междинно. То ще помага на въглищните централи да изготвят технико-икономическите анализи в защита на исканията за изключение, както и ще има готовност да обсъди с операторите конкретни действия пред ИАОС. Не е задължително ТЕЦ-овете да съгласуват действията си това звено, ако се чувстват достатъчно подготвени, могат и директно да си задвижат процедурата за дерогация пред ИАОС.\r\n\tОт енергийното министерство посочват, че българските топло-електрически централи трябва да изготвят необходимата документация и да кандидатстват за получаване на дерогация за възможно най-дълъг период.\n\n\r\n\tСтановището на минната и енергийната индустрия е, че повишените екоизисквания налагат инвестирането на около 1 млрд. лв. в нови очистващи инсталации за кратък срок от време, което ще доведе до поскъпването на тока в страната и така българската промишленост ще стане по-неконкурентна. Според изчисления на държавната ТЕЦ \"Марица Изток 2\", при влизане в сила на новите правила токът й ще поскъпне от 27 до 35 процента.\r\n\tПредполага се, че българските ТЕЦ ще искат от Брюксел безсрочна дерогация, каквато възможност има, но надали ще получат такава. Най-вероятно различните централи ще получат различни отсрочки, но досега коментираните очаквания не отиват по-далеч от 2030 г.\r\n\tДругият вариант е да бъдат затворени повечето въглищни електроцентрали в страната, което би означавало без работна да останат над 12 хил. души пряко и косвено заети в дейността на въглищните централи.\r\n\tОт \"Грийнпийс\" коментираха в понеделник, че приемането на новите екологични изисквания за въглищните централи е възможност да се затворят най-мръсните ТЕЦ в Европейския съюз.\r\n\tОт Еврокомисията посочиха, че над 30 процента от гражданите на ЕС са изложени на замърсяване на въздуха над пределно допустимите норми. Това води до преждевременната смърт на над 400 хиляди европейци. Новите еконорми засягат 3500 енергийни мощности в 28-те държави от Евросъюза. Те изхвърлят 42 процента от емисиите на серен двуокис, 18 на сто от азотния окис, 4 процента от фините прахови частици и 39 на сто от живака.\r\n\tОт \"Грийнпийс България\" коментираха, че България вместо да се подготви за прехода към нисковъглеродна икономика и въвеждането на най-новите технологии в енергетиката, предпочита да използва всяка възможност да удължи живота на централите.\r\n\t\"Това противопоставяне от страна на държавата и синдикатите само отлага неизбежните реформи, които са така необходими в цялата въглищна индустрия в страната. Макар да сме закъснели, все още имаме възможност да започнем активна работа по разработването на дългосрочна стратегия за прехода на страната отвъд въглищата. Върху това трябва да са фокусирани усилията на страната ни, а не върху продължаване на живота на остарели и замърсяващи централи“, коментира Теодора Стоянова от \"Грийнпийс- България\".\r\n\tВъведените стандарти може да изглеждат много по-рестриктивни, но всъщност са базирани на това, което вече постигнато от електроцентрали в Европа и по света, отбелязва екоорганизацията. Централите имат четири години да инвестират в мерки, които да намалят количеството вредности, които отделят, или да затворят. В същото време, страните имат възможност да адаптират техните енергийни системи към новите изисквания и да гарантират, че социалните и икономически последици върху потърпевшите въглищни общности ще са минимални.\r\n\tДоклад, публикуван миналата година показа, че повече от половината въглищни централи в Европа са получили дерогации, които им позволява да работят, въпреки че не са направили нужните инвестиции и продължават да замърсяват над допустимите норми. Такъв е случаят с няколко въглищни централи в България, сред които ТЕЦ-овете на бизнесмена Христо Ковачки \"Русе-изток\", \"Брикел\", \"Бобов дол\" и \"Марица 3\", както и ТЕЦ \"Девен\" на \"Солвей-Соди\".", "date": "2017.07.31", "title": "Спец звено ще помага на ТЕЦ за отлагане на по-строгите екоемисии"}
