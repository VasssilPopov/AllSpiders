{"url": "http://www.mediapool.bg/sotsialistite-v-albaniya-specheliha-izborite-news265779.html", "text": "Управляващата Албанска социалистическа партия е спечелила проведените в неделя парламентарни избори, става ясно от предварителните резултати от вота, цитирани от бТВ.\r\n\tПартията на премиера Еди Рама получава между 45 и 49 процента от гласовете, а опозиционната Демократическа партия на Албания – около 30%. По данни на албанския ЦИК избирателната активност е била около 45% – най-ниската от началото на века в Албания.\r\n\tОчаква се изборите да дадат нов старт на отношенията на Албания с Европейския съюз. Премиерът Еди Рама обеща, че ако бъде преизбран, ще поиска Брюксел да започне официални преговори за присъединяване.", "date": "2017.06.26", "title": "Социалистите в Албания спечелиха изборите"}
{"url": "http://www.mediapool.bg/borisov-ot-900-provereni-benzinostantsii-900-softuera-manipulirat-news265813.html", "text": "Битката с контрабандата на горивата отново влезе дневния ред на правителството, след като проверки на данъчните, ГДБОП и ДАНС показали, че софтуерът на бензиностанциите за връзка с приходната агенция масово се манипулира.\r\n\t\"От 900 проверени бензиностанции, 900 софтуера манипулират. Около 1.3 млрд. съм убеден, че ще съберем с общите усилия на данъчните, наблюдаващите прокурори. Никакво контрабандно гориво не трябва да се допуска\", закани се премиерът Бойко Борисов в понеделник, докато коментираше отпускането на безлимитно гориво за полицейските служители.\r\n\tТой се закани още, че за да се спрат тези манипулации, се подготвени законодателни промени.\r\n\t\r\n\tТе предвиждат сегашните трикомпонентни системи за контрол на продажбите на горива по бензиностанциите да бъдат подсилени и да минат ново изпитание в агенцията по метрология, а след това достъпът до фискалните устройства от всяка бензиностанция да става само от оторизирани техници с уникален сервизен ключ, издаден от производителя или вносителя на апарата. От Министерството на финансите, което на 8 юни е качило за обществено обсъждане , са изчислили, че пререгистрацията на фискалните устройства ще струва 420 лв., а вписването на нов апарат по новите изисквания ще излиза 500 лв.\n\n\r\n\tТака при регистрирани 3500 търговски обекта с фискални апарати, те ще трябва да платят 1.750 млн. лв., за да се приведат по новите изисквания.\r\n\t\r\n\tОт финансовото ведомство посочват в мотивите за промените, че това ще доведе до \"приблизително 10 % ръст от приходите в бюджета от ДДС върху продажбите на течни горива, което в абсолютен размер е приблизително 117 млн. лв. годишно\". \"Освен това ще се ограничи нелоялната конкуренция от недобросъвестни търговци с течни горива\", твърди МФ.\r\n\tФинансовият ефект от промяна, оценен от министерството на Владислав Горанов, е далеч по-нисък от посочения от Борисов за 1.3 млрд. лв при засилен контрол върху продажбите на горива.\r\n\tОт Министерството на финансите обясняват, че промените са провокирани от установени при проверки продажби на горива, без те да се отчитат чрез електронните системи с фискалната памет. Това е било възможно чрез прекъсване на връзките/комуникациите между основните елементи на системата, вследствие на което са проточвани и продавани количества горива, които са неотчетени към системата на Националната агенция по приходите (НАП).\r\n\tПо принцип при нарушаване на комуникациите между системите за контрол на количествата в цистерните, на минаващите обеми през бензиноколонката и отчитаните от касовия апарат продажби би трябвало да се блокира работата на целия обект, но при манипулиране на софтуера на фискалното устройство се получава бъг и системата не отчита продажбата към НАП, както би трябвало да прави. Това, освен че лишава бюджета от ДДС и увеличава печалбата на бензиностанциите, но и нарушава конкурентната среда, тъй като създава преимущества и по-ниски цени за някои обекти.\r\n\t\r\n\tЗатова до една година след приемането на нормативните промени бензиностанциите ще са длъжни да изработват предварително одобрена от НАП и Българския институт по метрология схема за всеки конкретен обект за продажби на течни горива, която да отразява всички компоненти на електронната система за продажбата им и връзката между тях (централно регистриращо устройство, средства за измерване на разход, концентратор и нивомерна измервателна система).\r\n\tРемонтите на фискалните устройства ще са възможни само от сервизни техници, които разполагат с уникален сервизен ключ, издаден от производител/вносител. Така няма да може да се оказва влияние върху системите и във всеки момент ще е ясно кой последен е имал досег с устройството.\r\n\tОсвен това вече трябва да е сигурно, че при прекъсване на връзката/комуникацията между отделните компоненти работата на бензиностанцията ще се блокира.\r\n\tПо предварителни данни разходите възлизат на около 500 лева на търговски обект или 1 750 000 лева при регистрирани към настоящия момент 3500 търговски обекта с фискални устройства. Разходите на производителите за преодобряване възлизат на 420 лева на система или общо 14 700 лева при одобрени към момента 35 типа касови апарати, посочват от Министерството на финансите.", "date": "2017.06.26", "title": "Борисов: От 900 проверени бензиностанции, 900 софтуера манипулират"}
{"url": "http://www.mediapool.bg/sadat-otmeni-taksa-smet-v-gabrovo-news265796.html", "text": "Габровският административен съд  определена таксата смет в общината и отмени разпоредбата за размера й според данъчната оценка на имота, съобщиха от Българската стопанска камара в понеделник.\r\n\tРешението обаче подлежи на обжалване в 14-дневен срок.\r\n\tДелото бе образувано по жалба на \"ИСА – Стопанска камара“, Габрово, в която се посочва, че при приемането на наредбата за таксата смет е трябвало да се представят мотиви и методика за определяне на размера на таксата битови отпадъци, а това не е направено и се нарушават законите за местните данъци и такси и за нормативните актове. Освен това не е проведено обществено обсъждане на предложените тарифи.\r\n\tПри приемането на наредбата не са посочени необходимите финансови средства за прилагането й, нито са посочени очакваните резултати от приложението й, смята съдът.\r\n\tВ решението му се отбелязва още, че размерът на таксите в страната трябва да е обвързан с цената на конкретната услуга и затова данъчната оценка на имота не може да бъде основа за изчисляване на определена такса.\r\n\t\"Когато не може да се установи количеството на битовите отпадъци, размерът на таксата се определя в левове на ползвател или пропорционално върху основа, определена от общинския съвет. За да се стигне до приложението на тази разпоредба, обаче, следва да се докаже, че действително е обективно невъзможно установяването на количеството на битовите отпадъци“, посочват от Габровския административен съд.\r\n\tОт БСК припомнят, че България остава единствената страна в ЕС, в която таксата смет се определя не на база европейския принцип \"замърсителят плаща“ (т.е. според количеството отпадъци), а върху данъчната оценка на имота или балансовата стойност на активите.\r\n\tОпределянето на ТБО на база данъчна оценка на имота или балансова стойност на активите се превръща във втори имотен данък. В резултат на това, високотехнологични предприятия със скъпо оборудване биват наказвани да плащат в пъти по-голяма такса битови отпадъци, поради по-високата балансова стойност на активите им, отбелязват от камарата.\r\n\tТя за пореден път критикува общинските администрации, че определят различни основи и размери на такса смет за различните видове потребители. Това е пряка дискриминация по имуществен признак – според вида и големината на имота. Една и съща услуга се предоставя при различни условия, според вида на ползвателя (граждани и фирми). В случая не се прави разлика между “битови” (от човешката дейност) и “промишлени” (от производствената дейност) отпадъци, отново обясняват от БСК.\r\n\tКамарата допълва, че в България има общини, в които едно предприятие осигурява 50-70% от приходите от такса смет при персонал 600 души и население над 50 000 души в общината.\r\n\tРазходите на фирмите за таксата на едно лице варират от 8 лв. до 10 000 лв., а отчитаните количества смет в различните общини е между 7 до 2285 кг/жител.\r\n\tПри сегашната система за определяне на таксите за сметосъбиране и сметоизвозване липсват стимули за намаляването на отпадъците за депониране и тяхното рециклиране, за пореден път заявяват от БСК.\r\n\tСамо преди дни стана ясно, че Европейската комисия смята да приеме регламент за намаляване на депонираните отпадъци до 10 на сто от произвежданата смет при положение, че в момента на склад отиват 70 процента от боклука.", "date": "2017.06.26", "title": "Съдът отмени такса смет в Габрово"}
{"url": "http://www.mediapool.bg/157-sa-veche-zaginalite-sled-vzriva-na-tsisternata-v-pakistan-news265797.html", "text": "Пакистанските власти съобщиха, че броят на загиналите след вчерашния взрив на цистерна с гориво е достигнал 157 души. През изминалата нощ са починали още четирима от ранените, предаде Асошиейтед прес.\r\n\tВчера сутринта цистерната пътувала от южния пристанищен град Карачи за Лахор, столицата на привинция Пенджаб, когато водачът загубил контрол и катастрофирал на магистрала край град Бахавалпур. Десетки селяни се стекли на местопроизшествието, за да съберат от разлялото се гориво, когато избухнал пожар.\r\n\tДоктор Нахид Ахмед от местна болница в град Мултан заяви, че броят на загиналите не е спирал да се покачва и към днешния ден е достигнал 157 души. В неговата болница са настанени 50 души, които са с по-тежки изгаряния.", "date": "2017.06.26", "title": "157 са вече загиналите след взрива на цистерната в Пакистан"}
{"url": "http://www.mediapool.bg/narkotitsi-za-900-miliona-evro-byaha-izgoreni-v-mianma-i-tailand-news265798.html", "text": "Мианма и Тайланд - междинни пунктове за разпределение на наркотици, произвеждани в Югоизточна Азия, изгориха дрога за близо един милиард евро по пазарни цени в знак, че са решени да се борят с процъфтяващия наркотрафик, предаде Франс прес в понеделник.\r\n\t\"Това е най-мащабната акция за горене на наркотици в цялата история на Мианма\", увери мианмарски висш полицай по време на акцията, организирана по случай световния ден на борбата с дрогата.\r\n\tМианма, ръководена днес от гражданско правителство начело с бившата опозиционерка Аун Сан Су Чжи, остава сред най-големите производители на наркотици в света - наследство от десетилетията управление на военна хунта, оставила трафика да се разраства.\r\n\tВ Мианма бяха изгорени опиум, хероин, канабис и метамфетамини за общо над 340 милиона евро, в Тайланд - за повече от 526 милиона евро. Това отговаря на обемите, регистрирани в миналото.\r\n\tИ двете държави се стремят да демонстрират решимост в борбата с трафикантите чрез показни акции като днешната и тежки присъди дори срещу дребни дилъри. Зад решетките обаче се озовават главно такива.\n\n\r\n\tЗлатният триъгълник, образуван от Лаос, Тайланд и Мианма, дълго време бе основното място за производство на опиум и хероин, преди сред разпределителните центрове да се нареди и Афганистан.\r\n\tВ източномианмарския щат Шан са събрани почти всички нелегални плантации с опиумен мак в страната, заемаща второ място по производство на опиум в света, допълва АФП.", "date": "2017.06.26", "title": "Наркотици за 900 милиона евро бяха изгорени в Мианма и Тайланд"}
{"url": "http://www.mediapool.bg/teroristite-deistvashti-v-rusiya-izpolzvat-nai-veche-mesindzhara-telegram-news265799.html", "text": "Руската Федерална служба за сигурност (ФСС) констатира, че участниците в конспиративни терористични клетки използват \"тотално\" различни месинджъри и най-вече Телеграм, съобщи ТАСС, цитирайки пресцентъра на ФСС.\r\n\tПри акции за издирване на действащи в нелегалност клетки на международни терористични организации ФСС е установила, че \"участниците в тях тотално използват интернет месинджъри за конспиративна връзка помежду си и с техните ръководители в чужбина\".\r\n\tНа руска територия терористите използват най-активно Телеграм, който им дава \"възможност да създават тайни чатове с високо ниво на криптиране на предаваната информация\", посочва федералната служба.\r\n\tТелеграм бе използван по-специално от изпълнителя на атентата в метрото на Санкт Петербург от 3 април и от неговия наставник, давал напътствия от чужбина, посочва ФСС.\r\n\tПо нейни \"достоверни данни\" атентаторът самоубиец, неговите помагачи и задграничното им ръководство са използвали \"месинджъра Телеграм, за да скрият престъпните си замисли на всички етапи от организацията и подготовката на терористичния акт\".\n\n\r\n\tВчера руски медии цитираха шефа на Роскомнадзор Александър Жаров, заплашил основателя на Телеграм Павел Дуров, че федералната агенция ще блокира \"до дни\" месинджъра му на руска територия, ако услугата не бъде регистрирана в Русия и Роскомнадзор не получи данни за нея.\r\n\tЖаров отправя такива закани от средата на май и срещу създателя на Телеграм, и срещу близо шестте милиона потребители на услугата в Русия.\r\n\tОснователят на месинджъра предупреди, че в такъв случай кореспонденцията на руски държавни служители ще се прехвърли от Телеграм в облачни услуги като Епъл клауд и Гугъл драйв, контролирани от САЩ, посочва радио \"Ехото на Москва\".\r\n\t\"Какъв е смисълът от гледище на националната сигурност на Русия? Отстрани нещата изглеждат като някакъв саботаж на държавните интереси\", коментира Дуров действията на Роскомнадзор.\r\n\tПо-рано федералната агенция включи в списъка на забранените сайтове ред месинджъри, отказали да й предоставят данни, напомня \"Ехото на Москва\".", "date": "2017.06.26", "title": "Терористите, действащи в Русия, използват най-вече месинджъра Телеграм"}
{"url": "http://www.mediapool.bg/mongoliya-izbira-prezident-news265800.html", "text": "Монголия гласува днес на президентски избори в момент, когато има тревога заради корупцията и състоянието на икономиката, предаде Ройтерс.\r\n\tОчаква се надпреварата да бъде основно между кандидата на управляващата Монголска народна партия (МНП) Миегомбо Енхболд и Халтмаа Батулга от опозиционната Демократична партия на Монголия (ДПМ). Но Сайнхуу Ганбаатар от Монголската народнореволюционна партия (МНРП) може да спечели достатъчно гласове, за да се стигне до балотаж след две седмици.\r\n\tИзборите се разглеждат като референдум за икономическата политика и ролята на Китай в развитието на Монголия.\r\n\tПрезидентските избори ще бъдат решаващ барометър за общественото мнение в момент, когато МНП се опитва да изведе Монголия от икономическа криза.\r\n\tИ тримата кандидати обещават да измъкнат страната от кризата, да възстановят икономиката и да преоценят отношенията със съседите, включително Китай.\n\n\r\n\tИзборите се произвеждат на фона на твърдения за корупция, засягащи и тримата кандидати.", "date": "2017.06.26", "title": "Монголия избира президент"}
{"url": "http://www.mediapool.bg/hakeri-atakuvaha-pravitelstveni-uebsaitove-v-sasht-news265801.html", "text": "Американски правителствени уебсайтове, много от които в щата Охайо, бяха атакувани от хакери, които отправиха послание, изразяващо подкрепа за терористичната групировка \"Ислямска държава\", предаде Асошиейтед прес.\r\n\tНа уебсайта на републиканския губернатор на Охайо Джон Кейсик беше публикувано послание, в което се казваше: \"Ще ти се търси отговорност, Тръмп - на теб и на всички твои хора, за всяка пролята капка кръв в мюсюлманските страни.\" Посланието, оставено от хакерите, завършваше с думите: \"Обичам \"Ислямска държава\".\"\r\n\tСъщото послание се появи и на правителствени уебсайтове в град Брукхейвън, щата Ню Йорк, и окръг Хауърд, щата Мериленд.\r\n\tСред атакуваните правителствени уебсайтове в Охайо бяха интернет страницата на съпругата на Джон Кейсик - Карън Кейсик, Управлението за медицинска помощ, Управлението за реабилитация и изправление и Комисията за контрол на казината.\r\n\tРъководителят на отдела за комуникации на Управлението за административни услуги на Охайо Том Хойт беше един от служителите, потвърдили атаката.\n\n\r\n\t\"Всички засегнати сървъри са изключени от интернет и ние разследваме как тези хакери са могли да обезобразят тези уебсайтове. Работим и с правоприлагащите органи, за да разберем по-добре какво се е случило\", каза той.\r\n\tХакерските действия са част от кибертероризъм, засегнал правителства и корпорации по света.", "date": "2017.06.26", "title": "Хакери атакуваха правителствени уебсайтове в САЩ"}
{"url": "http://www.mediapool.bg/devet-dushi-zaginaha-a-28-sa-v-neizvestnost-sled-potavane-na-korab-v-kolumbiya-news265802.html", "text": "Девет човека загинаха, а 28 са в неизвестност, след като туристически кораб с около 170 пътници потъна близо до колумбийския град Меделин, предаде Ройтерс, като се позова на властите.\r\n\t\"В момента имаме девет човека, намерени мъртви. Други 99 човека бяха спасени веднага, а още 40 се измъкнаха сами\", каза ръководителката на службата за справяне с бедствия в департамента Антиокия Маргарита Монкада.\r\n\tОцелели хора казаха, че са чули силен шум, преди корабът да започне да потъва, и че не всички пътници са имали спасителни жилетки.\r\n\tВластите провеждат спасителна операция. Президентът Хуан Мануел Сантос заяви, че спасителни работници и военновъздушните сили помагат на пътниците на мястото на корабокрушението, станало във водния басейн Пеньол-Гуатапе.\r\n\tВ социалните медии бяха разпространени видеозаписи, показващи как неколкоетажен ферибот потъва, а други туристически плавателни съдове идват на помощ.\n\n\r\n\tОцелели хора казаха, че корабът, изглежда, е бил претоварен и че никой от пътниците не е носел спасителна жилетка.\r\n\tВодният басейн Гуатапе, където е станало корабокрушението, е популярно място за отдих, намиращо се на около час път от Меделин.", "date": "2017.06.26", "title": "Девет души загинаха, а 28 са в неизвестност след потъване на кораб в Колумбия"}
{"url": "http://www.mediapool.bg/al-dzhazira-se-okaza-vav-fokusa-na-novinite-ot-blizkiya-iztok-vmesto-samo-da-informira-za-tyah-news265803.html", "text": "Политическа буря се вихри около \"Ал Джазира\", но поведението на новия й директор Салах Негм не издава това. \"Нещата си вървят както обикновено\", казва той в своя кабинет, намиращ се един етаж точно над огромния нюзрум, където редакторите готвят телевизионните програми за предстоящите часове.\r\n\tКрехкият на вид и с посивели коси Негм говори с уверен глас, подчертавайки, че всичко върви нормално. \"Чувствате ли някаква буря тук?\", пита той един посетител.\r\n\tВъпреки тези уверения обаче \"Ал Джазира\" в момента преживява най-бурния период в 20-годишната си история. Катар е в епицентъра на криза заради водената от Саудитска Арабия блокада на емирството по обвинения, че то поощрява тероризма, и телевизионната станция, финансирана от Катар, е точно във фокуса на противоречията. От дълго време базираната в Доха телевизия е трън в очите на саудитците и техните съюзници - Бахрейн, ОАЕ и Египет. Управниците на тези четири страни отправиха недвусмислено искане към емира на Катар: Затваряй \"Ал Джазира\". Завинаги!\r\n\tТова, което най-много ги дразни, е че \"Ал Джазира\" широко отразява дейността на египетското движение \"Мюсюлмански братя\" и на други ислямисти в региона. Телевизията е смятана също за една от медийните организации, оказали подкрепа с предаванията си на въстанията от Арабската пролет през 2011 г.\r\n\tИ днес политическият елит в Египет смята, че \"Ал Джазира\" носи част от вината за идването на власт на \"Мюсюлманските братя\" през 2013 г. После, когато египетските военни свалиха през 2015 г. свободно избрания ислямистки президент Мохамед Морси, \"Ал Джазира\" отрази контрапротестите по-широко от всяка друга електронна медия. Това разгневи управниците в Саудитска Арабия и ОАЕ, които подобно на египетското правителство, смятат \"Мюсюлманските братя\" за терористична организация и я преследват с твърда ръка.\n\n\r\n\tКритиците на \"Ал Джазира\" смятат, че тази телевизия не е нищо повече от от средство, чрез което Катар упражнява влияние. Нейните опоненти са особено раздразнени от факта, че програмите й се радват на популярност в арабския свят и че тя привлича широка публика, каквато малко други телевизионни канали имат.\r\n\tА с англоезичния си тв канал, за който работи и Салах Негм, \"Ал Джазира\" дели терен с такива колоси като Си Ен Ен и Би Би Си. От Сараево тя предава и специална емисия за балканския регион. Със своя около 3-хиляден персонал тя вече е глобален играч.\r\n\tНегм често чува въпроси за политическото влияние от главния спонсор на телевизията. На един германски посетител той отговаря с контравъпрос: \"Дойче веле\" се финансира от германското правителство. Бихте ли им задали същия въпрос?\"\r\n\t60-годишният Негм, който преди е работил за Би Би Си и е живял много години в Холандия, познава западните медии. \"Ал Джазира\" може да работи толкова свободно, колкото и те, - казва той. - Не получаваме инструкции от никого.\" И добавя, че телевизионната мрежа се ръководи от три ясни принципа: \"точност, честност, балансираност\".\r\n\tВ хода на тази дискусия Филип Сейб - професор по журналистика и по международни отношения в Университета на Южна Калифорния, отбелязва, че е \"безпредметно\" да се правят опити за сравнения с демократичните страни, които гарантират пълна свобода на мненията. \"В един регион, в който дори частичната свобода на изразяване е нещо прогресивно, принципите, към които се придържа \"Ал Джазира\", са над (средните) норми, - казва Сейб, автор на книгата \"Ефектът Ал Джазира\". - Няма да чуете от \"Ал Джазира\" критики срещу кралското семейство на Катар, но те оспорват статуквото по други начини.\"\r\n\tТази телевизия всъщност е известна с това, че позволява излъчване на различни гледни точки. Особено известно е дискусионното шоу, наречено \"Обратната посока\", в което гостите в студиото често влизат в шумни пререкания с водещия Фeйсал ал Касем.\r\n\tНегм разказва как в резултат на катарската криза телевизията се е опитвала да покани коментатори от страните, участващи в блокадата, по обсъжданите въпроси. \"Саудитска Арабия обаче не им разреши да говорят пред нас\", отбеляза той.\r\n\tМакар че не го казва, той вероятно е някак удивен от обвиненията, отправени от други страни срещу \"Ал Джазира\".\r\n\tСаудитска Арабия отдавна финансира свой собствен телевизионен канал - \"Ал Арабия\", базиран в Дубай. Неговите програми напълно съответстват на линията на саудитското кралство. Абу Даби пък е наполовина собственик на телевизия \"Скай нюз Арабия\".\r\n\tСпоред Сейб подобни канали се съревновават с \"Ал Джазира\".\r\n\t\"Ал Арабия\" и \"Скай нюз Арабия\" предлагат новинарско съдържание, което е по-консервативно и по-праволинейно от новинарския продукт на \"Ал Джазира\", казва той. Тяхната журналистика съответства на линията на правителствата на ОАЕ и на Саудитска Арабия, която често се разминава с тази на Катар.\"\r\n\tВ крайна сметка, \"Ал Джазира\" е само едно от полесраженията, на които се води битката в Персийския залив чрез медиите.", "date": "2017.06.26", "title": "\"Ал Джазира\" се оказа във фокуса на новините от Близкия изток, вместо само да информира за тях"}
{"url": "http://www.mediapool.bg/oon-kam-2100-g-balgarite-shte-sa-mezhdu-28-i-49-mln-dushi-news265781.html", "text": "България е една от държавите в света, чието население ще се понижи драстично през 21 век, сочи доклад на Икономическия и социален съвет на ООН, цитиран от бТВ. Според изчисленията до 2100 г. живеещите в страната ще бъдат 3.85 млн. души. Това са средните прогнозни стойности.\r\n\tДокладът предоставя още оптимистични и песимистични прогнози. Според най-лошата прогноза населението на България в началото на следващия век ще бъде едва 2.8 млн. души. Най-оптимистичната предвижда в България към 2100 г. да живеят 4.9 млн. души.\r\n\tОще през 2020 г. населението на страната ни се очаква да бъде под 7 млн. души, а между 2035 и 2040 г. ще бъде под 6 млн. души. Границата от 5 млн. души се очаква да бъде достигната през 2060 г.\r\n\tВ момента населението на Земята е 7.6 млрд. души, а през 2030 г. ще се увеличи до 8.55 млрд., през 2050 – до 9.77 млрд., а през 2100 г. – 11.18 млрд. души. До 2025 г. Индия ще измести Китай като най-населената страна в света, като в двете държави ще живеят съответно 1.45 и 1.42 млрд. души.\r\n\tНаселението на Индия ще продължи да нараства до 1,68 млрд. души през 2060 г., а след това ще намалее до 1.51 млрд. души през 2100 г. Китайското население ще започне да намалява през 2035 г. и до края на века ще достигне 1,02 млрд. души.\n\n\r\n\tПрез 2050 г. челната петица на най-населените държави в света ще бъде допълнена от Нигерия, САЩ и Индонезия. В топ 10 ще бъдат още Пакистан, Бразилия, Бангладеш, Демократична република Конго и Етиопия.", "date": "2017.06.26", "title": "ООН: Към 2100 г. българите ще са между 2.8 и 4.9 млн. души"}
{"url": "http://www.mediapool.bg/zhalt-kod-za-goreshtini-v-18-oblasti-news265782.html", "text": "Жълт код за високи температури е обявен за 18 области в страната за понеделник. Предупреждението важи за областите Видин, Монтана, Враца, Плевен, Ловеч, Габрово, Велико Търново, Русе, Силистра, Ямбол, Сливен, Стара Загора, Хасково, Кърджали, Пловдив, Пазарджик, Благоевград и Кюстендил.\r\n\tВ тези райони на страната времето през деня ще е горещо, с максимални температури около и над 35 градуса.\r\n\tПо Черноморието времето ще е предимно слънчево. Ще духа слаб до умерен вятър от изток-югоизток. Максималните температури ще са 24-26 градуса. Температурата на морската вода е 22-24 градуса. Вълнението на морето ще е 1-2 бала.", "date": "2017.06.26", "title": "Жълт код за горещини в 18 области"}
{"url": "http://www.mediapool.bg/grigor-dimitrov-e-na-pet-tochki-ot-top-10-news265783.html", "text": "Григор Димитров остана на пет точки топ 10 в световния тенис, показва в понеделник актуализирана ранглиста на АТП. Българинът е 11-и с 3070 точки, колкото има и Александър Зверев, а на 10-та позиция е Жо-Вилфред Цонга с 3075 точки.\r\n\tПрез миналата седмица Димитров стигна до полуфиналите в \"Куинс\", но изгуби от Фелисиано Лопес. След това Лопес спечели титлата.\r\n\tСледващият турнир за Григор Димитров е \"Уимбълдън\". През миналата година той достигна до третия кръг, а най-доброто му постижение полуфинал през 2014 г.", "date": "2017.06.26", "title": "Григор Димитров е на пет точки от топ 10"}
{"url": "http://www.mediapool.bg/zayavlenie-za-obezshtetenie-za-bezrabotitsa-shte-se-podava-elektronno-ot-1-yuli-news265784.html", "text": "От 1 юли 2017 г. заявлението за отпускане на парично обезщетение за безработица може да се подава и по електронен път, съобщиха от Националния осигурителен институт (НОИ). Това ще става чрез специално разработена електронна административна услуга, която ще бъде достъпна на интернет страницата на институцията ) от същата дата.\r\n\tОнлайн услугата допълва списъка от над 65 програмни продукти на НОИ, които вече работят в услуга на потребителите. По този начин институтът продължава политиката за намаляване на административната тежест за осигурителите и осигурените лица.\r\n\tДостъпът до електронната услуга ще се осъществява чрез използването на квалифициран електронен подпис или персонален идентификационен код (ПИК) на подателя, издаден от НОИ.\r\n\tВъв връзка с промяната в Наредбата за отпускане и изплащане на паричните обезщетения за безработица е утвърден нов образец на заявление. Заедно с него потребителите, избрали електронния вариант на подаване, ще трябва да приложат като прикачен файл и акт за прекратяване на правоотношението.\r\n\tЗа заявленията, подадени след 30 юни 2017 г., отпада необходимостта хората да представят документи, удостоверяващи осигурителен стаж за безработица, тъй като данните за времето след 31.12.2001 г. ще се извличат от информационната система на НОИ.\n\n\r\n\tВ новия образец на заявлението безработното лице следва да посочи един от трите възможни начина за получаване на документите, които НОИ издава във връзка с исканото обезщетение. С оглед защита на личните данни получаването им по електронен път на посочен електронен адрес е възможно, само ако лицето притежава квалифициран електронен подпис или персонален идентификационен код. В тези случаи документите се смятат за връчени с изтеглянето им.\r\n\tНовият образец на заявлението за отпускане на парично обезщетение за безработица е публикувано на интернет страницата на НОИ (), в рубриката “За потребителя“/ “Формуляри“/ “Формуляри и образци за безработица“.", "date": "2017.06.26", "title": "Заявление за обезщетение за безработица ще се подава електронно от 1 юли"}
{"url": "http://www.mediapool.bg/balgarite-se-strahuvat-ot-priemaneto-na-evroto-i-sa-izmoreni-ot-izbori-news265780.html", "text": "Българите осъзнават ползите от влизането в Еврозоната, но се страхуват от възможното повишаване на цените. Това показва социологическото проучване на “Алфа рисърч“ и Нова телевизия. Изследването е проведено от 12 до 22 юни между 1024 души.\r\n\t“Общо 48% от участниците в изследването смятат, че България не може да се развива равностойно с другите страни от ЕС, ако не влезе в Еврозоната, но има страх от повишаването на цените. Това може да се обобщи така - имаме желание за приемане на еврото, но не желаем да платим цената“, коментира социологът Боряна Димитрова.\r\n\tТози страх се изразява и в резултатите. Докато близо половината българи осъзнават ползите от приемането на еврото, то едва 32% подкрепят въвеждането му, а 45% са “против“.\r\n\tВ същото време 50% от хората желаят влизането в шенгенското пространство срещу само 23% “против“.\r\n\t\n\n\r\n\tСпоред Боряна Димитрова сред българите има положителна промяна в нагласите за бъдещето на Европа. \"Изборите в Холандия, Австрия и Франция зададоха ясна посока и обърнаха отношението. Сега има едно успокояване (сред хората – б.р.)\", каза Димитрова.\r\n\t\r\n\tСпоред нея в обществото има завръщане на сдържан оптимизъм за подобряване на личното благосъстояние. Общо 35% от участниците в изследване смятат да почиват в България през лятото, в чужбина на почивка и екскурзия ще ходят 11%, общо 9% планират среща с близки хора, живеещи зад граница. На музикални фестивали ще ходят 7%, а с по-активен спорт планират да занимават 4%.\r\n\tПланове за малки ремонти имат 14% от хората, а големи ремонти ще правят 5%. Със селскостопанска работа ще се занимават 18 процента от анкетираните.\r\n\tПод 1% смятат да използват лятото за повишаване на своята квалификация. По това българите рязко се различават от останалите европейци, коментира Боряна Димитрова.\r\n\t\r\n\tИзследването на “Алфа рисърч“ улавя умора в обществото от политическата нестабилност. “Хората се умориха от няколко предсрочни избори, от протести. Те поставят на първо място способността на политиците да поставят ясни цели и да дават конкретни решения“, каза Димитрова.\r\n\tНовият президент по традиция започва дейността си с високи нива на обществено доверие, а парламентът отбелязва спад с 18% на неодобрението от българите, показва още проучването на \"Алфа Рисърч\".\r\n\t\r\n\tДанните показват 57% одобрение на действията на президента и едва 12% неодобрение. Общо 31% от хората още не са определили отношението си към държавния глава.\r\n\t15% от анкетираните дават положителна оценка на работата на парламента, срещу 39 отрицателна. Миналият парламент приключи работа с 57% обществено недоверие.\r\n\t\r\n\t\r\n\tИзследователите отчитат, че близо три месеца след предсрочните парламентарни избори, ГЕРБ запазва устойчива електорална преднина пред БСП. Подкрепа за управляващите заявяват 25.7% от пълнолетните жители на страната, а над 32% е личният рейтинг на премиера и лидер на партията Бойко Борисов. Управляващите печелят симпатиите на младите и средното поколение в градовете.\r\n\tНеуспехът на БСП да спечели предсрочните избори и проявилите се вътрешно-партийни напрежения стопираха електоралния подем на социалистите, получен след президентския вот. Те успяват да запазят подкрепата на 19.6%, а председателят им Корнелия Нинова – на 27% от българите, но за разлика от края на миналата година не разширяват влиянието си сред обществото.\r\n\t\r\n\tДвете партии запазват съотношението си от парламентарните избори. Тогава ГЕРБ спечели 33,54% от гласовете, а БСП - 27.93%.\r\n\t\"Обединени патриоти\" привличат 6.3% от избирателите, но отношението към лидерите им е силно противоречиво. Най-одобряван е лидерът на ВМРО Красимир Каракачанов (28% одобрение), значително по-нисък е рейтингът на Валери Симеонов (13%) и Волен Сидеров (7%).\r\n\tДПС запазва устойчивите си позиции от 5.2% електорална подкрепа. Толкова е подкрепата и на лидера на формацията Мустафа Карадайъ.\r\n\t\"Воля\" е парламентарно представената партия, чиито позиции вече започват да се разколебават. Без да регистрират рязък спад, доверието и в партията (3.7%), и в лидера й Веселин Марешки (18%) плавно намаляват.\r\n\tПодкрепата за по-малките десни формации – Реформаторски блок, \"Да, България“, Нова Република – остава на равнището, което всяка от тях получи на последните избори. Склонни да гласуват за Реформаторския блок са 2.7% от пълнолетните жители на страната, за „Да, България“ – 1.5% и за Нова Република – 0.6%.\r\n\t\r\n\tМесец след поемане на управлението коалиционното правителство между ГЕРБ и Обединените патриоти има одобрение от 23% срещу 33% неодобрение – равнище, аналогично на това, от което стартира и \"Борисов 2\".\r\n\tНормално за началото на един управленски мандат, значителна част (44%) от хората все още не могат да изразят мнение за работата на кабинета, поясняват от \"Алфа рисърч\".\r\n\tКъм момента отношението към него е силно повлияно от политическите симпатии: сред привържениците му се открояват избирателите на ГЕРБ, Обединените патриоти и частично – тези на Реформаторския блок. Сред най-ярките му противници са последователите на БСП и ДПС.\r\n\tМнозинството от министрите остават непознати за широката общественост. С най-висока популярност се ползва вицепремиерът Томислав Дончев, който освен, че привлича подкрепа от различни политически симпатизанти, бележи и своеобразен \"рекорд\" по ниска степен на неодобрение (едва 1.5%), съвършено нетипична за отношението към политиката и политическото у нас. С добри позиции са още Лиляна Павлова, Красен Кралев, Красимир Каракачанов, Николина Ангелкова.\r\n\t\r\n\t\r\n\tИзследователите измерват изключително слабо доверието в главния прокурор и съдебната система, което години наред гравитира около едни и същи ниска нива. Очевидно нито една от противостоящите страни не е успяла да убеди общественото мнение в своята кауза, в резултат на което се задълбочава усещането за липса на ефективно правосъдие и справедливост.\r\n\t\r\n\tИнтересна динамика е налице в отношението към полицията, доверието към която нараства с почти 10 на сто в сравнение с края на миналата година. Предвид силната поляризация на общественото мнение към нейната дейност, обаче, е още рано да се говори за обръщане на тенденцията.", "date": "2017.06.26", "title": "Българите се страхуват от приемането на еврото и са изморени от избори"}
{"url": "http://www.mediapool.bg/postradalite-pri-pozhara-mashinisti-sa-s-izgaryaniya-10-15-news265785.html", "text": "Двамата машинисти, които пострадаха в неделя следобед при пожар в маневрен дизелов локомотив на жп гарата в Горна Оряховица, са в стабилно състояние, предстои да им бъдат извършени операции заради получените изгаряния. Това обявиха от \"Пирогов\", където двамата са настанени за лечение.\r\n\tОт Районната прокуратура в Горна Оряховица започнаха разследване на инцидента, назначена е комплексна пожаро-техническа експертиза на локомотива, а инспекцията по труда ще провери спазвани ли са правилата за работа.\r\n\tДо момента е изяснено, че не взривната вълна или огънят от запалилия се локомотив са причинили тежките изгаряния на машинистите. Железничарите са пострадали от изригнало горещо масло от двигателя на машината, предаде БНР.\r\n\tМашинистите на възраст 46 и 50 години имат между 10-15% изгаряния – основно по главата и горните крайници. Преди ден от БДЖ, чиито служители са мъжете, съобщиха, че изгарянията са получени от горещо машинно масло.\r\n\tДвамата също така са вдишали димни газове по време на пожара и имат тъпи наранявания, но без счупвания и увреждане на вътрешните органи.\n\n\r\n\tСлед преценка на лекарите от Клиниката по изгаряне ще им бъдат направени операции, уточняват от \"Пирогов\".\r\n\tОт Районната прокуратура в Горна Оряховица обявиха, че е образувано досъдебно производство срещу виновно длъжностно лице за причиняване на средна телесна повреда на повече от един човек поради немарливо изпълнение на занятие.\r\n\tИнцидентът стана в неделя следобед, когато маневреният локомотив е изчаквал ред за дезинфекция в мивка на железниците.", "date": "2017.06.26", "title": "Пострадалите при пожара машинисти са с изгаряния 10-15%"}
{"url": "http://www.mediapool.bg/mazh-se-prostrelya-pri-politseiska-proverka-v-sofiya-news265786.html", "text": "Мъж се е прострелял с газов пистолет при полицейска проверка в София в понеделник. Пострадалият е откаран в болница, но все още няма информация за състоянието му, съобщава бТВ.\r\n\t \r\n\tИнцидентът е станал малко преди 12 часа в района на улиците \"Одрин\" и \"Пиротска\".\r\n\t \r\n\tПолицаи спрели стара \"Опел Астра\" за проверка, свързана с подозрение за притежаване на наркотици. Водачът се заключил, извадил газов пистолет, насочил го към себе си и натиснал спусъка. От МВР не са съобщили какво е намерено в колата.\n\n\r\n\t \r\n\tПо информация на бТВ шофьорът е наркозависим.", "date": "2017.06.26", "title": "Мъж се простреля при полицейска проверка в София"}
{"url": "http://www.mediapool.bg/borisov-obeshta-na-mvr-pari-za-gorivo-i-uniformi-no-sreshtu-po-malko-opashki-news265787.html", "text": "МВР ще получи допълнително към бюджета си за т.г. 5 млн. лева за гориво за полицейските патрули и 10 млн. лева за закупуване на летни униформи.\r\n\tВ замяна на това ръководството на министерството обаче трябва да се справи с опашките в КАТ и пред гишетата за издаване на лични документи.\r\n\tТова заръча премиерът Бойко Борисов по време на Националното съвещание на МВР в понеделник, проведено само 10 дни преди планирания масов полицейски протест в София с искане за увеличение на заплатите от 1 юли с между 15 и 20%.\r\n\tОт обръщението на министър-председателя към органите на реда, излъчвано на живо в профила му във Фейсбук, стана ясно още, че обещаните средства за гориво и униформи нямали връзка с недоволството на служителите, а Борисов работел по този въпрос от месец и половина.\r\n\tТой обаче охлади надеждите на полицаите за увеличение на заплатите им, посочвайки като причина за невъзможността това искане да бъде изпълнено разходите на държавата за оборудването за АЕЦ \"Белене\", което Международният арбитражен съд ни задължи да платим на руската \"Атомстройекспорт\".\r\n\t\"Миналата година, скъпи мои, благодарение на това безумие \"Белене\" – 3 млрд. лева. Вместо да ви дам за униформи и заплати, за Москва заминаха 1.3 млрд. живи лева. Ако не бях дошъл аз, да спра безумието на Драго Стойнев да проуча реактор за \"Козлодуй\" за още 10 млрд. лева, с кой щяхте да си говорите? Общо миналата година 2.5 млрд. заминаха за американските централи. Платихме 3.6 млрд. живи пари за КТБ. И службите, и всички други имат вина. Я сметнете как ще изглежда МВР, ако не сме платили тези пари\", заяви премиерът, прибягвайки до обясненията, с които в началото на третия си управленски мандат оправда и липсата на средства за по-високи пенсии.\r\n\t\"Искам да повиша и вашите заплати, искам на военните да повиша. Само че ме задължиха да купувам \"Грипени\"-и на последното заседание на МС, 800 млн. лв. за фрегати. Кой по-първо да стачкува? Явно сме призвани само да събираме пари и да се разплащаме за чуждите грехове. По-добре от нас, никой не го прави, защото досега никой не плаща\", добави Борисов.\r\n\t\"Битката с контрабандата с усилията на ДАНС, на митниците, на прокуратурата, на данъчните борбата дава резултат. И тук имаме да желаем повече. В момента контрабандата на цигари е около 8%, трябва да стигне 5%\", посочи Борисов, възмущавайки се, че от  излязло, че има 900 манипулации в директната им връзка с НАП.\"Тормозите гражданите зверски\"ъзнегодува от липсата на електронна връзка между МВР и останалите държавни институции при положение, че \"имаме 700 души изчислителен център (дирекция \"Комуникационни и информационни системи\" в МВР – бел.ред.)\".\r\n\t\"Те трябва да направят такъв софтуер. Навсякъде всичко да бъде закачено – с копченца да работите със света! Всичко да се качва на облаци в интернет. А всеки началник да задели време да постои на една опашка – ама и да чуе какво мислят за него... Друга дирекция – 1300 души! Управление на собствеността... И вие казвате – няма 5000 лева за Софийско (СДВР – бел.ред.) за капитални ремонти?! Ми, как ще имате при 1300 души, които се грижат за тази собственост?.. И всеки министър, който дойде при вас, така го облъчвате веднага: \"Те са необходими тези хора\". И тормозите гражданите зверски... Безумни неща се искат – лична карта с акт за раждане. За к'во ви е този акт за раждане\", повиши тон Борисов, обръщайки се и към вътрешния министър Валентин Радев.\"Думата \"нямаме пари или пък нафта\" не искам да я чуваме\"\r\n\tСлед първоначалното \"конско\", премиерът сподели и добра новина за униформените – след като с МВР шефа смятали лимитите за гориво в неделя, взел решение патрулите вече да нямат дневен лимит. Ограничение, заради което полицаите масово се оплакват от години, че са принудени да просят милостиня от фирми или да сипват с лични пари.\r\n\t\"И вчера в неделя толкова часа работихме – колко патрула, колко бензин, колко нафта, колко километра на денонощие. И стигнах до извода, че не трябва да има лимит. Разбира се, да не се мине в другата крайност – да почнете да крадете бензина и нафтата, 'щото и това го има, можем да си го кажем тука\", заяви пред полицейските началници Борисов, докато обръщението му продължаваше да се излъчва на живо във Фейсбук.\r\n\tПо думите му един патрул минава средно по 123 км на дежурство и ако това излиза извън дневния лимит за гориво, \"ще ви го платя лимита отгоре\".\r\n\t\"Така искам да бъдат направени нарядите – села, където има, да могат да отидат, да видят, да се срещнат с хората, да спре на площада, да каже: \"Добър ден!\" Ако има бабата нещо да каже, да се оплаче, да се съдейства. Думата \"нямаме пари или пък нафта\" не искам да я чуваме. И при най-лошите разчети, това ще ми излезе някъде на правителството още 4-5 млн. И да не чувам тези приказки: \"Видите ли, не сме си свършили работата, 'щото нямаме патрул\". Това е грехота да го кажем. В края на годината ви уравнявам сметката\", представи накратко плана си за справяне с битовата престъпност премиерът.\"Имаш 10 милиона, незабавно ги раздай за летни униформи\"\r\n\tДругата тема, разнищена от Борисов, му бе \"подадена\" от главния прокурор Сотир Цацаров, който се възмути от неопрятния външен вид на жандармеристи, които видял на пост.\r\n\t\"Смятам, че е голяма глупост - тия, които са допуснали това с униформите(по данни на Синдикалната федерация на служителите в МВР нови униформи не са раздавани от 4-5 години – бел.ред.). Вие сте ми дали една справка, че 10 млн. трябват да възстановиме справедливостта. Ами зимни униформи? Мога ли от октомври да кажа: \"Бъдете рахат – като застуди, ще сте добре\"? Имаш 10 милиона, незабавно ги раздай за летни униформи! Началниците да видят, за да може сутрин, като ги подредите, все пак да имат що годе еднакъв вид. Давате парите и едните, и другите, и третите – да си напазаруват както трябва\", гласеше директното нареждане към вътрешния министър.\r\n\tОчаквано, гневът на министър-председателя на подмина и пътната полиция, която традиционно се слави като звеното с най-лоша репутация сред гражданите.\r\n\t\"Особено столичният КАТ. Това, което констатирахме при проверките, не знам как е допуснато... Така или иначе, министърът и главният секретар правят одит в момента. Ще ги поправим нещата. Там беше кристален израз на безхаберие. 90 тона алуминиеви табели седят и заемат помещения. Между министерството и всички останали дирекции - не може да се продадат?! В същото време министърът идва и всеки ден ми казва: \"Дайте пари!\" 90 тона алуминий седят?! Продайте и си ремонтирайте сградата, сложете си тоалетни\", даде идея Борисов без да разясни как точно КАТ може да се занимае законно с подобна търговска дейност.\r\n\tИзлезе с решение и по друг проблем – практиката частни лица да взимат пари, за да придвижват регистрациите на автомобили, вместо собствениците им.\r\n\t\"Пишете в тефтерите – отивате и това го правите! Всеки ден искам директорите да отиват на едно гише, произволно – във време, в което не ги очакват. Терзийски (шефът на \"Национална полиция\" Христо Терзийски – бел.ред.), пращам ги... Същевременно пращаме хора в кафетата около КАТ – нарочно, като мечка на \"Витошка\". Излизат да ги видят и настава ужас. Всичките лобисти, прекупвачи, 'дето искат на хората по 200 лв. да ги регистрират – Пепка, Цецка, Пепи...\", разпореди лаконично Борисов.\"Икономическа полиция\" е напълно заспала, обяви Цацаров\r\n\tПреди него пред ръководството на МВР взе думата и главният прокурор Цацаров, който също не спести критики. Фокусът на неговото изказване обаче бе съсредоточен основно в работата на \"Икономическа полиция\", която била \"в състояние на пълно заспиване и затишие\".\r\n\t\"По отношение на националните служби отчитаме добро взаимодействие с ГДБОП. Има подобрен диалог със специализираната прокуратура. По отношение на \"Национална полиция\" бих казал същото, с едно изключение – \"Икономическа полиция\" е в състояние на пълно заспиване и затишие. От предадения ни списък се оказа, че има над 50 дублирания. Трудно можем да бъдем излъгани. Работата на \"Икономическа полиция\" е в пълна летаргия\", заяви главният прокурор.\r\n\tСпоред него дейността в областните структури на МВР в страната най-общо се дели на две групи: \"Едната е работещи и другата – тихи дирекции. Това състояние е такова, каквото е и в териториалните дирекции на ДАНС, и в териториалните прокуратури.\"\r\n\tКато положителни примери Цацаров посочи полицейските дирекции в Бургас, София и Пловдив. Но \"има региони в страната, в които се предпочита тишината, защото така е по-удобно – съществуват спокойно\".\r\n\t\"Това на практика е задача номер едно (борбата с корупцията – бел.ред.). Задача номер две е противодействието на контрабандата. Резултати могат да се постигнат, стига да има воля. Не деля типичните криминални престъпления на големи и малки. Убийството е новина за национален екран, но за нормалния български гражданин е престъпление\", добави главният прокурор.\r\n\tТой сподели и някои препоръки по отношение на Академията на МВР, която трябвало да предоставя 3-месечно задължително обучение на всички новоназначени разследващи полицаи, тъй като \"тези колеги трябва да започнат работа обучени\".", "date": "2017.06.26", "title": "Борисов обеща на МВР пари за гориво и униформи, но срещу по-малко опашки"}
{"url": "http://www.mediapool.bg/nikolai-nankov-bryuksel-iska-garantsii-che-shte-dovarshim-struma-dori-i-s-pari-ot-byudzheta-news265788.html", "text": "Не се бавим, предстои да бъде пуснат до седмица. За да се навакса закъснението, търгът се разделя на три обособени позиции. Първата е пътната част и съоръженията преди тунела, втората е самият тунел, а третата – пътят и пътните съоръжения след него. Намаляваме срока за изпълнение с около година и прогнозната стойност за изпълнение от 250 млн. лв. на 242 млн. лв., която очакваме да падне още след провеждането на обществената поръчка. Например при търга за 9-километрова отсечка от магистрала \"Хемус\" беше постигнато намаление на цената с около 40%. - от 96 млн. лв. на 55 млн. лв.\r\n\tПрокуратурата и ДАНС продължават проверката с изчезналите документи. Нямам информация как върви разследването, защото това не е моя работа.\r\n\tНямаме други проблеми с тази отсечка от \"Струма\" – от Благоевград до Крупник (лот 3.1).\n\n\r\n\tЗа изпълнител за пътната част, без тунела, има избран изпълнител – консорциум, начело с \"Агромах\". Строителството започва през август.\r\n\t\r\n\tНе се бавим. В последните четири месеца е забавянето.\r\n\t\r\n\tС лот 3.1 няма да имаме проблеми. Наваксваме изоставането през последните четири месеца и през август ще има строително разрешение.\r\n\t\r\n\tПърво трябва да убедим Министерството на околната среда и водите (МОСВ), защото оценката за съвместимост е при тях. От технико-икономическа гледна точка това е най-оптималния вариант. От гледна точка на строителство и на финансов ресурс е най-евтиният и от екологична е най-добрият.\r\n\tЕвропейската комисия няма нужда от убеждаване. Тя иска спазване на процедурите. Ние не просто ще ги спазим, дори ще направим по-голяма публичност отколкото те очакват. Ще има публично обсъждане дори за зоната на хабитатите, въпреки че не е задължително. Публично обсъждане на проекта ще има във всички населени места по Кресненското дефиле. До средата на октомври е крайният срок да бъде избран вариантът. След това е възможно да има обжалване, съдебни процедури – не мога да се ангажирам кога ще приключат. Целта ни е през април 2019 г. да имаме строително разрешение. Ако нямаме такова, трудно ще изпълним периода на допустимост на разходите, който е краят на 2023 г.\r\n\t\r\n\tИмаме резервни варианти. Единият е магистрала \"Хемус\" – около 50 км от пътен възел \"Боаза\" до разклона Ловеч/Плевен. Другият е пътят Видин – Ботевград в двете му тежки части. Едната е Ботевград – Мездра, а другата е обходаът на град Димово. Третата резерва е пътят Русе – Бяла, където проектирането тече в момента.\r\n\tРано или късно обаче магистрала \"Струма\" трябва да бъде довършена, ако трябва и с национално финансиране, но това е задължително.\r\n\t\r\n\tНе, нито ден откакто съм на поста не съм се бавил с проекта за магистрала \"Струма\". Напротив, наваксваме закъснението.\r\n\t\r\n\tВъзможно е да остане само Кресна под въпрос, което евентуално ще довършим с национално финансиране, а всичко останало с европейски средства. Полагаме усилия да я завършим с европейски средства.\r\n\t\r\n\tЕК не гледа по този начин. Към момента е изпратена апликационната форма за лотове 3.1 и 3.3 плюс тунела \"Железница\". Остава да изпратим апликационната форма за пътя през Кресненското дефиле (лот 3.2).\r\n\t\r\n\tАз не мога да гарантирам нищо. ЕК иска гаранции, че ако не довършим \"Струма\" с европейски средства, ще го направим с държавни пари. Това ще се случи не само заради риска да връщаме европейските пари, които са вложени до момента, а защото \"Струма\" е не само национален, но и европейски приоритет.\r\n\tТова е единственият транспортен коридор, който минава само през страни от Европейския съюз. Длъжни сме да го направим. Факт е, че по този коридор минава международният път Е-79 от Ботевград до Видин и без този път вторият мост над Дунав се обезсмисля.\r\n\t\r\n\tИзпадна заради \"Струма\".\r\n\t\r\n\tОтличници на фона на останалите страни. Заложили сме реалистични цели, които в момента ги преизпълняваме. 78% от ресурса по ОПРР е обявен като процедури, 58% от парите са договорени между управляващ орган и бенефициенти. 12 на сто от средствата са разплатени, а 7% от разходите са сертифицирани и верифицирани (одобрени от ЕК и възстановени - бел.ред.). До края на годината поехме ангажимент да разплатим още 60 млн. евро, за да покажем сериозен напредък.\r\n\tПрез този програмен период по ОПРР има промяна – общините станаха междинни звена по програмата, което забави процеса. Има общини отличници и такива, които генерираха забавяне. Общините пуснаха обществени поръчки още през 2016 г., но където има обжалвания на процедурите, нещата се забавят. Някои обаче започнаха строителството на обекти, например Горна Оряховица и Варна.\r\n\t\r\n\tПо Националната програма за енергийна ефективност колеги депутати живеят в такива блокове. Например колегата Таско Еременков (депутат от БСП -бел.ред.) живее в такъв блок, има и други депутати. Да ги изгоним ли от там?\r\n\tПроектът на Червен бряг е допустим по правилата на програмата. Изискването е за две отделни жилища в съответната сграда. Ако има конфликт на интереси, ние не сме компетентния орган и затова сме предали случая на Комисията за конфликт на интереси. Може би недостатък е, че не сме заложили по-широка медийна кампания.\r\n\t\r\n\tТова е грешка на местната власт, че не са направили информационна кампания. Там вече има направена една. Може да не е имало желаещи да се включат. Знаете, в началото по Националната програма за енергийна ефективност, хората ги беше страх. Не знам каква е причината. Факт е обаче, че има три подадени заявления и трите са на общинари, за това сме сезирали Комисията за конфликт на интереси.\r\n\t\r\n\tНе може солар, поставен на сграда по европейски проект, токът да е с търговска цел. Може да бъде само за собствени нужди. Например в Бургас по националната програма, една част от блоковете имат соларни инсталации за топла вода. Те не могат да продават електроенергията на свободния пазар.\r\n\tВ случая с Червен бряг тези солари са за собствени нужди. Ако продават тока на свободния пазар, това ще се установи с проверка и 100% ще бъдат санкционирани. Ще ги следим под лупа. Няма да получат стотинка еврофинасиране, ако се включат в мрежата на ЧЕЗ. Това вече ще е престъпление, за което ще бъдат уведомени компетентните органи.\r\n\t\r\n\tНе само по тази програма, а по всички програми за саниране има завишени изисквания по отношение на пожарната безопасност. Изискванията по българската Наредба за пожарна безопасност са доста рестриктивни. При санирани сгради се предписват материалите, които са допустими. Освен това се правят противопожарни защитни пояси. За сградите над 8 етажа, 27 метра, имаме най-сериозните рестрикции в Европа по отношение на избора на материал. Могат да се използват само два или три материала и бяхме обвинявани в лобизъм, заради редуциране на избора на материали – минерална вата или техен еквивалент, които се произвеждат само в Германия и Австрия.\r\n\tПреди две седмици имах среща с Българската асоциация по изолации в строителството, с които прегледахме какви материали се влагат в строителството.\r\n\tАко изискванията се спазват, не виждам проблем с пожароустойчивостта на сградите при санирането. Проблем може да има, ако не са спазени изискванията и има нарушения. За това правим проверки, сградите се въвеждат в експлоатация от държавни или общински комисии.\r\n\t\r\n\tИмаме план за действие. Довършваме започнатите 2022 сгради. Със спестените средства виждаме колко от чакащите може да бъдат обновени и ги пускаме. Според мен тези около 2000 проекта, които стоят и чакат, също трябва да бъдат направени безвъзмездно, защото няма да е честно и справедливо спрямо хората, въпреки че беше въведен принципа – \"първи по време, първо по право\".\r\n\tОтделно има работна група, която трябва да представи доклад с варианти за бъдещето на програмата. Те ще се анализират и ще се представят пред Министерския съвет и пред коалиционните ни партньори.\r\n\tВариантите са четири-пет и зависят от отговора на няколко въпроса. Глобалният е дали ще има самоучастие на гражданите. Друг е с какъв ресурс ще продължи програмата. Ще има оптимизиране по процедури и по контрол. При съфинансиране на програмата от страна на живущите се обсъжда възможност за кредитиране на социално слаби или отпускане на нисколихвени заеми. Търси се вариант и за реинвестиране на приходите от спестените емисии за парникови газове.\r\n\tВ МРРБ ще се създаде отдел по контрол и мониторинг по изпълнението на програмата.\r\n\tПредстои дискусия и относно цените. Ако в началото бяха високи, сега са прекалено ниски и не дават възможност за гъвкавост. Бях в Русе, където има блок, който ще падне, но при тези цени не може да бъде укрепен конструктивно. За това там, където има нужда от конструктивно укрепване, такова ще бъде направено.\r\n\tРаботи се по въвеждането на пределни цени за отделните видове дейности – за изолация, за дограма, пределна цена за стълбище, за покрив, за конструктивно укрепване.\r\n\tВ Бургас например има санирана сграда за 280 лв./кв.м, но при нея има соларна инсталация, сменени общи части, конструктивно укрепване...\r\n\t\r\n\tТова е допустима дейност, предписана от одита и ресурсът го позволява. Може да го сравним с друга сграда например в Благоевград, където има само дограма, топлоизолация и стълбищна клетка. Т.е. на блока в Бургас са направени 10 дейности, а на този в Благоевград – три.\r\n\t\r\n\tИнтересът винаги е обществен. Сега го пречупвате през субективния фактор. Дали ще направиш малко на брой сгради и ще им удължиш живота 40 – 50 години, или ще направиш много, но ще им удължиш живота с 15 – 20 години. Всичко зависи какъв ефект търсиш. В началото програмата позволяваше поставянето на соларни инсталации. Сега при въведените референтни стойности има възможност само за подмяна на дограма, топлоизолация и общи части.\r\n\t\r\n\tЗапочваме въвеждането на типови процедури при обществените поръчки.\r\n\t\r\n\tСлед като го направя, ще дойдете ли да ми кажете: \"Браво, г-н министре\". В пътния сектор и в енергийната ефективност ще има стандартизирани обществени поръчки. Поръчката не може да се стандартизира в детайли, защото е за различни обекти, но със сигурност стандартизация може да се направи в договора, спецификацията и методиката.\r\n\tПривърженик съм на онлайн услугите и работя за това.\r\n\t\r\n\tТежко е. Какви са причините според вас?\r\n\t\r\n\tОт над 30 години не е променяна нормативната уредба. За това казвам, че проектираме още по съветски пътищата.\r\n\tЗа обществено обсъждане са пуснати промените в наредбата за проектиране на улиците в градовете. До 30 юни трябва да са готови и промените в наредбата за проектиране на междуградските пътища, след което те ще бъдат пуснати за обсъждане. Аз обаче лично не съм убеден, че нормативната уредба е само виновна.\r\n\t\r\n\tА претоварените тирове не са проблем, така ли? Нямам нищо против тях, но тежкотоварните автомобили в България масово карат претоварени.\r\n\t\r\n\tВ Сърбия го има на места. Освен обективните фактори като качество на материали и проектирането на магистралите има и субективни. Тук слагаме контрола при строителството и климатичните особености, които ги има във всяка страна – геоложки, хидроложки...\r\n\t\r\n\tПроблем ще е докато приключим процедурата и изберем изпълнител, заради непрекъснатите жалби. КЗК ги отхвърли. Сега един от тримата жалбоподатели обжалва пред Върховния административен съд и чакаме да се произнесе. Ако е в наша полза, отваряме шестте оферти.\r\n\tВъвеждането на тол системата също ще бъде предизвикателство. Моделът в заданието как ще се таксуват тежкотоварните автомобили, как ще се проследяват и отчитат, е доста отворен. Привърженик съм на унгарския модел, който е комплексен и работещ. Веднъж се дава право да предплатиш маршрута, който ще изминеш, на база на тонажа, на принципа плащаш и минаваш километрите. Другата възможност е таксуване по GPS система, която следи откъде минава тира и какво разстояние изминава.\r\n\tЦелта на тол системата е справедливо заплащане и извеждане на тежкотоваарния транзитен трафик през магистралите. Сега от 320 млн. лв. приход от винетки, 190 млн. лв. са от леките коли. На практика леките автомобили издържат пътищата в България. Това е обърната и сбъркана логика, която я няма никъде по света.\r\n\tСлед въвеждането на тол системата това ще се промени и приходите от тежките камиони, които рушат пътя ще скочат поне пет, шест пъти – от 130 млн. лв. на 700 - 800 млн. лв.\r\n\tАмбицията ми е до края на годината да има сключен договор с изпълнител за въвеждането на тол системата и до края на 2019 г. тя вече да е факт.\r\n\t\r\n\tВ институционален и нормативен аспект водната реформа е изцяло приключена. Сега остава в рамките на десет години да бъде практически изпълнена за ВиК отрасъла, за да покажем напредък по отношение на ефикасността.\r\n\tПрез този програмен период се промени подхода за кандидатстване по оперативна програма \"Околна среда\" за сектор \"Води\". В момента освен т. нар. фазирани проекти, които останаха от миналия програмен период за довършване, се изпълняват и т. нар. ранни проекти. Тези проекти трябва да приключат до края на 2018 г.\r\n\tОттук нататък бенефициентите по ОПОС вече няма да са общините, а ВиК дружествата. На базата на подготвените от МРРБ т.нар. прединвестицонни проучвания до края на годината ще има готови апликационни форми за проекти на 16 ВиК дружества. Те ще могат да обявят обществени поръчки за изпълнение на проектите в края на 2017 г. и през 2019 г. да започнат да ги изпълняват.\r\n\tЕвропейските средства ще се изразходват там, където консолидацията е направена. Към момента това са 16 области плюс още пет - Габрово, Плевен, Велико Търново, София-област и Хасково. За тях предстои да бъдат възложени прединвестицонни проучвания. Това ще стане със спестения ресурс от предишната обществена поръчка за четирите регионални прединвестиционни проучвания.\r\n\tЗа останалите 7 области, които не са консолидирани, изграждането на ВиК инфраструктурата ще се финансира от държавния, общинския бюджет и самите ВиК дружества.\r\n\tДо края на годината трябва да има решение по голямата тема със социалната поносимост на цената и нейното повишаване. Разглеждан е и подхода с две цени на водата.\r\n\tВажното е, че вече има механизъм за реинвестиране на печалбата на ВиК дружествата в инфраструктурата.", "date": "2017.06.26", "title": "Николай Нанков: Брюксел иска гаранции, че ще довършим \"Струма\", дори и с пари от бюджета"}
{"url": "http://www.mediapool.bg/bulgaria-shte-otstoyava-v-es-prekite-plashtaniya-za-fermerite-i-parite-za-zemedelie-news265804.html", "text": "България ще отстоява в Европейския съюз запазването на преките плащания за фермерите на единица площ и на парите за селското стопанство от 2021 г., което да бъде обвързано с опростяването на правилата. Страната ни е в една група заедно с Вишеградската четворка плюс Румъния, Словения и Хърватска. Това стана ясно по време на международна конференция \"Предизвикателствата пред Общата селскостопанска политика (ОСП) на ЕС в контекста на новата финансова перспектива 2021-2027\", организирана от посолствата на страните от Вишеградската група в София в сътрудничество на Министерството на земеделието, храните и горите.\r\n\tВ момента в ЕС тече дебат относно бъдещето на ОСП след 2020 г., която е изправена пред предизвикателствата на намаляващ бюджет, обезлюдяване на селата, договорите за търговия на ЕС с Канада и САЩ и вноса на продукция от страните от третия свят, както и опазването на околната среда на фона на климатичните промени.\r\n\tСеверните страни в ЕС – основно скандинавските, плюс Холандия и по определени въпроси и Германия, са за намаляване на средствата за земеделие и поставянето на този отрасъл на пазарен принцип. Основният аргумент е намалените приходи на европейския бюджет заради Брекзит. Великобритания, която годишно внася в европейския бюджет 12 млрд. евро, планира да финализира преговорите по напускане на ЕС през 2019 г.  Другият е, че общата селскостопанска политика не постига целите си и не е двигател на растежа в ЕС.\r\n\tВ момента западните страни смятат, че недостигът на средства трябва да се компенсира с намаление на парите по политиките за сближаване и селско стопанство. Срещу това възразяват страните от Централна и Източна Европа (ЦИЕ), както и южните като Италия и Испания, които са по-слабо развити в икономическо отношение.\r\n\tОбщата селскостопанска политика на ЕС има нужда от еволюционни, а не революционни промени – това е позицията на групата на Вишеградската четворка.\r\n\tБъдещето на ОСП е една от основните теми на полското председателство на Вишеградската група, другата е програмата \"Хоризонт 2020\", каза Робърт Пилат, зам.-директор на дирекция \"Международно сътрудничество\" в полското Министерство на земеделието. В момента Полша е председател на Вишеградската група (1 юли 2016 – 1 юли 2017 г. - бел. ред.).\r\n\tКато аргумент против орязването на средствата за земеделие в евробюджета се изтъква географският дисбаланс по новата програма на ЕС \"Хоризонт 2020\", финансираща иновации и научно-развойна дейност, който е в ущърб на ЦИЕ. Според Полша част от средствата по програмата още през този програмен период до 2020 г. може да бъдат насочени към развиване на силни изследователски центрове в областта на селското стопанство. В момента то не е допустима дейност за подпомагане по \"Хоризонт 2020\".\r\n\tОсвен това Полша смята, че покупко-продажбата на земеделска земя не може да бъде поставена на изцяло пазарен механизъм, доколкото нивите са ограничен ресурс и затова настоява за отделен регламент. По думите на Робърт Пилат тази позиция се споделя от Прибалтийските страни и отчасти Германия.\r\n\tСлед 2020 г. няма нужда от радикални промени в ОСП, а от еволюционни, каза Бенямин Гавлик, от Министерството на земеделието на Полша. Според него има необходимост от опростяване на правилата и по-добра координация с други политики на ЕС като околната среда и иновациите.\r\n\tДиректните плащания трябва да останат основен елемент за стабилизиране на доходите на фермерите и след 2020 г., каза Гавлик. Плюсовете са, че те са разбираем инструмент за земеделците, който вече се е утвърдил и насърчава дребните производители, семейните ферми, което е важно от гледна точка на демографския фактор. Полша смята, че обвързаната с производството помощ също трябва да остане за подпомагане.\r\n\tВторият стълб на селскостопанската политика, чрез който се насърчават инвестициите в селата също трябва да бъде запазен, защото спомага за намаляване на различията между отделните региони. Заедно с налагането на финансовия инженеринг, трябва да се запазят и схемите за безвъзмедна помощ в инфраструктурата на малките населени места, като политика на сближаване, е позицията на Вишеградската четворка.\r\n\tБългария подкрепя позицията на Вишеградската четворка по отношение на Общата селскостопанска политика. Страната ни ще настоява за увеличаване на средствата по обвързаната подкрепа. Аргументите - изключително важен инструмент за подкрепа на уязвими производства и за намаляване на различията между регионите, каза Мария Костова-Филева, която отговаря за директните плащания в Министерството на земеделието, храните и горите.\r\n\tОт 2015 г. по схемата за обвързано подпомагане се финансират животновъдството и производството на плодове и зеленчуци. За 2017 г. добивите бяха повишени драстично – между два и три пъти за различните култури. В отделна схема обвързано подпомагане получават и протеиновите култури – фасул, леща, нахут, грах, фъстъци, соя;  бакла, люцерна,  еспарзета, фий, детелина, вигна, бурчак, лупина и звездан.\r\n\t \r\n\tСхемата за единно плащане на площ заедно с останалите около 20-тина схеми по директните плащания се наложиха като успешни през изминалите две години. За тази година българските фермери са получили около 1.5 млрд. лева по бюджета за директните плащания, каза Костова-Филева.\r\n\tПо отношение на втория стълб – Програмата за развитие на селските райони, страната ни ще настоява да продължи безвъзмездната подкрепа за сближаване и социално-икономическо развитие на селските райони, като средство за намаляване на бедността и обезлюдяването, каза Десислава Бояджиева от земеделското министерство.\r\n\tБългария е за засилване на финансовите инструменти в контекста на опростяването на правилата по ОСП и привличането на допълнителен капитал в земеделския сектор, допълни тя.\r\n\tЩе продължи и подкрепата към малките земеделски стопанства и стимулите за сдружаване, за да станат по-конкурентоспособни, заяви Бояджиева. По думите й ще бъдат запазени и подходът \"Лидер\" и Водени от общността за местно развитие (ВОМР), при които т.нар. местни инициативни групи в селата сами решават къде да се инвестират евросредствата.", "date": "2017.06.26", "title": "България ще отстоява в ЕС преките плащания за фермерите и парите за земеделие"}
{"url": "http://www.mediapool.bg/makron-i-merkel-se-sblizhavat-po-temata-za-evropa-news265805.html", "text": "Още през януари, когато шансовете му да стане президент на Франция изглеждаха малки, Еманюел Макрон отиде в Берлин и изложи това, което смята, че е необходимо да се направи, за да бъде \"поправена\" Европа.\r\n\t\"Както Жак Делор бе казал, Европа се нуждае от визия и отвертка\", заяви Макрон пред аудитория от слушатели в Хумболтовия университет, цитирайки бившия председател на Европейската комисия. \"За съжаление, в момента имаме много отвертки, но не и визия.\"\r\n\tСега, по-малко от два месеца след победата си на френските избори, Макрон запълва тази празнота, излагайки своя визия за по-нататъшната посока на континента и което е най-важното в случая, съумява да спечели за каузата си Германия.\r\n\tТова бе основната новина от срещата на върха на ЕС миналата седмица, на която на общата заключителна пресконференция Макрон и германският канцлер Ангела Меркел стояха един до друг и изпратиха послание за пълно единомислие.\r\n\tСлед повече от десетилетие на трудности обаче може би е рано да се обявява, че френско-германският двигател е заработил отново на пълна мощност.\n\n\r\n\tМакрон все още не е преминал сложното предизвикателство да осъществи на практика плановете си за реформиране на френската икономика. Само ако успее, ще бъде сложен край на взаимното недоверие между Париж и Берлин, което през последните години е пречка за изграждане на тясно сътрудничество помежду им.\r\n\tМеркел от своя страна през септември трябва да спечели четвърти мандат. Ако го направи, за нея пак може да се окаже трудно да убеди някои от скептично настроените консервативни среди около себе си, че си струва да се работи с центриста Макрон.\r\n\tНо като цяло всичко това, което се наблюдава в отношенията между тях през последните седмици - като кулминацията бе общата им поява в Брюксел в петък - изигра своята роля за отпадането на две от големите въпросителни, надвиснали след изборната победа на Макрон миналия месец: в състояние ли ще бъде той да запази импулса, който го изстреля до Елисейския дворец, и дали Меркел би подкрепила вижданията му за Европа.\r\n\tПрез последното десетилетие, докато континентът се люшкаше от една криза към друга, германският канцлер сякаш изпитваше по-голямо удобство да внася поетапни корекции в европейските структури - точно като затягане на винтчета с отвертка, а не да излиза с вдъхновяващи нови визии.\r\n\tСега, когато Европа е излязла от режима на остри кризи и придоби по-голяма самоувереност на фона на икономически си растеж и политическия хаос във Великобритания и САЩ, насреща се притичва окриленият от силното представяне на партията си на парламентарните избори този месец 39-годишен Макрон.\r\n\tВ Брюксел той даде ясна заявка, че е готов да отиде на конфронтация със страни като Полша и Унгария, ако десните им правителства не зачитат ценностите на европейската демокрация.\r\n\tЗакани се, че ще реагира по съответния начин, ако страни като Китай и САЩ не играят честно в сферата на търговията. И също така подложи на натиск останалите лидери на държавите членки да се възприеме по-амбициозен подход по отношение на европейското отбранително сътрудничество.\r\n\tПо всички тези три въпроса, ако това се беше случило в миналото, Меркел инстинктивно би намалила газта, отчитайки веднага безпокойствата на Варшава, Будапеща, Вашингтон и Пекин, както и тези в самата Германия по отношение на отбраната.\r\n\tНо в Брюксел тя застана изцяло зад Макрон.\r\n\tТова не остана незабелязано от другите делегации на държавите от ЕС, в частност от източноевропейците, които изпитват безпокойство от предстоящото излизане от съюза на Великобритания и изменчивия начин на управление на президента на САЩ Доналд Тръмп.\r\n\t\"Дори и (френско-германският) двигател да работи прекалено добре, това невинаги е най-доброто за ЕС като цяло\", каза високопоставен дипломат от една от източните държави членки. \"Надяваме се да са достатъчно мъдри да контролират скоростта си.\"\r\n\tВъв Великобритания и САЩ също изпитват безпокойство.\r\n\tАко Европа е по-самоуверена и по-настъпателна, това най-вероятно ще я направи и по-труден партньор в преговорите за Брекзит. На срещата на върха на ЕС миналата седмица британският премиер Тереза Мей приличаше на човек с отслабени позиции, който се отбранява, седейки до новия тандем Меркел-Макрон.\r\n\tМакар и да изразява задоволство от развитието на политическите процеси в Европа след победата на Макрон над лидера на крайната десница Марин Льо Пен, Чарлз Купчан - бивш съветник по европейските въпроси на президента Обама - сподели безпокойството си, че по-смел и по-нахакан в поведението си ЕС може накрая да се самоопредели като опозиция на Вашингтон.\r\n\t\"Това ме безпокои\", каза Купчан. \"Най-лошият вариант би бил възроден европейски проект, една от целите на който е да се скъса със САЩ.\"\r\n\tТова изглежда малко вероятно предвид евроатлантическия уклон на Меркел.\r\n\tНо с наближаването на изборите тя показа готовност да заема по-остри позиции срещу управленските решения на Тръмп, които са доста непопулярни в Германия.\r\n\tПреди броени седмици Меркел предизвика изненада както у дома, така и в чужбина, заявявайки, че Европа е възможно повече да не може да разчита на САЩ и затова трябвало да се готви да се грижи сама за себе си.\r\n\tМного показателно ще е дали тя ще съхрани тази своя предизвиателна линия и на форума на върха на Г-20, на който ще бъде домакин в Хамбург на 7-8 юли.\r\n\tНа срещата на върха в Брюксел сред важните теми не фигурираше едно от най-големите предизвикателства - реформирането на еврозоната. Но то ще е във фокуса на интензивните разговори между Берлин и Париж преди срещата на двете правителства седмица след форума на Г-20, на която се очаква да бъдат обявени няколко нови двустранни инициативи.\r\n\tМеркел и тук показва готовност за сближаване с Макрон.\r\n\tМиналата седмица в реч на конференция на индустриалци в Берлин, точно преди срещата на върха на ЕС, тя изненада партията си, като показа благоразположеност към две от най-спорните идеи на френския президент - общ бюджет и министър на финансите за еврозоната.\r\n\t\"Това наистина привлече вниманието\", каза високопоставен френски официален източник, който участва в подготовката на френско-германската среща. \"Париж и Берлин са по-близо (в позициите си) от когато и да било в последно време.\"", "date": "2017.06.26", "title": "Макрон и Меркел се сближават по темата за Европа"}
{"url": "http://www.mediapool.bg/nai-golemiyat-samoletonosach-v-britanskata-istoriya-izliza-v-otkrito-more-news265806.html", "text": "Най- големият кораб на британския Кралски военноморски флот – самолетоносачът \"Куин Елизабет\" (Queen Elizabeth) в понеделник за пръв път ще напусне корабостроителницата \"Росит\" на източното крайбрежие на Шотландия и ще се отправи на изпитателно плаване.\r\n\tТова е най-големият самолетоносач, строен за британския флот. Само размерите на палубата са колкото три футболни игрища. Строителството му излезе над 6 млрд. паунда (7.6 млрд. долара).\r\n\tБойният кораб напуска дока с помощта на 11 буксирни катера. Те първо изчакват прилива, за да може корабът да напусне дока, а след това отлива, за да може да премине под моста моста Форт със скъсена мачта и да навлезе в Северно море.\r\n\tИзпитателният период на \"Куин Елизабет\" ще продължи няколко години и ще влезе в употреба през 2021 г., когато ще участва във военни учения на източното крайбрежие на САЩ.\r\n\tНа брода ще има поне 1000 души екипаж и 40 самолета, водоизместимостта му е 70.6 хиляди тона.\n\n\r\n\tОчаква се Кралският военноморски флот да го ползва 50 години. В момента британският флот не разполага с нито един самолетоносач, след като последният приключи последното си плаване през декември 2016 г. и бе продаден на турска преработвателна компания.\r\n\tСега в корабостроителницата в шотландския порт \"Росит\", където бе построен 65-тонният \"Куин Елизабет\", се строи още един самолетоносач от същия клас. Той ще се нарича \"Принцът на Уелс\".\r\n\tКапитанът на \"Куин Елизабет\" Джери Кид коментира, че самолетоносачът е важен, за да се поддържа репутацията на Великобритания като морска държава.\r\n\tПо думите му \"Куин Елизабет\" \"не е просто кораб, а военна база\".\r\n\tПрез 2018 г. на борда му ще бъдат разположени британски изтребители F35 Lightning II, произведени от американската компания Lockheed Martin.\r\n\tСАЩ ще натоварят на самолетоносача свои F35B от морската пехота.\r\n\tСтроителството на \"Куин Елизабет\" се забави и изпитателното плаване започва три месеца по-късно от предвиденото.", "date": "2017.06.26", "title": "Най-големият самолетоносач в британската история излиза в открито море"}
{"url": "http://www.mediapool.bg/sayuzat-na-sadiite-prizova-deputatite-da-obyavyat-kak-sa-izbrali-kandidatite-za-vss-news265807.html", "text": "Съюзът на съдиите в България (ССБ) призова в понеделник депутатите да обявят как да стигнали до решението си да издигнат точно тези кандидати за членове на Висшия съдебен съвет (ВСС). Преди седмица народните представители издигнаха общо 18 кандидати за 11-те позиции на парламента в следващия ВСС. Очакванията са те да бъдат вкарани във ВСС по добре познатия квотен принцип след предварително задкулисно договаряне. По предварителна информация ГЕРБ ще вкара четирима души в съдебния съвет, БСП – 3, а ДПС и \"Обединени патриоти\" по двама.\r\n\t\"За нас като професионална организация е важно да научим как точно народните представители са избрали своите кандидати сред хилядите юристи в страната. Прозрачността на процеса по номиниране е важен и за самите кандидати. Много от тях са действащи съдии и прокурори. Номинацията им обективно трябва да се основава на високи качества, а не на партийни пристрастия\", се казва в позицията на Съюза на съдиите.\r\n\tОрганизацията напомня, че в повечето случаи депутатите не са се допитали до съсловните магистратски организации за качествата на издигнатите кандидати.\r\n\t\"Въпреки заявките на някои от парламентарно представените политически сили, направени дори и в предизборните им програми, че номинирането на кандидати от квотата на Народното събрание ще стане след консултации с професионалните магистратски организации, нашето мнение не е търсено нито за отделни кандидати, нито принципно за профила, за сбора от качества, на които трябва да отговаря всеки кандидат. Вероятно това е резултат от изострената в последно време негативна кампания срещу нашата организация\", твърди ССБ.\r\n\tСъдийският съюз настоява в следващия ВСС да влязат хора, които имат позиция за сегашните скандали в съдебния съвет.\n\n\r\n\t\"Споровете във ВСС с изтичащ мандат не са личностни, а принципни. Те представляват сблъсък на ценности. Благодарение на тях българските граждани разбраха, че съдебната система се нуждае от реформиране, а не от \"успокояване“. Кандидатите за следващия състав на Висшия съдебен съвет трябва да имат отношение към тези въпроси\", се казва още в позицията.\r\n\tССБ се надява депутатите да проявят \"държавническа мъдрост\", избирайки членовете на следващия ВСС, а не да правят \"компромис със съвестта си в името на криворазбран политически консенсус\".\r\n\tСъдийската организации задава на кандидатите за членове на ССБ от парламентарната квота същите въпроси, които зададе и на кандидатите от съдийската:\r\n\t\r\n\t\r\n\t- защита на независимостта на съдебната власт и на нейния авторитет;\r\n\t- осигуряване на прозрачно и предвидимо кадрово развитие на съдиите;\r\n\t- избор на председатели на съдилища и техни заместници;\r\n\t- дисциплинарна отговорност на съдиите;\r\n\t- превенция на корупцията в органите на съдебната власт;\r\n\t- обезпечаване на условията на работа на съдиите и на техните осигурителни и трудови права;\r\n\t- реформа на съдебната карта?\r\n\t\r\n\t\r\n\t- защита на независимостта на съдебната власт и на нейния авторитет;\r\n\t- осигуряване на прозрачно и предвидимо кадрово развитие на съдиите;\r\n\t- избор на председатели на съдилища и техни заместници;\r\n\t- дисциплинарна отговорност на съдиите;\r\n\t- превенция на корупцията в органите на съдебната власт;\r\n\t- обезпечаване на условията на работа на съдиите и на техните осигурителни и трудови права;\r\n\t- реформа на съдебната карта?", "date": "2017.06.26", "title": "Съюзът на съдиите призова депутатите да обявят как са избрали кандидатите за ВСС"}
{"url": "http://www.mediapool.bg/severnoirlandskite-yunionisti-shte-podkrepyat-kabineta-na-mei-sreshtu-1-mlrd-paunda-news265808.html", "text": "Британските консерватори стигнаха до сделка с Демократичната юнионистка партия да подкрепи правителство на малцинството на Тереза Мей срещу инвестиции за 1 млрд. паунда в Северна Ирландия през следващите две години.\r\n\tВ понеделник премиерът Тереза Мей и лидерката на Демократичната юнионистка партия Арлийн Фостърс подписаха официално споразумение за взаимна подкрепа. Церемонията се състоя на Даунинг стрийт 10 в Лондон, където Мей прие по-рано днес лидерката на юнионистите Арлин Фостър. Преди подписване на споразумението Мей и Фостър се ръкуваха пред камерите на медиите и се усмихнаха.\r\n\tКонсервативната партия на Тереза Мей претърпя поражение на поисканите от нея предсрочни избори и спечели само 318 места от общо 650 в британския парламент и загубиха мнозинството си. Юнионистите от своя страна спечелиха 10 места и още след изборите дадоха сигнали, че са готови да подкрепят Мей в замяна на прокарването на техни политики.\r\n\tСпоред споразумението от три страници юнионистите ще подкрепят торите при ключови гласувания в парламента, свързани с излизането на страната от ЕС, по бюджетните въпроси, при всички вотове на доверие в парламента и по въпроси, свързани с изпълнение на правителствената програма. Но юнионистите няма да имат никаква роля в политическите разговори на британското правителство, свързани със Северна Ирландия.\r\n\tВ замяна правителството на Мей ще гарантира инвестиции от общо 1.5 млрд. паунда - 500 млн., които вече са били обещани и допълнителният 1 млрд - в инфраструктурата, здравеопазването и образованието в Северна Ирландия.\n\n\r\n\tОсвен това двете партии са се договорили да няма промяна на модела за индексация на пенсиите и отпускането на помощи за отопление.\r\n\tПостигнато е и съгласие да бъдат изпълнени целите на НАТО за увеличаване на бюджетните разходи за отбрана.\r\n\tПредвидено е споразумението да действа през целия петгодишен мандат на този парламент, но след първите две години ще се прегледа отново и ако е необходимо, ще се ревизира.\r\n\tТези пари ще стимулират икономиката на Северна Ирландия и инвестициите в нови инфраструктури, както и инвестициите в бъдещето на нашето здравеопазване и образование, заяви Арлин Фостър.\r\n\tТова споразумение ще позволи Великобритания да има стабилно правителство, допълни тя.\r\n\tБританският премиер Тереза Мей заяви, че Демократичната юнионистка партия се е съгласила да подкрепи нейното правителство в такива гласувания в парламента като законите за бюджета, за национална сигурност и при всички гласувания на въпроси, свързани с Брекзит.\r\n\tТереза Мей каза още, че споразумението с юнионистите дава ясно да се разбере, че Лондон продължава да се придържа към ангажиментите, установени в споразумението от Белфаст за уреждане на северноирландския конфликт и последвалите го споразумения.\r\n\tТя добави, че новото правителство ще управлява в интерес на всички страни в Северна Ирландия.", "date": "2017.06.26", "title": "Северноирландските юнионисти ще подкрепят кабинета на Мей срещу 1 млрд. паунда"}
{"url": "http://www.mediapool.bg/vrazkite-na-kashnar-s-dve-banki-sa-chast-ot-razsledvaneto-za-ruska-namesa-v-izborite-v-sasht-news265809.html", "text": "Компания за недвижими имоти на старшия съветник в Белия дом Джаред Къшнър е сключила, месец преди президентските избори миналата година, договор за заем от \"Дойче банк\" на стойност 285 милиона долара, пише в. \"Вашингтон пост\".\r\n\t \r\n\tКредитът, предназначен за рефинансиране на недвижим имот на фирмата близо до Таймс скуеър в Манхатън, е получен в критичен момент. Къшнър играе тогава ключова роля в предизборната кампания на своя тъст Доналд Тръмп. Заемодателят \"Дойче банк\" пък преговаря за уреждане на афера с измама с ипотечни кредити и обвинения от регулаторите в щата Ню Йорк, че е подпомогнала предполагаема руска схема за пране на пари. Казусите бяха уредени през декември и януари, припомня американското издание.\r\n\t \r\n\tСега връзката на Къшнър с \"Дойче банк\" е сред няколкото финансови въпроси, върху които може да се насочи вниманието в момент, когато бизнесите му са обект на проверка от специалния прокурор Робърт Мълър като част от по-широкото разследване на евентуално руско влияние върху изборите. \"Вашингтон пост\" припомня, че обект на разследването са срещите на Къшнър с руския посланик Сергей Кисляк и с руския банкер Сергей Горков, ръководител на банката за развитие \"Внешекономбанк\".\r\n\t \r\n\tБританският вестник \"Файненшъл таймс\" посвещава голяма статия на челно място на уебсайта си на срещата през декември между Къшнър и Горков.\r\n\t \r\n\tКогато руският президент Владимир Путин се нуждаеше от милиарди рубли, за да изгради спортни съоръжения за Зимните олимпийски игри в Сочи или да насочи финансови средства към регион в Украйна под контрола на руски сепаратисти, той се обърна към \"Внешекономбанк\". Сега тази институция, основана от Ленин и някога председателствана от Путин, е обект на санкции и на разследването, станало известно с името \"Русиягейт\" заради спекулациите какво са обсъждали Горков и Къшнър на срещата си, седмици преди Тръмп да влезе в Белия дом, пише британското издание.\r\n\t \n\n\r\n\tГорков каза през март, че срещата с Къшнър - уредена с посредничеството на посланик Кисляк - е била с цел рекламиране на стратегията на финансовата институция. Анализатори твърдят, че Горков може да е бил изпратен в Ню Йорк да подхвърли идеята за частична отмяна на американските финансови санкции, които засегнаха \"Внешекономбанк\" много по-силно, отколкото основните държавни банки, които разполагат с по-голяма доларова ликвидност, пише \"Файненшъл таймс\".\r\n\t \r\n\tЧовек на ръководен пост в държавна банка каза пред \"Файненшъл таймс\" миналата година, че Русия е лобирала за вдигане на санкциите от финансовия сектор, но заради разследването на връзките между лагера на Тръмп и Москва Кремъл се отказал от този подход.", "date": "2017.06.26", "title": "Връзките на Къшнър с две банки са част от разследването за руска намеса в изборите в САЩ"}
{"url": "http://www.mediapool.bg/pozhar-bushuva-v-priroden-park-v-ispaniya-news265792.html", "text": "Пожарникари се борят да овладеят пожар, бушуващ от събота в природен парк в Южна Испания, съобщи техен говорител и допълни, че няма пострадали от стихията, предаде Франс прес.\r\n\tПожарът в природен парк \"Доняна\" в Андалусия наложи евакуацията на над 2000 души. Той все още не е засегнал едноименния национален парк, обявен през 1994 г. от ЮНЕСКО за световно наследство на човечеството. Това съобщи в ефира на телевизия \"Вейнтикуатро орас\" Хосе Лопес, представител на местните власти, отговарящи за околната среда.\r\n\tТой потвърди, че пожарът е предизвикан от човешка дейност, но не се знае дали е умишлен или се дължи на небрежност. Засега не е направена оценка каква площ опустошени.", "date": "2017.06.26", "title": "Пожар бушува в природен парк в Испания"}
{"url": "http://www.mediapool.bg/prezidentat-radev-koito-gleda-nazad-riskuva-da-se-prepane-i-da-padne-news265789.html", "text": "Българският президент Румен Радев изрази подкрепа за присъединяването на страните от Западните Балкани към ЕС, ако те отговарят на условията за членство, и отбеляза, че това ще подсили регионалната сигурност, съобщава гръцкият .\r\n\tПо време на първото си посещение в страна от региона, което се състоя в края на миналата седмица, Радев отбеляза в интервю за \"Катимерини\", че визитата е \"важно политическо послание, изразяващо желание отношенията между двете страни да продължат да се развиват и задълбочават във всички сфери от взаимен интерес въз основа на споделените ценности\".\r\n\tЗапитан за предишни разногласия между двете страни, Радев посочи, че е важно да се гледа напред.\r\n\t\"Миналото е ценен учител, но който гледа назад твърде често, се излага на риск да се препъне и да падне\", заяви българският президент.", "date": "2017.06.26", "title": "Президентът Радев: Който гледа назад, рискува да се препъне и да падне"}
{"url": "http://www.mediapool.bg/turtsiya-se-gotvi-da-izprati-hilyada-voinitsi-v-katar-news265795.html", "text": "Турция се готви да изпрати до хиляда войници в Катар, след като президентът Ердоган публично разкритикува четири арабски сили, които искат от малката заливна държава да отстъпи пред исканията им, за да вдигнат блокадата си, пише британският в. \"Таймс\".\r\n\tСъщевременно президентът на Иран обеща на правителството в Доха, че „въздушното пространство, земята и морето на Иран ще бъдат винаги отворени за Катар“.\r\n\tСаудитска Арабия, Египет, Обединените арабски емирства и Бахрейн, които са съперници на Иран, изпратиха на Катар списък с искания, за да бъде спряна регионалната криза, които включваха прекъсване на дипломатическите отношения с Техеран.\r\n\tИзпращането на турски подкрепления ще увеличи напрежението, защото затварянето на турската военна база е едно от 13-те искания, отправени като цена за вдигането на наложеното върху Катар ембарго преди три седмици от неговите съседи, начело със Саудитска Арабия, допълва „Таймс“.\r\n\tПрезидентът на Турция Ердоган изглежда решен да остане на страната на Катар. Още до 1000 войници се очаква да пристигнат в базата преди съвместните военни учения, които по план трябва да започнат тази седмица. По данни на турския в. \"Хюриет\" към контингента може да се присъединят турски изтребители. Кораб с 4000 тона продоволствена помощ пътува от Измир към Доха.\n\n\r\n\tСъюзът между Турция и Катар датира от началото на Арабската пролет. И двете страни подкрепят фракции, свързани с организацията \"Мюсюлмански братя\", борещи се срещу старите светски милитаристични диктатури в Близкия изток.\r\n\tЕрдоган отдавна изпитва опасения, че може да бъде свален от турската армия и те за малко не се оправдаха миналото лято.\r\n\tОсновната политическа опозиция в Сирия, начело със свързани с \"Мюсюлмански братя\" фигури, бе създадена в Доха през 2012 година. Оттогава е базирана в петзвезден хотел в Истанбул, а сметката плаща Катар.\r\n\tАнкара откри първата си база в Близкия изток в Катар през март - ход, който бе описан като \"основно за престиж\". Той бе показателен за нарастващата изолация на Турция и Катар в момент, когато западните поддръжници на сирийската опозиция се отдръпнаха. Откакто започна кризата, Турция изпрати над 100 войници в базата, чийто персонал до този момент бе малоброен.\r\n\tСаудитска Арабия също подкрепя въоръжения бунт срещу сирийския президент Башар Асад, но посредством други групировки. Доха и Рияд отдавна водят битка като Давид срещу Голиат за контрол върху сирийската опозиция, отбеляза \"Таймс\".\r\n\t\r\n\tСпоред външния министър на Бахрейн шейх Халид бен Ахмед бен Мохамед Ал Халифа ръководството на Катар носи отговорност за \"военната ескалация\" на дипломатическата криза в Персийския залив, съобщи днес телевизия \"Ал Арабия\".\r\n\t\"Привличането на чуждестранни войски и бронирана техника е военна ескалация, за която е отговорен Катар, написа бахрейнският министър в Туитър. Конфликтът никога не е имал военни причини, те (причините) са свързани с политиката и сигурността. Някои регионални сили грешат, ако смятат, че намесата им ще реши проблема.\"\r\n\t\"В техен интерес е да зачитат системата, установена в региона, която може да реши всяка извънредна ситуация\", отбелязва министърът.\r\n\tСпоменавайки за \"регионални сили\", бахрейнският министър има предвид Турция, чийто президент Реджеп Ердоган подкрепи неотдавна позицията на Доха по исканията на редица арабски страни с оглед подновяване на отношенията.\r\n\tВчера Ердоган каза, че призивите за закриване на турската военна база там са проява на неуважение към Турция.\r\n\tСпоред бахрейнския първи дипломат Доха създава коалиция с държави извън Съвета за сътрудничество в Залива, което противоречи на ангажиментите, поети от Катар пред партньорите му от организацията.\r\n\t\r\n\tИранският президент Хасан Рохани каза на катарския емир шейх Тамим бин Хамад Ал Тани, че \"обсадата на Катар не е приемлива\" за Техеран, предаде Асошиейтед прес.\r\n\tПрезидентската канцелария заяви, че Рохани е казал на емира в телефонен разговор, че \"Техеран ще стои до правителството на Катар\".\r\n\t\"Въздушното пространство, земята и морето на Иран ще бъдат винаги отворени за Катар като . . . приятелска държава\", каза Рохани.\r\n\tПо думите му сътрудничеството между Иран и Катар ще продължи. Според него \"натискът, заплахите и санкциите\" не са начини за уреждане на спорове.", "date": "2017.06.26", "title": "Турция се готви да изпрати хиляда войници в Катар"}
{"url": "http://www.mediapool.bg/levotsentristat-rentsi-tarpi-zagubi-ot-desnotsentristite-na-mestnite-izbori-v-italiya-news265810.html", "text": "Управляващата в Италия Демократическа партия (ДП) и нейният лидер Матео Ренци претърпяха загуби във втория кръг на местните избори, но не е ясно кой печели от резултатите, предаде ДПА.\r\n\tВотът укрепи позициите на бившия премиер Силвио Берлускони, но също и на неговия главен съперник в рамките на десноцентристката опозиция - Матео Салвини, лидера на крайнодясната партия \"Северна лига\", което изостря борбата между двамата.\r\n\tОт 16-те по-големи града, които имаха кметове, подкрепяни от ДП, 12 преминаха в ръцете на десноцентристите, включително и такива исторически бастиони на левицата като северозападното пристанище Генуа. Само Лече и Падуа останаха встрани от тази тенденция, като в тях ДП измести от управлението десния център.\r\n\t\"Плесница за Ренци, десният център печели\", е челното заглавие на първа страница в понеделник на всекидневника \"Ла Стампа\".\r\n\tКметските избори се разглеждаха като показател за настроенията преди парламентарните избори, които трябва да се състоят в началото на следващата година. Като се вземе предвид и първият тур на 11 юни, пред урните се явиха над 9 млн. избиратели в над 1000 общини - около една пета от електората.\n\n\r\n\tДесноцентристките партии се представиха силно на балотажите на кметските избори в Италия, предаде Ройтерс, като се позова на частични резултати.\r\n\tВ най-внимателно наблюдаваната надпревара - в северния град Генуа, който е традиционна крепост на левицата, изглежда, че десноцентристите са на път да победят за първи път от над 50 години.\r\n\tСпоред прогнозните резултати кандидатът, подкрепен от антиимигрантската партия Северна лига и партията на бившия премиер Силвио Берлускони \"Форца Италия\", печели около 54 процента от гласовете, а подкрепеният от управляващата Демократическа партия кандидат - 46 процента.\r\n\tБорещото се срещу върхушката Движение \"Пет звезди\", което според някои проучвания е най-популярната партия в Италия, се представи много слабо на първия тур на 11 юни и стигна до балотаж само в един от 25-те най-големи града, в които се избираха кметове.\r\n\tЧастичните резултати показват също така, че десноцентристките кандидати имат явна преднина в северния град Верона и в южния Катандзаро. Те водят и в централния град Акуила - друга крепост на левоцентристите, където левоцентристкият кандидат водеше след първия тур.\r\n\tИзбирателната активност беше ниска - около 47 процента. Очаква се окончателните резултати да бъдат обявени днес.", "date": "2017.06.26", "title": "Левоцентристът Ренци търпи загуби от десноцентристите на местните избори в Италия"}
{"url": "http://www.mediapool.bg/britanskite-turisti-shte-imat-garantirana-bezplatna-meditsinska-pomosht-v-es-news265793.html", "text": "Британските туристи ще получават безплатна медицинска помощ, когато са на почивка в Европейския съюз, разкри министърът за Брекзит Дейвид Дейвис в момент, когато правителството се готви да публикува подробно позициите си за правата на мигрантите, пише в. \"Дейли телеграф\".\r\n\tДейвис ще поиска от ЕС да остане в сила Европейската здравноосигурителна карта и каза, че ако Брюксел откаже, правителството ще продължи да плаща годишно сумата от 155 милиона лири стерлинги, за да могат британците да получават безплатно здравни услуги.\r\n\tДейвис разкри и друг детайл от изпратения в Брюксел документ от 12 страници с британската позиция за правата на мигрантите, който ще служи за основа в преговорите за Брекзит.\r\n\tТой каза, че властите на острова ще преглеждат криминалните досиета на граждани на ЕС, подали молба за получаване на статут за уседналост, който ще им позволи да останат доживот във Великобритания, и ще депортират всяко нежелано лице.", "date": "2017.06.26", "title": "Британските туристи ще имат гарантирана безплатна медицинска помощ в ЕС"}
{"url": "http://www.mediapool.bg/zapodozryan-za-ubiystvo-v-sofiya-e-arestuvan-v-sozopol-news265790.html", "text": "Заподозрян за убийство на млада жена в столицата в петък е арестуван от полицията три дни по-късно в Созопол, съобщи в понеделник главния прокурор Сотир Цацаров, който присъства на Национално съвещание на ръководството на МВР.\r\n\t\"Поздравявам СДВР за изключително бързите и активни действия по разкриване на извършеното в петък изключително тежко и жестоко убийство в столицата, при което е убита млада жена и при което извършителят беше разкрит и задържан на територията на Община Созопол\", каза Цацаров.", "date": "2017.06.26", "title": "Заподозрян за убийство в София е арестуван в Созопол"}
{"url": "http://www.mediapool.bg/ek-razreshi-na-italiya-17-mlrd-evro-pomosht-za-2-banki-zastrasheni-ot-falit-news265794.html", "text": "Европейската комисия съобщи снощи, че разрешава на Италия да спаси със 17 милиарда евро държавна помощ двете банки от областта Венето, застрашени от фалит, предаде Франс прес.\r\n\t\"Европейската комисия одобри, съгласно правилата на ЕС, италианските мерки за улесняване на ликвидацията\" на банките, която ще бъде извършена съобразно с италианските закони за неплатежоспособност\", гласи комюнике на ЕК, цитирано от АФП.", "date": "2017.06.26", "title": "ЕК разреши на Италия 17 млрд. евро помощ за 2 банки, застрашени от фалит"}
{"url": "http://www.mediapool.bg/samolet-v-ochite-ni-leti-li-news265811.html", "text": "Третото правителство на ГЕРБ даде ясна заявка, че ще даде ход и на трите мащабни военни сделки, които ще излязат общо над 3.5 млрд. лева и ще определят развитието на българските въоръжени сили за години напред.\r\n\tИма реална опасност обаче тази огромна бюджетна инвестиция да се превърне в схема за източването на милиарди, сравнима с КТБ, ако се допусне проектите да се решават на тъмно, в тесен кръг, при неясни условия и размита отговорност.\r\n\tТова вече се е случвало, а има сигнали, че може и да се повтори.\r\n\t\r\n\tНай-скъпият проект – за купуването на нов тип изтребител, е в най-напреднала фаза - на едни преговори разстояние, ако се вярва на последните изявления на премиера Борисов. Перипетиите, през които премина този проект (а и навярно тепърва ще преминава), са нагледно потвърждение за порочните практики при военните сделки у нас.\n\n\r\n\tВъпреки първоначалните закани на управляващите, че ще ревизират проекта, в петък премиерът Бойко Борисов и военният министър Красимир Каракачанов в съгласувана акция предопределиха покупката на изтребители \"Грипен\". Те се оправдаха със служебния кабинет на Огнян Герджиков, който часове преди да сдаде властта определи на закрито заседание офертата на шведската компания СААБ за най-изгодна и елиминира предложението на САЩ и Португалия за изтребители втора ръка Ф-16.\r\n\tИнформация за медиите и оттам за обществото, което ще покрие сметката, не бе предоставена в нито един една фаза на обсъжданията, нито пък след гласуването на решението. Оправданията, че става дума за сложни комплексни критерии и класифицирана информация, са удобно прикритие за всякаква \"стъкмистика\". Ето защо не бе изненада, че след като ГЕРБ се върна на власт, постави под съмнение класацията на служебния кабинет. Премиерът Борисов дори сне покупката на нови изтребители от приоритетите на управлението, но след заседанието на КСНС при президента на 30 май ги върна в дневния ред. На 23 юни , че започват преговорите с Швеция за покупката на \"Грипен\".\r\n\tСамо два дни по-късно обаче шефът на парламентарната група на ГЕРБ и зам.-председател на ГЕРБ Цветан Цветанов настоя за формирането на парламентарна анкетна комисия, която да разследва всичко около проекта.\r\n\tКакто обясни Цветанов, проверката се налага заради \"достатъчно съмнения\", че президентът Румен Радев, който е бивш командир на Военновъздушните сили, \"е защитил решението за купуването на шведските изтребители и това е станало в период, когато още нямаше окончателно решение на служебното правителство\".\r\n\tОсвен това според Цветанов трябва да се види и дали има \"постъпила информация, която е дисквалифицирала един от участниците служебно\".\r\n\tПрактиката в нормалните страни е подобни съмнения да стигат бързо до прокуратурата и тя също толкова бързо се произнася по тях.\r\n\tВ България обаче обикновено с тях се заема .... комисия.\r\n\tТака правителството на ГЕРБ се готви едновременно да подпише най-скъпата сделка, като прехвърля отговорността на Радев и назначеното от него служебно правителство, и в същото време да я разследва.\r\n\t\r\n\tПредстои да се види как ще реагира президентът на публично отправените намеци, че е лобирал в полза на една фирма. До момента, въпреки словесните лупинги на Борисов, правителството движи нещата изцяло в избраната от Радев посока – бързо сключване на договор с \"Грипен\".\r\n\tРумен Радев е основен играч в проекта още от самото му начало. В качеството си на командир на ВВС той и екипът му подготвиха критериите за търсения от България изтребител, а назначеното от него служебно правителство санкционира избора.\r\n\tСлед като стана президент пък, той непрекъснато оказваше натиск на правителството да подпише сделката и предупреди, че ако това не стане, ще бъде прегазена военната експертиза.\r\n\tРумен Радев няма как да се противопостави на евентуално парламентарно разследване. Въпросът обаче е, че ако депутатите решат да проверяват сериозно, би трябвало да разчитат и на \"показанията\" на Радев във връзка с проекта. Не е ясно как президентът би реагирал, ако се стигне дотам.\r\n\tБойко Борисов  на 25 май, че няма да се съобрази с плановете за покупката на нови изтребители и ги обяви за последен приоритет. Военният министър Красимир Каракачанов пък съобщи, че правителството  на подадените оферти.\r\n\tВ крайна сметка се стигна до заседанието на Консултативния съвет по национална сигурност (КСНС) на 30 май. Там Радев, Борисов и представителите на останалите парламентарнопредставени партии  да бъдат стартирани едновременно и трите големи военни проекти – за купуването на нов тип изтребител, кораби и бронирани машини, като ще се търси възможност да се разплащат през следващите 15-20 години.\r\n\tКаракачанов \"получи задача\" да предложи на Министерския съвет ясен план за финансовата рамка на проектите, който представи миналата седмица. От него стана ясно, че военният министър се е отказал от идеята си да прави нов анализ на проекта за изтребителите и ще следва начертания от служебното правителство курс.\r\n\tНа следващия ден той обясни, че \"имаме решение на предишно правителство и ако го нарушим, ще бъдем обвинявани\". По същото време Борисов се срещна в Брюксел с шведския премиер Щефан Льовен обви проектът за \"предопределен\" и пое ангажимент България да започне преговори за купуването на \"Грипен\".\r\n\t\r\n\tБорисов и Каракачанов твърдят, че отговорността за проекта е изцяло на служебното правителство на Герджиков, тъй като е приело класирането на офертите, извършено от работната група в МО.\r\n\tТова обаче не е напълно вярно.\r\n\tЗасега няма никакви публични данни решението на служебния кабинет да има каквато и да е обвързваща сила.\r\n\tСамият , което по собствените му думи било \"решение да се вземе решение, за да се вземе решение....\". Самият Огнян Герджиков също твърди, че правителството му \"не е връзвало ръцете\" на следващия кабинет, който можел да реши каквото иска.\r\n\tПравителството на Борисов има и допълнителен лост, който би му позволил да преразгледа проекта, ако смята, че около него има съмнителни неща - той трябва да бъде одобрен и от Народното събрание, тъй като по закон военните харчове над 100 млн. лева трябва да бъдат минат и през пленарна зала.\r\n\t\r\n\tТака отговорността за решаването на проекта е изцяло в ръцете на ГЕРБ и \"Обединените патриоти\". Ключово ще е и поведението на опозицията. Миналата година от БСП \"алармираха\", че проектът е пренаписан и тласнат в посока на Ф-16, но след решението на служебното правителство, което елиминира офертата на САЩ и Португалия, смекчиха тона.\r\n\tВ крайна сметка може да се окаже, че Борисов и Цветанов са си разпределили ролите в пиесата \"царят дава -пъдарят не дава\". Борисов демонстрира институционална приемственост и благоприличен тон спрямо президента Радев и шведския премиер, но пък се оказва блокиран от парламента. Така сработва – преговорите за изтребителите се протакат или започват наново.\r\n\t\r\n\tВ тази ситуация продължава работата и по другите два проекта – за купуването на два нови кораба и на бронирани машини. Около тях също има много интереси, които тепърва ще излизат на повърхността.\r\n\tПървоначално проектът за покупката на бронирани машини бе приоритетен, но по време на второто правителство на ГЕРБ той бе изненадващо изпреварен от този за нови патрулни кораби. Смисълът на рокадата така и не се изясни, а депутати заподозряха, че се готви поръчка за определена фирма.\r\n\tПрез май 2016 в качеството си на депутат от Патриотичния фронт Каракачанов обяви, че може още сега да напише името на фирмата, която ще усвои основната част на парите, и да го сложи в плик, който да се отвори след като стане сделката. Откакто стана министър обаче Каракачанов не се е връщал към темата.\r\n\tНай-много работа предстои по проекта за купуването на бронирани машини, но и там вече се оформят чувствителни въпроси и отново всичко става на тъмно без никаква публична информация.\r\n\tПредстои да бъдат определени основните параметри на търсените машини - с какво задвижване да бъдат, нивото им на защита и др., които ще предопределят избора. И най-лесният начин да бъдат елиминирани евентуални последващи съмнения около проекта е, той да излезе от зоната на \"строго секретното\".\r\n\t\r\n\tВъоръжените ни сили са морално остарели, много далеч от стандартите на НАТО и не могат да изпълняват дори конституционните си задължения, но наливането на милиарди за модернизация не е гаранция, че нещата ще се променят.\r\n\tЗа последните 15 години бяха изхарчени над 3 млрд. лева за товарни самолети, хеликоптери и поддръжката на стара съветска техника, които реално не доведоха до качествена промяна във въоръжените ни сили.\r\n\tДори политиците признаха, че инвестициите не са довели до придобиването на нови бойни способности.\r\n\tСега подготовката на новите сделки отново е превзета от различни партийни и бизнес интереси, които изместват реалния дебат, експертизата, военнополитическите и стратегическите въпроси.\r\n\tИ ако това не се промени, се задава нова афера, измерима с източването на КТБ.", "date": "2017.06.26", "title": "Самолет в очите ни лети ли?"}
{"url": "http://www.mediapool.bg/irlandski-voenen-korab-spasi-712-bezhantsi-krai-libiya-news265791.html", "text": "Ирландски военен кораб спаси край бреговете на Триполи 712 души, включително бременни жени и деца, съобщиха ирландските Сили за отбрана, предаде Ройтерс.\r\n\tВчера през целия ден корабът \"Етни\" е ръководил операция по спасяването на голям брой бедстващи плавателни съдове на около 40 км северозападно от Триполи. Шестима мигранти, включително бебе, са били изведени от състояние на безсъзнание.\r\n\tКорабът ще превози до най-близкото сигурно пристанище хората, включително 14 бременни жени и четири деца на възраст под четири месеца. Те ще бъдат предадени на италианските власти.", "date": "2017.06.26", "title": "Ирландски военен кораб спаси 712 бежанци край Либия"}
{"url": "http://www.mediapool.bg/mosv-odobri-plana-na-primorsko-i-uveri-che-v-zashtitenite-zoni-nyama-da-se-stroi-news265812.html", "text": "В защитените територии край община Приморско няма да се допускат строежи, заявиха от Министерството на околната среда и водите в понеделник след заседание на Висшия експертен екологичен съвет към ведомството, на което бе одобрен новият общ устройствен план на община Приморско.\r\n\tВ петък от екокоалицията \"За да остане природа в България“ предупредиха, че новият план предвижда 2.5 пъти повече застрояване на региона. Природозащитниците алармираха, че се предвиждат огромна рекреационна зона и курорт на дюните на Аркутино, северно от река Ропотамо. Планира се и застрояване на няколко квадратни километра гори, югозападно от Маслен нос и доста навътре в брега, плътно застрояване около Защитена местност \"Стамополу\" от север, запад и юг, както и - плътно застрояване на всичко около Китен и на север чак до Приморско. Отделно е заложена създаването на нова вилна зона, северно от река Караагач с площта на сегашен Китен, както и удвояване площта на вътрешните села в община Приморско.\r\n\tОрганизацията посочи, че в общината има седем зони от европейската екологична мрежа НАТУРА 2000, както и редица резервати, защитени местности и природни забележителности.\r\n\tОт екоминистерството твърдят, че при проведената екооценка на устройствения план и оценката ме за съвместимост с режимите на защитените територии било установено, че предвижданията в плана няма да нарушат статута на опазваните зони.\r\n\tВ защитените територии се допуска предвиждане на нови устройствени зони и разширението на съществуващи, където е оценено, че това няма да доведе до значителни отрицателни въздействия върху тях, допълват от ековедомството. То посочва като гаранция за това предложените в решението мерки и условия за предотвратяване, намаляване или възможно най-пълно отстраняване на предполагаемите неблагоприятни последствия от изменението на общия устройствен план на община Приморско. Включени са и мерки за наблюдение и контрол на въздействието върху околната среда при прилагането му, отбелязва МОСВ.\n\n\r\n\tВедомството уверява, че всички изисквания на днешното решение ще бъдат задължителни за изпълнение.", "date": "2017.06.26", "title": "МОСВ одобри плана на Приморско и увери, че в защитените зони няма да се строи"}
{"url": "http://www.mediapool.bg/yotova-v-zashtita-na-radev-gerb-tseli-konfrontatsiya-v-obshtestvoto-news265814.html", "text": "Вицепрезидентът Илияна Йотова отхвърли обвиненията към държавния глава Румен Радев, че се е намесил в подготовката на сделката за купуването на нови изтребители и заяви, че \"ГЕРБ се завръща към диалог, който цели противоречие в обществото\".\r\n\t \r\n\tВ неделя заместник- председателят на управляващата партия Цветан Цветанов поиска създаването на анкетна комисия в парламента, която да разследва всичко, свързано с избора на изтребители за българската армия. Според Цветанов има \"достатъчно съмнения, че президентът Радев е защитил решението за купуването на шведски изтребители и това е станало в период, когато още нямаше окончателно решение на служебното правителство\". \r\n\t \r\n\tЙотова коментира лаконично, че има \"усещането, че ГЕРБ се връща към онези години, в първия мандат на г-н Борисов , от който се надявах, че всички ние сме се отказали\".\n\n\r\n\t \r\n\t\"Завръщане за един конфронтационен диалог и диалог, който цели противоречието в българското общество\", каза Йотова, цитирана от бТВ. \r\n\t \r\n\tРумен Радев участваше в подготовката на проекта за избор на нов тип изтребител още в качеството си на командващ Военновъздушните сили. След като стана президент, той периодично оказваше натиск на правителството бързо да сключи сделката, която се очаква да излезе около 1.5 млрд. лева.\r\n\t \r\n\tНазначеното от Радев служебно правителство одобри класирането на подадените оферти, според което най-изгодна за България е покупката на изтребители \"Грипен\". Според работната група към МО, която анализира офертите, предложението на САЩ и Португалия за изтребители втора ръка Ф 16 въобще не отговаря на българските финансови изисквания и затова е декласирано. \r\n\t \r\n\tВъпреки първоначалните заявления на премиера Бойко Борисов и военния министър Красимир Каракачанов, че новият кабинет ще преразгледа проекта, в петък и двамата обявиха, че той е \"предопределен\" и започват преговори за покупката на нови изтребители. \r\n\t \r\n\tВ неделя обаче Цветанов каза, че ГЕРБ иска \"да провери с парламентарни механизми как се стигна до това решение и дали има постъпила информация, която е дисквалифицирала един от участниците служебно\".", "date": "2017.06.26", "title": "Йотова в защита на Радев: ГЕРБ цели конфронтация в обществото"}
{"url": "http://www.mediapool.bg/osvoboden-e-otvlechen-ot-al-kaida-predi-shest-godini-shved-news265836.html", "text": "Освободен е отвлеченият преди шест години в Мали от \"Ал Кайда\" шведски гражданин Йохан Густавсон, съобщиха световните агенции в понеделник, цитирайки шведското правителство.\r\n\t42-годишният Густавсон стана заложник на терористичната организация, когато бе отвлечен през ноември 2011 г. в северната част на Мали заедно с гражданина на Южна Африка и холандец. Тогава четвърти заложник - германец, беше убит при оказване на съпротива срещу похитителите.\r\n\tХоландецът беше освободен от френските сили през 2015 година.\r\n\t\"С радост мога да обявя, че Йохан Густавсон беше освободен и може да се върне в Швеция\", се казва в изявление на ръководителката на шведската дипломация Маргот Валстрьом. Тя не даде подробности за съдбата на южноафриканския заложник, нито за начина на освобождаването.\r\n\tВ официалното съобщение се говори само за сътрудничество между министерството на външните работи, шведската полиция, шведските и чуждите власти.\r\n\tВалстрьом увери, че вече е разговаряла със заложника, който е добре и много развълнуван от случилото се. Тя призова всички да проявят уважение към Густавсон и семейството му и да ги оставят сами да решат дали и кога да говорят публично.", "date": "2017.06.26", "title": "Освободен е отвлечен от \"Ал Кайда\" преди шест години швед"}
{"url": "http://www.mediapool.bg/usiliyata-na-es-da-spre-migrantite-se-provalyat-ot-haosa-v-libiya-news265822.html", "text": "Когато либийската брегова охрана получи миналия месец от Италия първата дългоочакваната партида патрулни лодки, два от четирите плавателни съда имаха механични проблеми, а един се счупи на път за Триполи.\r\n\tКогато италианският вътрешен министър по-късно пристигна със самолет, за да представи официално лодките във военна база в либийската столица, служителите на бреговата охрана недоволстваха, че са стари и нямат достатъчно място на палубата за спасените мигранти.\r\n\t\"Искат от нас да сме полицай на Европа. А в същото време този полицай се нуждае от ресурси\", каза говорител на бреговата охрана на име Аюб Касим. \"Я да опитат те да работят в такива условия\".\r\n\tПоловин милион души прекосиха Средиземно море от Либия до Италия през последните четири години, основно африканци от региона южно от пустинята Сахара, които плащат на трафиканти да ги преведат през пустинята до Либия и оттам към Европа с негодни за плаване в море надуваеми лодки. Около 13 000 души загинаха по пътя.\r\n\tЕвропейските правителства искат да спрат мигрантите и да разбият хватката на каналджиите.\n\n\r\n\tНо вече повече от четири месеца, откакто Италия и ЕС започнаха нов опит за справяне с кризата, усилията им не са довели до почти никаква промяна, както става ясно от разказите на мигранти, служители на хуманитарни организации и на официални лица.\r\n\tКогато либийските власти заловят мигранти, ги отвеждат в центрове за задържане, които формално са под контрола на правителството. Там вече има около 8000 души. Въпреки че европейците обещаха да дадат пари за подобряване на условията в тях, в някои е такава теснотия, че мигрантите се налага да спят седнали.\r\n\tВ столичния мигрантски център \"Тарик ас Сика\", показван на дошли на визита в Либия високопоставени посетители, са засадени цветя и инсталирани умивалници. Но зад заключената с катинар метална порта стотици мигранти са наблъскани един до друг на матраци в единично помещение без вентилация.\r\n\t\"Казват ни да мълчим, затварят ни и ни искат пари\", каза 22-годишен мъж от Гвинея, който е в центъра от март, когато бива заловен от либийската брегова охрана с още около 120 мигранти, малко след като потегля за Италия. \"Бият хората. Не харесват черната кожа\".\r\n\t\r\n\tМорският път от либийските брегове е един от основните маршрути на най-големия мигрантски поток в Европа от Втората световна война насам. Другият, по море от Турция към Гърция, бе почти напълно запечатан миналата година след споразумение между ЕС и Анкара. Този от Либия обаче не спира да нараства.\r\n\tОт началото на годината вече 70 000 души са предприели това пътуване, а пикът през летния сезон тепърва предстои. Около 2000 души умряха тази година.\r\n\tЗа разлика от Турция Либия все още е смятана от европейците за твърде опасна, за да бъдат връщани там мигрантите, така че обикновено тези, които се доберат до международни води, в крайна сметка стигат до Италия.\r\n\tМрежите за трафик на хора в Либия процъфтяват в суматохата, последвала революцията от 2011 г., при която бе свален от власт диктаторът Муамар Кадафи. Бизнесът им тръгна стремглаво нагоре след 2014 г., когато конфликтът се разпространи в цяла Либия и бяха създадени враждуващи правителства в Триполи и на изток.\r\n\tОт миналата година ЕС опитва да работи с ново либийско правителство, подкрепено от ООН.\r\n\tПрез октомври започна обучение на брегова охрана на борда на европейски кораби. През февруари Италия подписа меморандум за разбирателство с Триполи, който ЕС бързо подкрепи и определи за целта сума от 90 милиона евро.\r\n\tНо Европа досега е оказала съвсем малко конкретна подкрепа, каза Тарик Шанбур, представител на бреговата охрана. \"Срещаме се, говорим, вземаме решения, сключваме споразумения, но на терен нищо не се върши\".\r\n\tЛибийското правителство няма много влияние извън столицата, а даже и в някои от министерствата в Триполи. Неговата власт е отхвърлена в Източна Либия и едва се усеща на юг, където трафиканти вкарват мигранти през Сахара.\r\n\t\"Досега не можем да кажем, че като Европейски съюз сме постигнали много\", каза европейски представител, пожелал анонимност. \"Работата е там, че се нуждаем от краткосрочни решения, но такива няма. Няма \"турска сделка\" в Северна Африка.\"\r\n\t\r\n\tДокато европейските политически лидери обмислят дългосрочни стратегии за засилване на сигурността по южните граници на Либия, поучават местните общности да се откажат от каналджийството и дават помощи на родните държави на мигрантите, либийските власти се тревожат, че броят им в Либия ще набъбне.\r\n\tТе казват, че нямат достатъчен капацитет да приютяват мигранти в страна в дълбока икономическа криза, където има близо 250 000 вътрешно разселени лица.\r\n\tЕвропейското финансиране помогна за увеличаване на доброволното репатриране на мигранти, заловени в Либия и съгласили се да се завърнат у дома. Броят им обаче надали ще надхвърли 10 000 тази година.\r\n\tМигрантите, заловени от либийската брегова охрана в морето или в среднощни операции, биват задържани в центрове за мигранти - както официални, контролирани формално от правителството, така и такива, управлявани от всевъзможни въоръжени групировки.\r\n\tУправителите на центровете печелят пари, като карат мигрантите и техните семейства да плащат за освобождаването им, като ги продават обратно на трафиканти или ги дават под наем за работна ръка, казват мигранти. Сексуалните издевателства са чести, казва бивш служител на един от центровете в Триполи.\r\n\tВ неофициалните центрове за задържане в западната и южната част на Либия, под контрола на милиции или на самите каналджии, се говори, че условията са много по-лоши. Мигранти казват, че техните семейства са изнудвани за пари, като им се изпращат видео и аудио файлове как биват изтезавани роднините им.\r\n\tМигранти в \"Тарик Сика\", които по-рано са били задържани в друг, недостроен лагер край летище \"Митига\" в Триполи, разказват, че са били накарани насила да построят сами лагера.\r\n\tНяколко болни хора са умрели, защото не им е била оказана лекарска помощ. На Ройтерс бе отказано посещение в центъра.\r\n\tСлужителите на центъра за задържане казват, че изпитват недостиг на ресурси и понякога се налага да действат със сила срещу отчаяни и буйни мигранти. Мохамед Бишр, началникът на отдела за борба с незаконната миграция в Триполи, отрече да са достоверни сведенията за издевателства и убийства. Казва, че мигрантите са задържани заради тяхната сигурност.\r\n\t\"Предвид ситуацията по сигурността в либийската държава те не могат да напуснат центровете за задържане, защото нямат документи за самоличност\", каза той в просторния си офис с климатик в центъра \"Тарик Сика\". \"Ако напуснат, може да ги сполети и нещо по-лошо.\"", "date": "2017.06.26", "title": "Усилията на ЕС да спре мигрантите се провалят от хаоса в Либия"}
{"url": "http://www.mediapool.bg/borisov-iskam-da-povisha-zaplatite-samo-che-me-zadalzhiha-da-kupuvam-gripeni-i-news265816.html", "text": "\"Миналата година, скъпи мои, благодарение на това безумие \"Белене\" – 3 млрд. лева. Вместо да ви дам за униформи и заплати, за Москва заминаха 1.3 млрд. живи лева. Ако не бях дошъл аз, да спра безумието на Драго Стойнев да проуча реактор за \"Козлодуй\" за още 10 млрд. лева, с кой щяхте да си говорите? Общо миналата година 2.5 млрд. заминаха за американските централи. Платихме 3.6 млрд. живи пари за КТБ. И службите, и всички други имат вина. Я сметнете как ще изглежда МВР, ако не сме платили тези пари...Искам да повиша и вашите заплати, искам на военните да повиша. Само че ме задължиха да купувам \"Грипени\"-и, на последното заседание на МС, 800 млн. лв. за фрегати. Кой по-първо да стачкува? Явно сме призвани само да събираме пари и да се разплащаме за чуждите грехове. По-добре от нас никой не го прави, защото досега никой не плаща.\"", "date": "2017.06.26", "title": "Борисов: Искам да повиша заплатите, само че ме задължиха да купувам \"Грипени\"-и"}
{"url": "http://www.mediapool.bg/makron-i-poroshenko-obsadiha-perspektivite-za-reshavane-na-koflikta-v-ukraina-news265821.html", "text": "Френският президент Еманюел Макрон и украинският му колега Петро Порошенко изразиха надежда за постигане на напредък в решаването на конфликта в Украйна след среща в Елисейския дворец, предаде Ройтерс.\r\n\tИ двамата президенти заявиха, че очакват нова среща на нормандската четворка (Германия, Франция, Украйна и Русия) да се състои в края на този или началото на следващия месец, преди срещата на високо равнище на Г-20, планирана за 7 и 8 юли.\r\n\tПорошенко заяви, че се чувства много по-оптимистично настроен след разговора с Макрон.\r\n\tФренският президент увери, че германската канцлерка Ангела Меркел споделя решимостта му за решаване на украинския конфликт.\r\n\t\"Франция няма да признае анексирането на Крим\" от страна на Русия, заяви Макрон, цитиран от Франс прес. \"Франция държи на суверенитета на Украйна в международно признатите й граници\", добави той. Френският президент съобщи, че на срещата на нормандската четворка ще бъдат обсъдени серия от предварителни условия за постигане на напредък като изтеглянето на всички сили в близост до границата, присъствието на Организацията за сигурност и сътрудничество в Европа (ОССЕ) или на международни сили, които да гарантират сигурността. Освен това е важно да се постигне напредък по въпроса за блокадата и размяната на затворници, добави Макрон.\n\n\r\n\t\"Не трябва да свикваме да водим безрезултатни дискусии\", подчерта френският президент, цитиран от АФП. Той изрази надежда срещите да имат ясни цели и да постигат конкретни резултати, дори и тези резултати да изглеждат ограничени.\r\n\tПорошенко настоя за 24-часово присъствие на ОССЕ по фронтовата линия.\r\n\tПодписаното през февруари 2015 г. в Минск споразумение за прекратяване на огъня, целящо да сложи край на конфликта между силите на украинското правителство и проруските сепаратисти, не успя да спре артилерийския обстрел. И двете страни се обвиняват взаимно в нарушения на примирието, припомня Ройтерс.\r\n\tНа съвместна пресконференция с Порошенко Макрон добави, че не е съгласен с позицията на държавния секретар на САЩ Рекс Тилърсън, според която враждебните действия в Украйна могат да бъдат решени извън рамката на споразуменията от Минск и каза, че не е виждал алтернативно предложение от САЩ. По думите му споразумението от Минск, прието от всички страни, остава основа за постигане на решение и то трябва да бъде приложено.\r\n\tПорошенко увери, че Киев е готов да изпълнява всички точки от споразумението от Минск, ако на териториите от Донбас, които не са под украински контрол, се спазва режим на сигурност.\r\n\tЛидерите на нормандската четворка може да имат разговор по конферентна връзка в най-скоро време, съобщи Дмитрий Песков, говорител на руския президент Владимир Путин. \"Тази възможност се обсъжда по дипломатически канали\", добави Песков, цитиран от ТАСС.", "date": "2017.06.26", "title": "Макрон и Порошенко обсъдиха перспективите за решаване на кофликта в Украйна"}
{"url": "http://www.mediapool.bg/za-rusnatsite-stalin-putin-i-pushkin-sa-trite-nai-prochuti-lichnosti-za-vsichki-vremena-news265817.html", "text": "Сталин, Путин и Пушкин са трите най-прочути личности за всички времена, според руснаците, предаде Франс прес.\r\n\tСпоред изследване на центъра Левада 38 процента от руснаците смятат, че Сталин е най-забележителната личност в света въпреки сталинисткия терор, отнел живота на около 20 милиона души, в това число масовите екзекуции, смъртните случаи в ГУЛАГ, депортациите в нездравословни зони и глада в Украйна и в няколко района на Русия.\r\n\tС 34 процента руският президент Владимир Путин и руският поет Александър Пушкин заемат второ място в класацията на най-прочутите личности на света.\r\n\tСледват бащата на Болшевишката революция Ленин, цар Петър Велики, първият руски космонавт Юрий Гагарин, писателят Лев Толстой, маршал Жуков заради ролята му във Втората световна война.\r\n\tЕдва на 14-о място в класацията се появява и първият чужденец в нея - Наполеон, белязал руската история заради нахлуването в Русия и после заради катастрофалното си отстъпление през 1812 г.\n\n\r\n\tНа 16-о място е Албърт Айнщайн, а на 19-о - Айзак Нютон.\r\n\tПоследният лидер на СССР Михаил Горбачов е на 20-о място, като едва 6 процента от руснаците смятат, че той трябва да е сред най-забележителните личности на света.", "date": "2017.06.26", "title": "За руснаците Сталин, Путин и Пушкин са трите най-прочути личности за всички времена"}
{"url": "http://www.mediapool.bg/balgarinat-ritnal-zhena-v-berlin-si-prizna-i-se-izvini-bil-piyan-i-drogiran-news265818.html", "text": "28-годишният българин Светослав Стойков призна днес в началото на съдебния процес в Берлин, че е ритнал жена на стълбите на берлинската метростанция \"Херманщрасе\" на 27 октомври м.г.. Инцидентът предизвика широк отзвук в Германия, припомня ДПА.\r\n\tОбвиняемият каза, че не си спомнял конкретно извършването на престъплението, но разбрал какво е сторил по-късно, когато видеото от камерата за наблюдение било публично разпространено. Това негово признание бе прочетено пред берлинския областен съд от един от неговите адвокати. Той посочи, че е бил под влияние на алкохол и наркотици по времето на престъплението и каза, че иска да поднесе извинението си на жената.\r\n\tСтойков е обвинен, че е изритал в гърба нищо неподозиращата 26-годишна украинка, слизаща в метрото, при което тя полита и пада чак на перона, счупвайки ръка и получавайки нараняване на главата. Инцидентът е бил записан на камерите за сигурност на метростанцията в берлинския квартал Нойкьолн.\r\n\tДелото срещу жителя на варненското ромско гето \"Максуда\" трябваше да започне преди 10 дни, но бе отложено, защото адвокатите на подсъдимия поискаха отвод на една от съдебните заседателки заради предубеденост и ксенофобия. Съдът уважи искането им.\r\n\tОсвен в нанасянето на тежка телесна повреда българският ром е обвинен и за два случая на ексхибиционизъм от негова страна на публично място недалече от същата метростанция две седмици преди инцидента с ритнатата жена. Той отказа да коментира тези обвинения, според които си е свалил панталоните и е мастурбирал пред намиращи се наоколо жени.", "date": "2017.06.26", "title": "Българинът, ритнал жена в Берлин, си призна и се извини, бил пиян и дрогиран"}
{"url": "http://www.mediapool.bg/60-visoki-sgradi-v-london-ne-izdarzhat-proverkite-za-bezopasnost-news265820.html", "text": "Обезпокоително е, че всички високи жилищни сгради, проверени след пожара в \"Гренфел тауър\" за наличие на лесно запалими строителни материали, не са издържали проведените тестове. Това заяви говорител на британския премиер Тереза Мей, цитиран от Ройтерс.\r\n\tШейсет високи жилищни сгради не издържаха тестовете, които бяха направени, за да се установи дали за построяването им са били използвани лесно запалими строителни материали. Същевременно в медиите се появиха оплаквания, че проверките са вървели прекалено мудно.\r\n\t\"Несъмнено е обезпокоително, обезпокоително е за живеещите в тези блокове\", заяви говорителят на редовен брифинг.\r\n\tПо думите му именно затова е внедрена система, чрез която проверките да могат да се извършват много бързо и местните власти да бъдат своевременно уведомявани при наличие на лесно запалими материали, както и за предприетите мерки.\r\n\tТой заяви още, че собствениците следва във възможно най-кратки срокове да предават за изследване проби от материали от конструкцията на дадена сграда, които са потенциално запалими.", "date": "2017.06.26", "title": "60 високи сгради в Лондон не издържат проверките за безопасност"}
{"url": "http://www.mediapool.bg/farmatsevtichniyat-sayuz-podkrepi-samostoyatelnata-ni-kandidatura-za-ema-news265815.html", "text": "Българският фармацевтичен съюз подкрепи самостоятелната кандидатура на страната ни за седалище на Европейската агенция по лекарствата (ЕМА), съобщиха от съсловната организация. Решение за това е взето на заседание на Управителния съвет на съсловната организация, проведено на 23 юни в Русе, по време на Българските фармацевтични дни.\r\n\tОт БФС посочват, че подкрепят всички усилия на държавните институции и неправителствените организации за самостоятелната кандидатура на страната ни за седалище.\r\n\tРешението идва седмица след като здравният министър проф. Николай Петров обяви, че България ще кандидатства сама за преместването на агенцията в София, е не заедно с Румъния, каквато заявка беше дадена от служебния кабинет.\r\n\tВ момента централата на Европейската агенция по лекарствата се намира във Великобритания, но след Брекзит трябва да бъде преместена в друга страна членка на Европейския съюз. Кандидати за седалище на ЕМА са още Стокхолм, Милано и две места в Белгия - Дигем (Фландрия) и Льовен-ла-ньов (Валония).", "date": "2017.06.26", "title": "Фармацевтичният съюз подкрепи самостоятелната ни кандидатура за ЕМА"}
{"url": "http://www.mediapool.bg/shtom-polsha-mozhe-da-se-spravi-s-danachnite-izmami-to-i-gartsiya-mozhe-news265823.html", "text": "Идеята, че необходимостта от облекчаване на дълга на Гърция може да намалее, ако тя се научи да си събира по-добре данъците, едва ли е популярна. Една друга страна с голяма пропаст между очакваните и действително събираните данъци, Полша, обаче показва как едно решително правителство може да извлече голяма полза от този огромен ресурс.\r\n\tИзследване на Европейския съюз, публикувано през септември 2016 година, показа, че Полша и Гърция имат много подобни празнини в събирането на данък добавена стойност (ДДС): през 2014 г. Полша е събрала с 24% по-малко ДДС от разчетите, а Гърция - с 28%. Тази пропаст е била около два пъти по-голяма от средното за ЕС равнище. ДДС в държавите от Европейския съюз, който наподобява данък продажби в САЩ, е един от най-големите източници на приходи за правителствата. През 2014 г. Полша е събрала с около 9,3 милиарда евро (10,4 милиарда долара) по-малко от предвиденото, а Гърция - с 4,9 милиарда евро. Тези суми се равняват на 2% от брутния вътрешен продукт (БВП) на двете страни.\r\n\tПо съвпадение европейските кредитори на Гърция очакват от нея да поддържа първичен фискален излишък в размер на 2% от БВП през периода 2023-2060 г. - по-дълго от която и да било държава след Втората световна война. Това условие е смятано за нереалистично и за причина, поради която Гърция се нуждае от намаляване на дълга.\r\n\tНито една страна не е успяла да запълни изцяло ДДС дупката, но тя е едва 1,2% от очакваните приходи в Швеция, по-малко от 4% в Люксембург и 8% в Словения. Така че, поне на теория, Гърция е в състояние да изпълни почти изцяло суровите фискални изисквания на своите кредитори, като запълни дупката до тези равнища.\r\n\tЧесто се изтъква, че гърците просто не могат да си позволят да плащат прилежно своите данъци. Те са облагани доста сурово - приетият неотдавна пакет с реформи, който помогна на страната да получи транш от 8,5 милиарда евро този месец, отново разширява данъчната основа. Според доклад на Международния валутен фонд (МВФ), публикуван по-рано тази година, обаче гърците вече дължат 94,2 милиарда евро на своето правителство. \"Данъкоплатците в затруднено икономическо положение може да възприемат рисковете от укриване на данъци (наказания) като по-малки от потенциалните печалби (избягване на фалит)\", пише МВФ.\n\n\r\n\tДДС обаче е по-лесен за събиране от други видове данъци, защото е потребителски налог. Освен ако една трансакция не се осъществи в сивата икономика, ДДС се плаща от потребителя, като е калкулиран в цената. Събирането на този вид данък често е въпрос на политическа воля от страна на правителствата: колкото по-корумпирана и клиентелистка е една политическа система, толкова по-широко разпространени са измамите с ДДС.\r\n\tПолша имаше сериозен проблем с измами, при които фирми искаха от правителството да им бъде възстановен платен ДДС, често пъти за фиктивно изнесени стоки. В началото на тази година министърът на финансите Матеуш Моравецки заяви, че отличният икономически растеж на страната - над 3% в момент, когато съседните държави са в криза - трябва да бъде преизчислен, тъй като е бил надут от фалшиви износни схеми. През 2015 година, например, действителният растеж е бил 1,9%, а не 3,6%, отбеляза Моравецки.\r\n\tПрез 2016 и 2017 г. Полша предприе поредица от мерки за затваряне на вратичките за източване на ДДС. Страната нямаше кой знае какъв избор: управляващата популистка партия \"Право и справедливост\" бе обещала да плати големи суми на семействата с повече от едно дете и единственият друг източник на финансиране бе натрупването на още външен дълг.\r\n\tПравителството начерта планове за теглене на големи кредити, но също така, през 2016 и 2017 г., прокара пакет закони за повишаване на събираемостта на ДДС, ограничаване на връщането на платени данъци, въвеждане на \"солени\" глоби за данъчни измами и затягане на контрола върху сектора с горивата, в който бяха извършвани много от измамите.\r\n\tПолският кабинет освен това увеличи усилията за събиране на корпоративния данък, като едновременно с това го понижи за нововъзникналите фирми и реформира данъчната администрация.\r\n\tРезултатите, според министерството на финансите, са грандиозни. Правителството очакваше тази година дефицит от 59 милиарда злоти (15,5 милиарда долара), но през първите месеца той бе само 900 милиона злоти. Полша ще емитира до края на годината по-малко дълг, отколкото бе планирала. При това страната дори още не е започнала да ограничава големия брой изключения, предвиждащи намаляване на ДДС - нещо, което ЕС отдавна посочва като потенциална област за подобрение.\r\n\tМеждувременно се очаква икономическият растеж да достигне 3,7% тази година според прогноза на анализатори на агенция Блумбърг. По-високата събираемост на данъците не води до по-ниска икономическа активност и по всяка вероятност икономическият растеж ще е по-реален от данните за миналата година.\r\n\tЗападноевропейските кредитори на Гърция не са почитатели на националистическото правителство в Полша. Те обаче трябва да се вгледат по-внимателно в ефективните мерки, които то предприе срещу укриването на данъци. Гърция има нужда от някои от полските лекарства преди сегашните планове за решаване на нейния дългов проблем да бъдат определени за нереалистични. Прекалено голям дял от гръцката икономика - около една четвърт според някои изчисления - все още е в сивия сектор, за да бъдат взимани важни решения за облекчаване на основата на наличните икономически данни.", "date": "2017.06.26", "title": "Щом Полша може да се справи с данъчните измами, то и Гърция може"}
{"url": "http://www.mediapool.bg/bnb-e-osadena-da-predostavi-dokladite-za-sastoyanieto-na-pib-news265819.html", "text": "Тричленен състав на Върховния административен съд реши, че БНБ няма основания да отказва достъп до двата надзорни доклади за състоянието на Първа инвестиционна банка (ПИБ) от 2012-та до 2015-та година. Делото е заведеното от сайта \"Биволъ\", а адвокат по него е Александър Кашъмов от \"Програма Достъп до информация\".\r\n\tИнформация в надзорните доклади трябва да покаже много по-голяма част от картината на проблемите на ПИБ от този период, в това число размера на лошите кредити, както и кредитите, отпускани на свързани с банката лица. Досега сайтът \"Биволъ\" е публикувал частично копия от тези доклади, придобити по неофициален път.\r\n\tВ съдебното решение на ВАС се казва, че в двата доклада няма защитена от закона тайна, въпреки че БНБ е отказала предоставянето им. Решението може да се обжалва пред петчленен състав на ВАС.\r\n\tПИБ отново е в полезрението на общественото внимание, след като преди две седмици президентът Румен Радев разсекрети стенограмата от разговора на 29 юни 2014 г. между политическите сили при бившия държавен глава Росен Плевнелиев за банковата криза, породена от затварянето на Корпоративна търговска банка заради ликвидната й криза. Но него се обсъжда и състоянието на ПИБ, която също бе подложена на натиск от своите вложители и се наложи държавата да предостави държавна помощ под формата на паричен влог в банката, за да стабилизира състоянието й.\r\n\tТогава бюджетът предостави 1.2 млрд. лв. на ПИБ, но до края на първите пет месеца от внасянето на влога банката върна на фиска 300 млн. лв., а останалите 900 млн. лв. бяха изплатени на вноски до 27 май 2016 г. при спазване на всички наложени от Европейската комисия ограничения в дейността и рекламата й. В края на октомври 2016 г. Министерството на финансите прекрати договора си за срочен депозит на предоставената сума и тя бе изтеглена с лихва от 28.5 млн. лв., натрупана за периода на влога. Въпросната сума обаче не може да се брои изцяло като печалба, защото за да предостави първоначално помощта на ПИБ, държавата спешно емитира облигации, по които също плати лихви.", "date": "2017.06.26", "title": "БНБ е осъдена да предостави докладите за състоянието на ПИБ"}
{"url": "http://www.mediapool.bg/iskaneto-na-taksi-za-osiguryavane-na-rabota-v-chuzhbina-e-nezakonno-news265826.html", "text": "Всяко искане на такси и други плащания за осигуряване на работа в чужбина е забранено. Законодателството изрично регламентира, че фирмите-посредници и предприятията, осигуряващи временна работа, нямат право да искат такси под каквато и да е форма. Това припомнят от Главната инспекция по труда (ГИТ) в началото на летния сезон, когато зачестяват обявите в медии, сайтове и социални мрежи за работа в чужбина. Заплащането трябва да бъде от работодателя, за когото осигуряват работна ръка, посочват от инспекцията.\r\n\t\r\n\t“Използването на интернет, и в частност на социалните мрежи, като единствен начин за контакт, отказ от лични срещи или определяне на такива на публични места вместо в офис, от страна на предлагащите работа, са сигнали за евентуална измама“, предупреждават от инспекцията. В тези случаи ГИТ няма правомощия да оказва контрол, но и за разследващите органи е изключително трудно да бъдат идентифицирани измамниците, за да бъдат предприети съответните мерки.\r\n\tСигнал за измама е и когато предприятие, което не извършва никаква дейност, сключва договори с работници с обещанието след това да ги командирова зад граница.\r\n\tРаботодателите, които командироват свои работници и служители за изпълнение на дейности в чужбина, също нямат право да искат такси. Най-често се искат суми за издаване на формуляр А1 за командироването им, който се издава напълно безплатно от НАП. При евентуално плащане е наложително да се поискат документи, доказващи заплатените суми.\n\n\r\n\t\r\n\tОт началото на 2017 г. в България действат нови правила, регламентирани с промени в Кодекса на труда и в Наредба за условията и реда за командироване и изпращане на работници и служители в рамките на предоставяне на услуги.\r\n\tС тях се цели по-добра защита на трудовите права на наши работници и служители, изпратени от български работодател на работа в страна от ЕС, страна по споразумението за Европейското икономическо пространство или Конфедерация Швейцария. Тези промени, че осигуряването на поне минималното възнаграждение за приемащата държава се дължи от първия ден, в който работникът или служителят е започнал работа зад граница в рамките на предоставяне на услуги.\r\n\tПреди промените минималното възнаграждение за приемащата държава ставаше задължително при командироване за повече от 30 дни. Изрично се регламентира също, че разходите за транспорт, квартира и др. трябва да бъдат уговорени между страните предварително.\r\n\tНовата нормативна уредба не важи при командироване в страните извън Европейския съюз, както и при служебни командировки, командироване за обучения, специализации, работни срещи, конференции и др. За тях важи досегашният ред за командироване, регламентиран в чл. 121 от Кодекса на труда.\r\n\t\r\n\tПри изпращане от предприятие, което осигурява временна работа, лицето трябва да сключи трудов договор с това предприятие, в който да е разписано при какви условия на труд в предприятието – ползвател ще работи.\r\n\tТрудовият договор трябва да съдържа данни за страните и определя: размера на основното и на допълнителните трудови възнаграждения с постоянен характер; условията за полагане на извънреден и на нощен труд и размера на заплащането им; продължителността на работния ден и на работната седмица, на дневната, междудневната и на седмичната почивка, както и дните на официалните празници в приемащата държава; размера на платения годишен отпуск; финансови условия на изпращането извън посочените (пътни разходи, квартира и др.).\r\n\tКогато предприятие командирова зад граница свои работници и служители, с които има сключен и регистриран в НАП трудов договор, работодателят трябва да подпише с командированите лица и споразумение, в които се разписват всички условия на командироването, включително се регламентират и разходите за транспорт и спане.\r\n\tВсеки отказ за подписване на трудови договори и споразумения трябва да бъде сигнал за търсещите работа лица, че могат да станат жертва на измама.\r\n\tЛицата, търсещи работа в чужбина, трябва да знаят, че когато използват услугите на фирми-посредници, трябва да тръгнат от България с подписан трудов договор с чуждестранен работодател, преведен на български или на разбираем за тях език и на езика на приемащата държава.\r\n\tВажни реквизити от трудовия договор са всички данни за работодателя, условията на труд и заплащане. Именно договорът е документът, чрез който на по-късен етап, при необходимост, може да се извърши проверка и да се защитят правата на работника. Трябва да имат сключен и посреднически договор с фирмата-посредник, който включва определени клаузи, разписани в специална наредба. Този договор задължително трябва да съдържа коректните данни на посредника и мястото, на което е подписан.\r\n\t\r\n\tЗадължително условие за фирмите посредници, както и за предприятията, които осигуряват временна работа, е да имат издаден лиценз от Агенцията по заетостта. Списъкът на лицензираните предприятия може да бъде открит на . На сайта на ГИТ регулярно се публикува информация относно рисковете при търсене на работа в чужбина.\r\n\tЗа първите пет месеца на годината контролните органи на Инспекцията по труда са извършили около 300 проверки на работодатели, които командироват или изпращат работници и служители в рамките на предоставяне на услуги в държави – членки на ЕС, в т.ч. чрез предприятия, осигуряващи временна работа, и на фирми - посредници. При тези проверки са установени около 530 нарушения. Установени са и 16 случая на осъществяване на дейност като предприятие, което осигурява временна работа, без регистрация, като най-често тази дейност се замаскира под формата на командироване в изпълнение на договор за предоставяне на услуги.\r\n\t\r\n\tСигнали за нарушения при осигуряването на работа в чужбина могат да се подават в Главна инспекция по труда по всички възможни начини - на горещия телефон 0700 17 670, на телефона за сигнали на български граждани, работещи в чужбина – 00359 2 8101 747, през и чрез мейл на посочените имейли.\r\n\tВажно е обаче в сигнала да има достатъчно данни за идентифициране на осигуряващия работа в чужбина, както и приложени документи, с които разполага лицето. Същото условие се отнася и за случаите, касаещи некоректни чуждестранни работодатели, при които ИА ГИТ може да сигнализира контролните органи в съответната държава, само ако в сигнала има достатъчно данни за идентифицирането му и доказателства за трудовите взаимоотношения между страните.\r\n\tГлавна инспекция по труда вече работи по създаването на единен официален национален уебсайт, какъвто всяка държава е длъжна да изгради съгласно разпоредбите на Директива 2014/67/ЕС, касаеща правата на командированите лица. Изграждането на информационния портал е основна дейност по проект “Контрол на командированите лица“, финансиран по оперативна програма „Развитие на човешките ресурси“, съфинансирана от ЕС чрез ЕСФ. Целта на проекта е да се подпомогне транспонирането и изпълнението на практика на Директива 2014/67/ЕС и да се осигури информираност на командированите лица и командироващите предприятия в България относно българското законодателство и административните процедури, приложими към тях.", "date": "2017.06.26", "title": "Искането на такси за осигуряване на работа в чужбина е незаконно"}
{"url": "http://www.mediapool.bg/shumen-shte-digitalizira-obshtinskata-administratsiya-news265825.html", "text": "Община Шумен ще дигитализира процесите на регулация и дейностите по управление на устройство на територията на общината. Това ще стане възможно с въвеждане на интегрирана географска информационна система \"Тобел\", съобщи изпълнителят на проекта \"Мапекс\".\r\n\tДо шест месеца трябва да са дигитализирани действащите регулационни планове на общината и да е внедрена геоинформационна система. Така общината ще може по-ефективно да генерира своите официални удостоверителни документи като скици, справки, отчети, баланси и други административни документи.\r\n\tВ значителна степен ще бъдат оптимизирани дейностите по направление \"Строителство и Екология\" и ще се увеличи административният потенциал като се автоматизират процесите по издаване на документи и общината ще може да предложи повече и по-качествени електронни административни услуги на граждани и бизнес.\r\n\t\"Важен елемент от подобряване на живота в общината са по-бързите, прозрачни и качествени услуги, които общинската администрация предлага. Чрез тяхното развитие, ние целим да ускорим икономическия и инвестиционен процес в града и така да стимулираме неговото икономическо развитие\", коментира кметът на Шумен Любомир Христов.\r\n\t\"Мапекс\" ще управлява целия проект по въвеждане на интегрираната информационна система като ще помогне с анализ на процесите, консултиране, дигитализиране на данни, внедряване на технологични решения, тестване и обучение на служителите на общината.\n\n\r\n\t\"Постигането на умни градове в България не е вече далечна концепция от бъдещето. Множество български градове, като Шумен, инвестират в технологии за дигитално управление на своите процеси и активи, а това е първа стъпка от реализирането на един \"умен град\", каза Александър Лазаров, изпълнителен директор на \"Мапекс\".", "date": "2017.06.26", "title": "Шумен ще дигитализира общинската администрация"}
{"url": "http://www.mediapool.bg/vseki-opit-za-uvelichavane-na-skorostta-kam-evropa-zavarshva-s-razhlabeni-boltove-news265827.html", "text": "Конституционализмът е изискване за ограничена власт. Традиционно това ограничение се реализира чрез инструментите на правовата държава, човешките права и разделението на властите. Но освен формалните институционални ограничения, конституционализмът се състои и в поемането на ангажимент от страна на носителите на власт да се САМОограничават - да не я упражняват произволно, дори когато формални ограничения липсват. Този неписан принцип (конвенция) е всъщност и истинската гаранция за свободата на гражданите в конституционната държава.\r\n\tПример за такова неформално самоограничаване е институтът на независимия прокурор в САЩ. Този прокурор има право да разследва дори президента, който го назначава (чрез своята администрация). По принцип администрацията може да назначи някой \"послушник\", но не е това идеята. И сега видяхме, че бе назначен Мълър - прокурор, който се ползва с доверие и от демократи, и от републиканци. Този прокурор се е развихрил и вече стигна до най-близкото обкръжение на Тръмп и него самия. Формално нищо не пречи на президента просто да го уволни: целият департамент по правосъдие му е подчинен. Но ако го стори, всички ще останат с впечатлението, че Тръмп не уважава конституционните правила и върховенството на правото. Че иска да си е прокурор и съдия в собствения казус - да е безконтролен. Затова и Тръмп не уволнява Мълър. Затова, ако го направи, ще има конституционна криза, а може би и импийчмънт.\r\n\tВ нашата конституционна държава има една позиция - главният прокурор - която формално е почти безконтролна. Единствено ВСС може да проверява нейната дейност и евентуално да предложи отстраняване от длъжност на главния прокурор. Но всяко разследване срещу него трябва да бъде разрешено (и надзиравано)... от самия него! И най-важното: ВСС системно отказва дори да започне проверка на действията на носителя на тази власт, въпреки че са се случили скандали като \"Костинброд\", КТБ, ЦУМ… Т.е. неформалната конвенция у нас е точно обратната на тази в САЩ – у нас e възможнo да си прокурор и съдия в собствения си казус; ergo има институции, които са отвъд обхвата на независимото разследване и правовата държава.\r\n\tТози проблем не е персонален сблъсък между Панов и Цацаров или конфликт между някакви лобита: това е структурен, правов и политически дефект, който може да бъде видян във всеки доклад на независими наблюдатели, включително партньорската проверка на прокуратурата, извършена преди година. Разбира се, този проблем е обрасъл с персонални непоносимости - но така или иначе същността му е друга, по-дълбока.\r\n\tГЕРБ, БСП и ДПС отказват да заемат позиция по този въпрос. (Всъщност те влошиха проблема с приетата конституционна поправка, при която настояваха за прокурорски панел с мнозинство от членове, избрани от прокурори, пряко подчинени на главния прокурор. В този смисъл коментарите, че нямало значение дали е 5-6 или 6-5 в прокурорската квота са или невнятни, или недобросъвестни.)\n\n\r\n\tНо по-важно е, че, незаемайки позиция по тези въпроси, основните партии просто покрепят статуквото. Така че не питайте защо извънпарламентарни партии са “фиксирани” върху този проблем - питайте защо парламентарните не го забелязват.\r\n\tДа, сигурно има и по-важни въпроси - световният мир, гладът в Африка, технологичната революция и покоряването на космоса са между тях. Но не вярвайте на български политици, които ви казват, че нямат време и ресурси за проблема с прокуратурата, защото са ангажирани с борбата за световен мир, справянето с бежанската вълнa или покоряването на космоса.\r\n\tА основните ни политици всъщност точно това правят поне от 2015 г. насам. И затова, когато България се опита малко да увеличи скоростта, за да настигне останалите в ЕС, болтовете по джантите й се разхлабват и почват да падат по тройки.", "date": "2017.06.26", "title": "Всеки опит за увеличаване на скоростта към Европа завършва с разхлабени болтове"}
{"url": "http://www.mediapool.bg/tsatsarov-ako-mislite-che-sledya-stanovishtata-na-mertsedes-news265828.html", "text": "\"Ако мислите, че следя становищата на \"Мерцедес\"...\r\n\tТова бе краткият лаконичен коментар на главния прокурор Сотир Цацаров по повод позицията на дистрибутора на \"Мерцедес\" за България \"Силвър стар моторс\" ЕАД, който миналата седмица, на практика, опроверга становището на прокуратурата по случая с болтовете от колата на председателя на Върховния касационен съд (ВКС) Лозан Панов.\r\n\tКакто е известно, Военно-окръжната прокуратура отказа да образува разследване, заключвайки, че няма никакви данни болтовете от задната лява джанта на автомобила на НСО, предоставен на Панов, да са били развити умишлено. В подкрепа на тезата си разследващите цитираха мнение на експерт от \"Силвър стар моторс\", според което е възможно те да се саморазвият при шофиране на път с неравности и много завои.позицията на компанията се уточняваше и, че няма случай в историята, при който подобен инцидент да е бил предизвикан от фабричен дефект.\r\n\t\"Нямаме информация за автомобили с подобен проблем. Също така от \"Даймлер\" не са ни информирали за изтегляне на автомобили поради такъв проблем. Разхлабване на болт може да се получи следствие на човешка грешка или при умишлена манипулация, но не е производствен дефект. При смяна на гумите болтовете може да не са затегнати със зададения от производителя момент на затягане, в този случай е възможно да се разхлабят от вибрацията на колелото. При два липсващи болта и три разхлабени шумът от вибрациите ще е чувствителен и ще се увеличава постоянно при движение\", посочиха от \"Силвър стар моторс\" пред", "date": "2017.06.26", "title": "Цацаров: Ако мислите, че следя становищата на \"Мерцедес\""}
{"url": "http://www.mediapool.bg/ne-dostigat-skladove-zaradi-niska-vazvrashtaemost-na-investitsiyata-news265824.html", "text": "Търсене на модерни логистични и индустриални площи у нас през, но липса на инвеститори, заради ниската възвращаемост е характерно за първото полугодие на 2017 г. Това показва анализ на пазара на онлайн платформата \"БГСКЛАД\".\r\n\tИнвеститорите търсят възвращаемост на проекта до 7 години, докато в момента на база цената на земята и строителството са им нужни 9 – 11 години, коментира Симеон Митев, собственик на платформата. Друг проблем е изчерпването на добрите парцели с изградена инфраструктура, допълни той.\r\n\tПо тази причина предпочитаният модел на изграждане на нови складове остава \"строителството по мярка\" т.нар. \"built to suit\", коментира Веселина Гентева, оценител в компанията.\r\n\tЗаради летния сезон в момента има недостиг на хладилни площи, а търсенето е голямо в София и по морето.\r\n\tНай-активен е пазарът в София, където се търсят големи площи – над 1000 кв. м, докато в провинцията интересът е към малките помещения от 100 до 500 кв. м, показват данните на платформата. Заради недостига наемните цени на модерните складове са стабилни от 3 – 4 евро/кв. м месечно в София и Бургас. В провинцията складовете се отдават на цени от 1 – 2 евро/кв. м месечно.\n\n\r\n\tВъв Варна са сключени няколко по-мащабни сделки на нива над 1 млн. евро. Терените са придобити от местни фирми за собствено ползване.\r\n\t\r\n\tЛогистични компании и производители търсят складове и индустриални имоти от 1000 до 5000 кв.м, с добро качество отговарящо на европейските изисквания в София, коментира регионалният представител на компанията Радослав Конов.\r\n\tПредлагането обаче е предимно на амортизирани физически и морално-остарели бази. По тази причина наемите на модерните логистични площи държат високи цени от 3.5 – 4 евро/ кв. м/ месечно в София и Софийска област и се очаква да останат стабилни, посочи Конов.\r\n\tПазарът на площи от 300 до 700 кв.м в София не е активен, а сключените сделки са малко.\r\n\tЗаради летния сезон в момента в столицата има и завишено търсене на хладилни камери, но предлагането е ниско.\r\n\t\r\n\tЗасилено търсене на парцели за застрояване и на складове има в регионите на Пловдив и Варна.\r\n\tКрай Пловдив израсна \"Тракия икномическа зона\", която привлече редица инвеститори. Търсенето на парцели за индустриално производство остава динамично, коментира Атанас Ласков, представител на БГСКЛАД в Пловдив. Сключени са няколко сделки, но отново се наблюдава тенденцията собствениците на имотите да искат по-високи цени за тях от тези, които са склонни да дадат купувачите, допълни Ласков.\r\n\tПовишен интерес към покупка на строителни терени и промишлени бази има и във Варна. През първите шест месеца на годината бяха сключени няколко сделки на нива над 1 млн. евро от местни компании за придобиване на производствено-складови бази за собствено ползване, каза Тони Танев, представител на платформата във Варна. По думите му новите строителни проекти в града създават необходимост от допълнителни капацитети за множество бизнеси, съпътстващи производството и логистиката на продукти за строителния сектор.\r\n\tЗа разлика от Варна във Бургас търсенето е предимно на малки складове от 100 до 300 кв.м. Интерес има и към по-големи и качествени имоти, но сделките са единични, коментира Валентин Косев. Той даде пример със склад от 1300 кв. м отдаден под наем за 4 евро/кв.м. Основното търсене обаче е в диапазона между 2 и 3 евро/кв.м.\r\n\tВ курортните центрове около Бургас интерес към наемане на складове проявяват руснаци.\r\n\tОколо Бургас продължава предлагането на големи незастроени площи – терени на много ниски цени, но търсене няма. Цените на незастроените площи вървят в порядъка на 20 – 27 евро/кв.м. Има и терени със стари реконструирани складове, които се продават между 20 и 30 евро/кв.м, но търсенето също е много слабо.\r\n\tВ Стара Загора интересът е към нови бази, построени с термопанели и метална конструкция и достатъчен терен около тях за маневриране на транспортни средства с изградена пълна инфраструктура, каза Огнян Георгиев\r\n\tВ района на Велико Търново нови проекти започнаха \"Кауфланд\", \"Практис\" и \"Кроношпан\", а в Горна Оряховица – компаниите \"Грейко\" и \"Захарни заводи А\". Сделките с бизнес имоти в региона отбелязват ръст с една пета през първото полугодие на годината спрямо същия период на 2016 г., коментира регионалният представител Любомир Филипов. Отчита се и ръст на наемните цени с една десета.\r\n\tВ Русе пазарът също е стабилен, а търсенето е към наемане на първокласни складове. По думите на регионалния представител на платформата Григор Недев национални и международни компании са учудени, че няма такива, затова си поръчват \"строителство по мярка\" за бизнеса им.\r\n\tВ Габрово интересът е насочен основно към малки и средни производствени и складови площи, каза Михаил Сеферов. Подобна е тенденцията и в Сандански, където са сключени единични сделки за наемане на складове до 400 кв.м на цена от 1 евро до 1.5 евро/кв.м без ДДС. Наематели са българи и гърци, които местят част от бизнеса си в България, заради по-добро данъчно облагане на фирмите у нас. Търсят се помещения за шивашки цехове, производство на козметика и на храни.", "date": "2017.06.26", "title": "Не достигат складове заради ниска възвращаемост на инвестицията"}
{"url": "http://www.mediapool.bg/prokuraturata-iska-otmyana-na-optsiyata-uchilishtata-da-imat-svoi-kriterii-za-priem-news265830.html", "text": "Софийската градска прокуратура поиска от Административния съд в София-град да обяви за невалидна разпоредба от системата за прием на ученици в първи клас в общинските училища в София. Става въпрос за опцията педагогическият съвет на всяко училище да приеме до три свои допълнителни критерия за прием, различни от общоустановените.\r\n\tТака се дава възможност за приемането на всякакви критерии за прием, според държавното обвинение.\r\n\tРазпоредбата бе приета на 23 февруари 2017 г. от Столичния общински съвет. Според прокуратурата тя дава възможност за нарушаване на гаранцията за равнопоставеност на кандидатите. Освен това прави процеса на общия прием невъзможен за контрол при голям наплив от кандидатстващи.\r\n\tПрокуратурата смята, че решението на Столичния общински съвет да одобри тази разпоредба е грубо нарушение на Закона за предучилищното и училищното образование и Наредбата за организация на дейностите в училищното образование.\r\n\tВ момента приемът на първокласници на практика е приключил, освен в училища, които запълват последни свободни места на трето класиране. Тъй като системата за прием тази година стана източник на голямо недоволство от страна на родители, заради многото фалшиви удостоверения за адресна регистрация близо до най-желаните училища, за следващата година МОН и Столична община подготвят промяна на правилата за прием. Тоест, дори съдът да отмени тази част от системата за прием, това няма да окаже влияние върху тазгодишния прием, а за следващата година така или иначе ще действат нови правила, като властите ще трябва да се съобразят със съдебното решение.\n\n\r\n\tЕдна от промените, които се обмислят, е въвеждането на уседналост за определен период от време, която да дава предимство на реално живеещите деца в района пред тези с фиктивно сменени адресни регистрации.", "date": "2017.06.26", "title": "Прокуратурата иска отмяна на опцията училищата да имат свои критерии за прием"}
{"url": "http://www.mediapool.bg/tereza-mei-kaza-na-imigrantite-ot-es-che-london-iska-te-da-ostanat-news265831.html", "text": "Британският премиер Тереза Мей каза на мигрантите от ЕС във Великобритания: \"Искаме вие да останете\". Тя обеща, че нито един европейски гражданин, който пребивава законно във Великобритания, няма да бъде призован да напусне страната след нейното излизане от ЕС и заяви, че иска след Брекзит гражданите на ЕС, които са законно във Великобритания, да имат същите права като британците,  в Понеделник.\r\n\tВ реч в парламента Мей представи в детайли плана си, целящ да успокои европейските имигранти, разтревожени за бъдещето си във Великобритания след Брекзит.\r\n\tМинистър-председателката каза, че онези граждани на ЕС, които са влезли законно във Великобритания преди определена дата, която ще бъде договорена в бъдещите преговори, ще могат да останат в страната и да кандидатстват за постоянно пребиваване и за всички произтичащи от това права.\r\n\tИскам да успокоя хората, че според този план нито един европейски гражданин, който сега се намира във Великобритания законно, няма да бъде помолен да напусне страната в момента, в който тя излезе от ЕС. Искам вие (европейските граждани във Великобритания) да останете\", заяви Мей, цитирана от Ройтерс.\r\n\tТя подчерта, че гражданите на ЕС, които пребивават не по-малко от пет години във Великобритания, ще получат същите права като британските поданици. А тези гражданите на ЕС, които се намират в страната по-малко от пет години, ще могат да останат още пет и за това време да получат право на пребиваване.\n\n\r\n\tМей увери, че Брекзитът няма да доведе до разделяне на семейства. Но тя допълни, че за гражданите на ЕС във Великобритания ще са в сила същите ограничения, които са в сила и за британските поданици, ако те поискат техни роднини, които са с чужда националност да се присъединят към тях във Великобритания след Брекзит, освен ако не бъдат договорени други\r\n\tправила по въпроса, предаде Ройтерс.\r\n\tМей каза, че членовете на семействата на законно пребиваващи във Великобритания европейски граждани, които пристигнат в страната преди установената конкретна дата, ще могат да кандидатстват за така наречения статут на уседналост (settled status).\r\n\tПремиерката обеща да запази свободите на ирландските граждани във Великобритания.\r\n\tМей заяви, че Лондон ще се стреми да защити правото на британците, живеещи в страни членки от ЕС, да получават пенсия от британската държава.\r\n\tТя каза, че иска правата на работниците от страни от ЕС във Великобритания да бъдат защитени в ерата след Брекзит и увери, че не иска да използва въпроса за правата на европейските граждани като разменна монета в преговорите за напускане на ЕС. Британците, живеещи в страни членки, трябва да имат същите права като европейците, живеещи във Великобритания.\r\n\tВъв Великобритания има 3,2 милиона граждани на ЕС, които от референдума за Брекзит през миналата година се притесняват за съдбата си и бъдещето си в тази страна.\r\n\tСмята се, че датата, за която Мей говори, може да е в периода между март 2017 г., когато тя официално задейства член 50 от европейския договор за напускане на ЕС, и март 2019 г., когато на теория Великобритания би трябвало да напусне ЕС след двугодишни преговори, отбелязва Франс прес.", "date": "2017.06.26", "title": "Тереза Мей каза на имигрантите от ЕС, че Лондон иска те да останат"}
{"url": "http://www.mediapool.bg/nad-polovinata-sofiyantsi-s-tsentralno-parno-shte-doplashtat-pri-izravnitelnite-smetki-news265832.html", "text": "Заради продължилата повече зима, която при това бе по-студена от миналата година, 57 на сто от топлофицираните централно сгради в София, които са клиенти на топлинния счетоводител \"Техем\", ще трябва да доплащат при изравнителните сметки, които започнат да се изплащат до абонатите след 5 юли. Това съобщиха от компанията в понеделник\r\n\tДанните на \"Техем\" за потреблението на отопление и топла вода през отоплителен сезон 2016/2017 показват, че 57% от топлофицираните сгради в София ще получат сметки със суми за доплащане.\r\n\t39% от сградите в столицата ще имат да си вземат пари от \"Топлофикация-София\", а 4 процента от клиентите ще излязат на нула в сметките си досега, които са изчисляване на база прогнози от миналогодишното потребление в имотите.\r\n\tОт \"Техем\" не посочват какви суми имат да плащат хората, чиито прогнозни сметки са били под реално изразходваната топлоенергия. 2 процента от клиентите ще получат годишно изравняване до +/- 10 лв.\r\n\tПричините за това толкова много потребители да имат да доплащат при изравнителните си сметки, отчитащи вече реално консумираната топлоенергия са в по-дългото време за отопление и по-ниските температури. Докато в предходния отоплителен сезон парно е имало в 162 дни, сега периодът е 185 дни. Докато например през януари 2016 г. средно дневната температура е била минус 0.6 градуса, този януари е била минус 5.7 градуса\n\n\r\n\tПървите изравнителни сметки на \"Техем\" ще бъдат изпратени на клиентите след 5 юли. От датата на получаване те ще имат 30-дневен срок за рекламации преди изравнителните сметки да бъдат изпратени към топлофикационното дружество в София. Неосигурилите достъп за отчет могат да заявят такъв в 90-дневен срок.\r\n\t\"Към момента регистрираме, че 4% от сградите в столицата няма да доплащат или възстановяват суми след годишното изравняване“, заяви Милена Стоянова, управител на \"Техем\" и допълни, че в това число се включват сградите на месечен дистанционен отчет, които не получават изравнителни сметки след края на отоплителния сезон.\r\n\tИнформационните справки ще бъдат достъпни на клиентския портал на Техем след безплатна регистрация.", "date": "2017.06.26", "title": "Над половината софиянци с централно парно ще доплащат при изравнителните сметки"}
{"url": "http://www.mediapool.bg/rumen-petkov-pritesnyavam-se-che-borisov-prekalyava-s-bananite-news265834.html", "text": "\"Боя се, че министър-председателят понякога получава не съвсем адекватни съвети и така, като го гледам, се притеснявам, че започва да прекалява с бананите...Един мъдър човек беше казал, че човек като си избира за приятел маймуна, поема ангажимента половината му меню да са банани. Като гледам избора на приятели на премиера, понякога искрено се притеснявам, че той избира строго бананова диета\".", "date": "2017.06.26", "title": "Румен Петков: Притеснявам се, че Борисов прекалява с бананите"}
{"url": "http://www.mediapool.bg/kzk-obvini-muzikautor-v-monopolen-natisk-na-bnr-news265829.html", "text": "В злоупотреба с господстващо положение и натиск над Българското национално радио (БНР) бе обвинено сдружението за колективно управление на авторски права \"Музикаутор\" по казуса със забрана да се излъчват представлявани от организацията музикални творби в ефира на държавното радио. Това съобщиха от Комисията за защита но конкуренцията в понеделник.\r\n\tАнтимонополният орган бе сезиран от БНР, след като в края на 2016 г. бе принудено да спре да излъчва съвременна музика, тъй като не бе съгласно с исканото от \"Музикаутор\" повишаване на таксите за авторските права като условие за подновяване на договора на радиото за правото да пуска песните от листите на организацията.\r\n\tПреди дни двете спорещи страни успяха да се разберат и подписаха договор за авторските права, който все пак предвижда повишаване на плащанията на радиото за музикалните авторски права, носрокът на контракта ще е тригодишен – до края на мандата на сегашното ръководство, а не пет години, както искаше \"Музикаутор\".\r\n\tИзвършената от КЗК проверка установила, че като прекратява сключения през декември 2011 г. договор за авторските права \"Музикаутор\" и оставя радиото без съвременна музика \"Музикаутор\" се възползва от господстващото си положение на този специфичен пазар, за да принуди БНР да приеме условията им за повишаване на отчисленията за музикентите.\r\n\t\"Това е така защото освен, че лишава БНР от съществено за неговата дейност съдържание, с поведението си \"Музикаутор\" лишава общественото радио от възможност за извършване на дейността в изпълнение на задълженията, възложени със закон\", посочват от КЗК.\n\n\r\n\tОрганизацията за управление на авторските права има срок то 30 дни, за да изрази писмени възражения срещу предявените й обвинения, както и да бъде изслушана пред антимонополния орган.", "date": "2017.06.26", "title": "КЗК обвини \"Музикаутор\" в монополен натиск на БНР"}
{"url": "http://www.mediapool.bg/zastrahovateli-pokaniha-ivailo-penchev-da-stane-chlen-na-asotsiatsiyata-im-sreshtu-9000-lv-news265833.html", "text": "Българската асоциация на застрахователните брокери (БАЗБ) покани собственика на \"Уолтопия\" Ивайло Пенчев да лицензира платформата си за онлайн търгове \"Окшънайз\", като плати такси в размер на над 9000 лева и да стане член на асоциацията. БАЗБ заяви в понеделник, че публикуваният от Комисията за финансов надзор (КФН) доклад е потвърдил http://www.mediapool.bg/kfn-okshanaiz-nyama-pravo-da-predlaga-zastrahovki-news265717.html съмненията на асоциацията, че \"Окшънайз\", която организира търгове с обратно наддаване и за застраховки, нарушава европейски директиви и Кодекса за застраховането.\r\n\tРегулаторът провери платформата на бизнесмена Ивайло Пенчев по сигнал именно на БАЗБ.\r\n\tПроверката започна през април, а докладът беше публикуван на сайта на КФН в петък, преди да бъде уведомен самият Пенчев. Той нарече доклада \"анонимен\", защото не е подписан.\r\n\t\"Ставайки част от нас – застрахователните брокери, и изпълнявайки всички законови\r\n\tнорми в България и ЕС сме сигурни, че застрахователният пазар ще се развива конкурентно и\n\n\r\n\tиновативно, а ние ще почерпим от неговия безспорен опит в бизнеса\", се казва в изявлението на БАЗБ.\r\n\tСпоред КФН и БАЗБ онлайн платформата за търгове на Пенчев нарушава две евродирективи и Кодекса за застраховане. Освен това операторът на сайта не е лицензиран застрахователен посредник, въпреки реално осъществяваната от него посредническа дейност, смята БАЗБ.\r\n\tОще преди да КФН да обяви заключенията от проверката си, Ивайло Пенчев обясни на пресконференция, че не се е лицензирал като застрахователен посредник, защото платформата е едно \"табло за обяви\". По същата логика КФН би трябвало да провери и Фейсбук, където хората си пускат обяви какво търсят да купят, смята Пенчев.\r\n\tСпоред КФН и БАЗБ платформата не изисква легитимация от доставчиците относно техния статут по Кодекса за застраховане и на практика изпълнител на електронна покупка за застраховки може да бъде всеки, включително и лица, които не отговарят на професионалните и други нормативни изисквания, което е нарушение на закона.\r\n\tНа това обвинение Пенчев отговори, че той не е контролен орган, а среща двете страни в процеса на договаряне чрез платформата си.\r\n\tОт изнесените в доклада данни се вижда, че от страна на оператора на платформата са\r\n\tизвършени нарушения, за които БАЗБ дори не е предполагала, казват от асоциацията.\r\n\tТака например лица, които не притежават лиценз за застраховател, нито са регистрирани като застрахователни посредници, са участвали и са наддавали в търгове за застраховки на платформата. Шест от тези осем застрахователи твърдят, че някой друг се е регистрирал вместо тях, пояснява БАЗБ.\r\n\tДоставчик в търговете за застраховки е дружество, което дори не е регистрирано в\r\n\tрегистрите на платформата. Според Ивайло Пенчев това дружество участва с цел да следи какво се случва, за да няма манипулации.\r\n\tЗа застрахователите е било изненада, че свързано с платформата дружество, без лиценз за застрахователно посредничество, е участвало като доставчик и дори е спечелило търг за сключване на застраховка.\r\n\tГоляма част от възложителите на търгове са дружества, свързани с платформата, а не са фирми, на които сайтът прави \"огромна услуга пестейки им много пари, т.е. платформата работи предимно за интересите на фирми, свързани с нея\", смятат от БАЗБ.\r\n\tПенчев съобщи, че през платформата са сключени 113 застраховки за около 394 000 лева. Таксите, които е получил от тях са общо 280 лева.\r\n\tБАЗБ се опитва да опровергае твърдението на Пенчев, че пести парите на фирмите като им предоставя евтина услуга. Асоциацията напомня, че застрахователните брокери работят безплатно за потребителите.\r\n\tАсоциацията е на мнение, че \"покупката на застраховка чрез платформата не дава гаранция за качеството на услугите, легитимността и професионалния опит на доставчиците. Това е огромен проблем както за потребителите, така и за бранша\".", "date": "2017.06.26", "title": "Застрахователи поканиха Ивайло Пенчев да стане член на асоциацията им срещу 9000 лв."}
{"url": "http://www.mediapool.bg/sporten-menidzhar-smenya-miroslav-borshosh-nachelo-na-ndk-news265835.html", "text": "Министърът по европредседателството Лиляна Павлова освободи Мирослав Боршош от длъжността изпълнителен директор и член на борда на НДК. Причините са системно неизпълнение на указания, както и системно неизпълнение на решения на Съвета на директорите.\r\n\tНа мястото на Боршош в директорския борд влиза Таня Милева, която е началник на кабинета на министър Павлова, а изпълнителен директор става спортният мениджър Борислав Велков.\r\n\tМотивите за смяната са, че е налице системно неизпълнение на указания, дадени от страна на едноличния собственик на капитала ( \"Национален дворец на културата - Конгресен център София\" ЕАД), както и системно неизпълнение на решения на Съвета на директорите. Също така действията на досегашния изпълнителен директор поставят под съмнение както доброто финансово управление на дружеството, така и е застрашено изпълнението на всички дейности по привеждането на сградата на НДК за нуждите на Председателството.\r\n\t\"Категорично отказвам да подписвам нови обществени поръчки, свързани с подготовката на НДК за председателството под натиск и в условия, които не отговарят на правилата и закона\", заяви Мирослав Боршош в своята Фейсбук страница по повод отстраняването му.\r\n\tТой допълни, че е недопустимо тези процедури да се провеждат на фона на безпрецедентна атака срещу НДК.\n\n\r\n\t\"Не приемам да се поставя под съмнение доброто управление на Двореца при положение, че промяната на НДК е безспорна и видима за всички. Хаосът, който цари през последните два месеца при управлението на целия процес по подготовка на Българското председателство на Съвета на ЕС, заплашва да го провали”, допълва още Боршош.\r\n\tТаня Милева е началник на кабинета на министъра за Българското председателство на Съвета на Европейския съюз 2018 г. Тя е магистър по право от Софийския университет \"Св. Климент Охридски\", хоноруван преподавател по гражданско, търговско, трудово и осигурително право в СУ, автор на учебната дисциплина \"Законодателни основи на консултантската и посредническата дейност\". Има специализации по инструменти за финансов инженеринг и европейска интеграция и европейско право. В периода 2002 – 2013 г. е била държавен служител в дирекции \"Държавно юристконсулство\" и \"Национален фонд\" в Министерство на финансите. В периодите 2011 – 2013 г. и 2014 – 2017 г. е била началник на кабинета на министъра на регионалното развитие и благоустройството.\r\n\tНовият изпълнителен директор на НДК Борислав Велков от 2011 г. професионално участва в изграждането, развитието, оперативното и стратегическото управление на водещите спортни, развлекателни и културни инфраструктури в България. През 2011 г. след откриването на \"Арена Армеец София\" се присъединява към управленския екип на залата като заместник-ръководител, отговорен за екипа, маркетинга, рекламата и организацията на събития. През 2012 г. специализира в EVMI (European venue management institute, базиран в Лондон и Франкфурт) изграждане, оперативно и стратегическо управление на зали, стадиони, конгресни и интегрирани инфраструктури. През 2013 г. става главен консултант по изграждането на „Арена Русе“, а по-късно и поема поста на главен мениджър на залата. Основател е на Асоциацията за насърчаване и развитие на спортната и развлекателна инфраструктура в България. Борислав Велков е оказвал експертна помощ при изграждането на „Арена Бургас“ (в строеж), „Арена Колодрум“ - Пловдив, Софийската филхармония и др. От 2011 г. досега е участвал пряко в организацията на повече от 200 събития от различен характер, много от които от висок международен ранг – международни конгресни, културни и фестивални прояви, световни и европейски спортни първенства.\r\n\tПровеждал е обучения и специализации в Ню Йорк, Мадрид, Дъблин, Лондон по различни процеси от управлението на конгресни, културни, развлекателни и спортни инфраструктури.\r\n\tОт 26.05.2017 г. Борислав Велков е председател на експертно-консултативния съвет по управлението, наблюдението и контрола на дейностите по проектиране, преустройство и адаптация на основната сграда на НДК, създаден със заповед на Министъра за Българското председателство на ЕС през 2018 г.", "date": "2017.06.26", "title": "Спортен мениджър сменя Мирослав Боршош начело на НДК"}
