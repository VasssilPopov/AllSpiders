{"url": "http://www.mediapool.bg/teror-v-germaniya-van-premaza-peshehodtsi-v-myunster-ima-zaginali-news277739.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБус навлезе в пешеходната зона в Мюнстер, западна Германия, и уби трима души, съобщиха световните агенции. Различни информационни източници съобщават, че ранените са между 20 и 50 души. Шестима от тях са в критично състояние.\r\n\tВ града тече полицейска акция. Шофьорът на вана се е самоубил.\r\n\tГоворителка на полицията заяви, че има \"няколко жертви, сред тях и извършителят\".\r\n\tИнцидентът се е случил около 16.40 часа, местно време в събота. По данни на очевидци, нападението е станало в центъра на града, в района на кафене с маси на открито.\r\n\tВеднага след удара шофьорът на камиона се е самоубил пред погледите на пешеходците.\r\n\tОфициалните власти съобщиха, че разследват всякакви версии: от атентат до престъпление с личен мотив.\r\n\tСпоред непотвърдена от полицията информация атентаторът е германец, роден през 1969 година и лекуван от психически отклонения. Информацията бе тиражирана от “Зюддойче цайтунг“, WDR и NDR. \"Не става дума за атентат с религиозни мотиви\", посочва \"Зюддойче цайтунг\", цитирайки свои неофициални източници.  \r\n\tСпоред “Билд“ името на извърршителя е Йенс Р., на 48 години. Полицията претърсва жилището му, като предполага, че и в него има взривове.\r\n\tПреди време нападателят е заплашвал със самоубийство. След атаката днес той се е застрелял в камиона. Полицията отказа да потвърди информацията на медиите и заяви, че продължава да разследва във всички посоки.\r\n\tНе изключва версиите нито за атентат, нито за престъпление с личен мотив.\r\n\tПрочутата антитерористична служба GSG9 е в готовност, но не на място.\r\n\tОчевидци твърдят, че от камиона са изскочили двама души и са избягали. Засега и тази информация не е потвърдена, но властите издирват възможните съучастници.\r\n\tПо първоначална информация от местни медии камионът е бил натъпкан взривове. В последствие обаче такава информация бе отречена.\r\n\tРазследващите проверяват за експлозиви около мястото на инцидента.\r\n\tЦентърът е отцепен от полиция, там кръжат и хеликоптери.\r\n\tВластите препоръчват на местните да избягват района - в близост до статуята Кипенкерл в старата част на града.\r\n\tМестната полиция съобщи в Туитър, че нейни служители са разположени на място и призовава хората да избягват или да напуснат центъра на града, за да могат спасителните екипи да работят на място, информира ДПА.\r\n\t\"Дойче веле\" съобщава, че инцидентът е станал в историческата част на Мюнстер, която привлича хиляди туристи.\r\n\tИнцидентът става точно година, след като Стокхолм и цяла Швеция отбелязват една година от атентата с камион, при който загинаха петима души в шведската столица, предаде ДПА.", "date": "2018.04.07", "title": "Терор в Германия: Ван премаза пешеходци в Мюнстер, има загинали"}
{"url": "http://www.mediapool.bg/prezidentat-na-lui-vyuiton-e-nai-bogatiyat-chovek-v-evropa-news277726.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на компанията \"Луи Вюитон\" Моет Хенеси Бернар Арно е най-богатият човек в Европа. Това показва класацията на \"Блумбърг\", цитирана от БТА.\r\n\tСъстоянието на Арно е изчислено на 70.7 млрд. долара, като с това състояние той изпреварва испанеца Амасио Ортега, основателя на групата Индитекст (Inditex), сред чиито марки са \"Зара\" и Massimo Dutti.\r\n\tТрите първи места в рейтинга на американската агенция заемат американци - шефът на Амазон (Amazon) Джеф Безос, основателят на Майкрософт (Microsoft) Бил Гейтс и президентът на инвестиционния фонд Бъркшър хатауей (Berkshire Hathaway) Уорън Бъфет. Техните състояния са съответно 121 млрд. долара, 91.3 млрд. д. и 86.3 млрд. долара.\r\n\tПреди месец американското списание \"Форбс\" обяви своята класация на най-заможните хора в света. В нея на първо място е шефът на компанията за онлайн продажби на дребно \"Амазон\" Джеф Безос.", "date": "2018.04.07", "title": "Президентът на \"Луи Вюитон\" е най-богатият човек в Европа"}
{"url": "http://www.mediapool.bg/obarnat-tir-ogranichi-dvizhenieto-na-magistrala-trakiya-news277725.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвижението при км 94 на АМ “Тракия“ в посока София бе временно ограничено в събота, заради обърнат тир, съобщава АПИ.\r\n\tТрафикът се осъществява по обходен маршрут през пътен възел “Цалапица“ – Пазарджик – пътен възел “Гелеменов“.\r\n\tИнцидентът е станал рано сутринта. Сигналът за него е получен около 6:20 ч., съобщиха от МВР.\r\n\tАвариралият товарен автомобил е с турска регистрация. Водачът, който е турски гражданин, е загубил управлението над камиона и се е преобърнал на платното. При инцидента няма пострадали.", "date": "2018.04.07", "title": "Обърнат ТИР ограничи движението на магистрала \"Тракия\""}
{"url": "http://www.mediapool.bg/moskva-obeshta-tvard-otgovor-na-novite-amerikanski-sanktsii-news277724.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия обещава \"твърд\" отговор на новите американски санкции, предава Франс прес, ден след като САЩ наложиха още ограничения на Москва – този път срещу руски олигарси и компании.\r\n\t\"Ние няма да оставим сегашната атака, или която и да е антируска атака без твърд отговор\", се казва в съобщение на Министерството външните работи на Русия.\r\n\t\"Постигайки нулев резултат от предишните 50 кръга от санкции, Вашингтон продължава да насажда страх с отказа от американски визи, отношението към руския бизнес чрез замразяване на активите и собствеността на компании, забравяйки, че изземването на чужди пари и собственост е кражба\", продължава изявлението на Министерството.\r\n\tПоследните санкции срещу олигарси, приближени на руския президент Владимир Путин, наложени в петък засягат металургичния магнат Олег Дерипаска, описан от САЩ, като работещ за руското правителство, Алексей Милер, директор на руската държавна компания \"Газпром\". Всички активи, които те притежават на територии под американска юрисдикция могат да бъдат замразени.\r\n\tВъншният министър Сергей Лавров пък коментира включването в санкционния списък на компании от руската оръжейна индустрия: \"Санкциите, които засягат руския отбранителен износ и предприятията, които произвеждат съответната продукция, без никакви съмнения целят да не се допусне укрепване на нашите позиции в ущърб на САЩ. Този стремеж е разбираем, но конкуренцията трябва да е честна, а не просто да се забранява на страните от третия свят да купуват руската продукция под заплаха и те да попаднат под ударите на американските санкции\", посочи Лавров.\r\n\tРазширяването на санкционния списък срещу Москва в никакъв случай не променя стремежа на президента Доналд Тръмп да проведе нова лична среща с президента на Русия Владимир Путин. Това пък заяви на брифинг за журналисти говорителката на Белия дом Сара Сандърс.\r\n\tТя бе попитана дали ограничителните мерки на САЩ срещу още 38 физически и юридически лица на Русия следва да се възприемат като отказ на Тръмп от плановете за организиране на нова американско-руска среща на върха. \"Не, в никакъв случай. Както заяви президентът, той иска с Русия да има добри отношения. Но това ще зависи от определени действия на руснаците\", отвърна Сандърс. По думите й \"президентът ще продължи да действа твърдо (спрямо Русия), докато не видим изменения. Но ние ще продължим да работим по-нататък, да правим каквото можем за тази среща, за провеждането на такава среща с Владимир Путин на някакъв етап\", добави още говорителката. В събота Белия дом обяви новите санкции, като обясни това с продължаващата намеса на руското правителство в целия свят - \"окупацията\" на Крим, неспиращото насилие в Източна Украйна, подкрепата за режима на Башар Асад в Сирия и кибератаките, идващи от Русия.", "date": "2018.04.07", "title": "Москва обеща \"твърд\" отговор на новите американски санкции"}
{"url": "http://www.mediapool.bg/piyan-mazh-padna-na-relsite-na-metroto-v-sofiya-news277729.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъж падна на релсите на метрото на станция „Софийски университет” малко преди 7 ч. тази сутрин.\r\n\tТой е бил във видимо нетрезво състояние.\r\n\tСлужители на “Метрополитен” са го извадили за минути.\r\n\tЗаради инцидента движението на мотрисите през станцията беше забавено за около 15 минути.\r\n\tВ момента няма забавяне в разписанието.", "date": "2018.04.07", "title": "Пиян мъж падна на релсите на метрото в София"}
{"url": "http://www.mediapool.bg/v-sofiya-tragva-noshten-gradski-transport-news277730.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tВ нощта срещу неделя в София тръгва денонощен градски транспорт. 14 автобуса ще се движат по 4 линии.\r\n\tТранспортът цели да улесни придвижването за работещите през нощта, но и за младежите, както и за все повечето чужденци, които идват в София. От Столичната община уточняват, че пускат линиите експериментално до Нова година.", "date": "2018.04.07", "title": "В София тръгва нощен градски транспорт"}
{"url": "http://www.mediapool.bg/politicheskata-reklama-vav-feisbuk-veche-shte-bade-pri-po-strogi-pravila-news277727.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсеки, който иска да купи политическа реклама във Фейсбук, или такава, свързана с обществени въпроси, ще е длъжен да потвърди самоличността си. Съответно всеки потребител ще може да види кой е финансирал този тип реклами. Това гласят новите правила за политическа реклама в социалната мрежа, обявени в профила на директора на компанията Марк Зукърбърг.\r\n\tЦелта е да се предотврати чуждата намеса в избори, каквато имаше по време на американския вот за президент през 2016 г. от страна на руските \"тролове\".\r\n\tЗукърбърг обяви и че ще подкрепи нов законопроект в американския Сенат, който ще направи правилата за политическа реклама в интернет съотносими с тези по телевизията. Законопроектът, кръстен \"Акта за честни реклами\", е все още на ниво комисия, но е вече подкрепен от представители и на двете партии в САЩ.\r\n\tВ следващите месеци екипът на Фейсбук ще започне и процес по идентификация на хората, които ръководят  страници в социалната мрежа с много членове, добави още Зукърбърг.\r\n\t\"Тези стъпки сами по себе си няма да спрат хората, които се опитват да използват системата.\r\n\tНо те ще направят много по-трудно за всички да повторят това, което руснаците направиха по време на изборите през 2016 г - използване на фалшиви профили и страници за разпространяване на реклами\", обясни създателят на социалната мрежа.\r\n\tСлед скандала с “Кеймбридж Аналитика” социалната мрежа загуби милиарди пазарна капитализация и бързо започна да работи върху поредица от мерки. Последната беше изтриване на 270 профила, свързани с руската Агенция за изследване на интернет, по-извества като \"фабриката за тролове\" на Кремъл.", "date": "2018.04.07", "title": "Политическата реклама във \"Фейсбук\" вече ще бъде при по-строги правила"}
{"url": "http://www.mediapool.bg/ruskiyat-biznesmen-oleg-deripaska-e-izgubil-blizo-miliard-dolara-ot-novite-sanktsii-na-sasht-news277734.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският бизнесмен Олег Дерипаска е изгубил за един ден 957 милиона долара заради новите американски санкции, съобщава съобщи БТА, цитирайки “Форбс”. Той е сред 38-те души, които засягат ограниченията, наложени в петък от САЩ към руски олигарси и компании.\r\n\tВ списъка се озова и Сулейман Каримов, изгубил 244 милиона долара заради това, както и Виктор Вескелберг, чието състояние е намаляло с 41 милиона долара. Състоянието на Игор Ротенберг и на Кирил Шамалов, които също са в списъка, не се е променило. Капиталите на Владимир Богданов и на Андрей Скоч, попадащи също под санкциите, пък са се увеличили съответно с 1 и 8 милиона долара, сочат изчисленията на \"Форбс\".\r\n\tВашингтон наложи санкциите с аргумента, че физическите лица и компаниите под техен контрол извличат ползи от руската държава, която е въвлечена в \"злонамерени дейности\" по света. Днес с декларация Руското външно министерство обеща твърд отговор, а в нея САЩ бяха наречени крадци.\r\n\tОлег Дерипаска коментира днес, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на бизнесмена, цитирана от Ройтерс.\r\n\tРешението на американското правителство да включи милиардера Дерипаска в санкционния си списък може да даде отражение по целия свят, защото неговата бизнес империя има глобално присъствие и има за партньори редица големи международни компании, отбелязва \"Ройтерс\". Според \"Форбс\" състоянието на Дерипаска възлиза нетно на 6.7 милиарда долара. Той е основен собственик на конгломерата И Ен Плюс (En+), който пък е съсобственик на някой от най-големите производители на метали в света - Русал и Норникел.\r\n\tВключването на Дерипаска в списъка със санкции може да породи усложнения и за компаниите, с които той прави бизнес. Сред тях са германският автомобилен гигант \"Фолксваген\" и компанията \"Гленкор\", която търгува със суровини. Други чужди фирми с връзки с империята на Дерипаска са австрийската строителна компания \"Щрабаг\", както и сингапурската компания Чанги Еърпорт интернешънъл.\r\n\tКомпанията \"Русал\" изрази съжаление че е в списъка и допълни, че нейни съветници проучват ситуацията. Русал е един от най-големите производители в света на алуминий. Компанията има активи в Италия, Ирландия, Швеция, Нигерия, Гвинея, Гвияна.\r\n\t\"Русал\" притежава дял в австралийската Куинсленд Алумина лимитед - един от лидерите в алуминиевата индустрия и водещата алуминиева рафинерия в света. \"Норникел\" пък има авоари във Финландия, Австралия и Южна Африка.\r\n\tДерипаска редовно има срещи с руския президент Владимир Путин. Той инвестира много средства в инфраструктурата за зимните олимпийски игри в Сочи преди четири години.\r\n\tЛюбопитен факт около Олег Дерипаска, че е правил бизнес в началото на 21 век с Пол Манафорт, който по-късно стана ръководител на предизборната кампания на Доналд Тръмп.\r\n\tПо времето, когато е правил бизнес с Дерипаска, Манафорт е предоставял съвети за кампанията на Виктор Янукович, проруския украински президент, избран през 2010 г. начело на Украйна.\r\n\tБазираната в Кипър компания, свързана с Дерипаска – \"Сърф Хърайзън лимитед\" заведе дело срещу Манафорт и неговия помощник Рик Гейтс в съд в Ню Йорк през януари, обвинявайки ги, че са си присвоили незаконно повече от 18,9 милиона долара от средства, предназначени за сделки в Украйна през 2008 г.\r\n\tЖалбата бе резултат от бизнеспартньорство, датиращо от 2006 г., когато Манафорт и Гейтс убедили Дерипаска да инвестира в частен фонд, който да прави инвестиции основно в Русия и Украйна. Въпреки този спор Манафорт се опитал да запази контакти с руския олигарх.\r\n\tМиналата година в. \"Вашингтон пост\" съобщи, че Манафорт пратил имейл през юли 2016 г. чрез посредник на Дерипаска, предлагащ му \"частни срещи\" относно президентската кампания на Тръмп. Говорител на Манафорт после каза, че размяната на имейли е била \"безвредна\" и е целяла събиране на пари, които дължали бивши клиенти на Манафорт.", "date": "2018.04.07", "title": "Руският бизнесмен Олег Дерипаска е изгубил близо милиард долара от новите санкции на САЩ"}
{"url": "http://www.mediapool.bg/bulgaria-e-na-sedmo-myasto-v-evropa-po-politicheski-naznacheniya-news277731.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е на седмо място по политически назначения. Това сочи проучване в 22 страни, публикувано от . Преди нас са Гърция, Австрия, Румъния, Италия, Унгария и Германия. Най-малко политически назначения има в Дания, Холандия и Великобритания.\r\n\tАвторите на изследването посочват, че в Европа разликите могат да бъдат обяснени както с историческото наследство от комунизма, така и с клиентелисткия манталитет, ширещ се на юг в Европа. И обратно, отношението към бюрокрацията като добре работеща машина, която привлича подготвени хора и съответно политическите назначения са всъщност на хора, които са изявени експерти и професионалисти, е обяснението на високите стойности за Австрия и Германия.\r\n\tАнализът представя  Индекс, съставен от отговорите на 947 експерти, които са попълвали въпросник, базиран на една и съща методология в периода 2006-2014 г. Въпросите покриват 179 области на публичната политика в 22 страни. Всяка област е допълнително разделена на три вида институции – министерства, изпълнителни агенции/комисии и държавни предприятия.\r\n\tИнтересна е разбивката по сектори и тълкуването на авторите на доклада.\r\n\tПолитическите назначения в обществените медии са логични доколкото политическите партии са винаги фокусирани в стремежа да останат на власт, съответно да имат добър образ и медийна подкрепа. Икономическата политика и здравеопазването са области,  които са по-податливи на корупционен натиск и затова са по-привлекателни  за извличане на конкретни облаги под различна форма за политическите партии. Обратното, финансите, образованието и културата, както и отбраната/полицията имат най-ниска привлекателност – финансовата политика, защото е централна за макроикономическата стабилност и затова са необходими отявлени специалисти, т.е. партиите осъзнават важността ѝ, а образованието и полицията поради силната роля на професионалните групи/организации на учители и полицаи, които са по принцип деполитизирани.\r\n\tИнтересно е да се проследи и какви са качествата на хората, които биват избирани и назначавани от партиите на държавна служба. Докато в Западна Европа водещо качество са професионалните качества на кандидатите, то в Източна и Южна Европа превес вземат политическата лоялност и личните връзки. Разликите все пак са малки, което означава, че политическите партии вземат под внимание няколко критерия, когато назначават хора в публичния сектор. Това може и да е добра новина, тъй като шансът за добри професионалисти начело на администрацията е относително висок, но също така това означава, че добрите специалисти нямат шанс, ако не бъдат част от политическия живот, а това по-често не е налице, особено в България.", "date": "2018.04.07", "title": "България е на седмо място в Европа по политически назначения"}
{"url": "http://www.mediapool.bg/amerikanski-kongresmen-izvadi-pistolet-v-restorant-za-da-zashtiti-pravoto-na-vaorazhavane-news277728.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмерикански конгресмен извади зареден пистолет в ресторант в Северна Каролина, за да докаже, че оръжията според него са опасни само ако са в лоши ръце, предаде \"Франс прес\", цитирана от БТА. След като показа пистолета си, конгресменът републиканец Ралф Норман заявил: \"Няма да съм като Габи Гифърдс\".\r\n\tСтава въпрос за конгресмен в Камарата на представителите, която бе простреляна в Аризона през 2011 година, остана инвалид и след инцидента се включи активно в кампанията за ограничаване на огнестрелните оръжия. \"Който се готви да стреля срещу мен, трябва да е сигурен, че стреля точно, защото в противен случай ще отвърна на огъня\", продължи Норман.\r\n\tИзявлението му се приема като намек, че Гифърдс е можело да не бъде ранена, ако е била въоръжена. \"Ако някой влезе в този ресторант и открие огън, аз показвам, че съм в състояние да защитя себе си и околните\", обяснява конгресменът в декларация и добавя, че е направил тази демонстрация пред група привърженици на по-строги закони срещу огнестрелните оръжия в САЩ.\r\n\t\"Просто показах, че проблемът не е в самите огнестрелни оръжия\", защити се той.", "date": "2018.04.07", "title": "Американски конгресмен извади пистолет в ресторант, за да защити правото на въоръжаване"}
{"url": "http://www.mediapool.bg/skai-nyuz-sergei-skripal-e-v-saznanie-i-e-kontakten-news277733.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият полковник от руското военно разузнаване Сергей Скрипал се намира в съзнание и може да говори, съобщи британската телевизия \"Скай нюз\", цитирана от Дарик в събота. \"Полицията скоро ще може да поговори с човека, който се намира в центъра на историята с отравянето в Солсбъри\", заяви водещ на телевизията, без да назовава източникът на тези сведения.\r\n\tВчера Кристин Бланшард, медицински директор в Окръжната болница в Солсбъри, заяви само, че Скрипал вече не е в критично състояние и реагира добре на лечението след атаката с нервнопаралитично вещество миналия месец.\r\n\tПо-рано през седмицата сериозно се подобри състоянието и на неговата дъщеря. Това става малко повече от месец, след като двамата бяха открити в безпомощно състояние на пейка пред ресторант в Солсбъри. От дни дъщерята на Скрипал е в съзнание и е контакта, съобщиха световните агенции.\r\n\tНа 15 март Великобритания, САЩ, Германия, Франция обявиха, че Русия е отговорна за първото използване на нервнопаралитично вещество за атака в Европа от Втората световна война насам.\r\n\tЧетирите държави определиха случилото се като \"нападение срещу суверенитета на Великобритания\" и добавиха, че това е недвусмислено нарушение на Конвенцията за химически оръжия и на международното право.\"\r\n\tЦентърът за химически и биологични оръжия в Портън Даун потвърди, че става дума за атака с нервнопаралитично вещество, но не посочи то да е било произведено в Русия. В първите дни след най-тежкия подобен инцидент от Втората световна война насам в Европа специалисти коментираха, че ако наистина срещу Скрипал е използвано вещество от групата \"Новичок\", те имат нищожни шансове да оцелеят и дори това да се случи, ще останат с тежки увреждания за цял живот.\r\n\tСлучаят предизвика безпрецедентна криза в отношенията между Русия и Великобритания, която се разшири до конфликт между ЕС и САЩ от една страна, и Москва от друга. Стигна се до изгонване на руски дипломати от 17 държави. Русия отговори със същата мярка спрямо 12 страни.\r\n\tМеждувременно руският посланик в Лондон поиска среща с външния министър на Великобритания Борис Джонсън. Това съобщи прессекретарят на руското дипломатическо представителство. От руското посолство във Великобритания изразиха надежда, че скоро може да бъде организирана среща между посланика Александър Яковенко и министъра на външните работи на Обединеното кралство Борис Джонсън, предава ТАСС, цитирана от Нова ТВ.\r\n\t“За съжаление, не можем да дадем удовлетворителна оценка на текущото ниво на сътрудничество с Форин офис. Очевидно е, че отдавна е назряла нуждата от провеждане на среща между посланика Александър Яковенко и външния министър на Великобритания Борис Джонсън за обсъждане на целия комплекс двустранни отношения, както и за разследването на инцидента в Солсбъри. В тази връзка Яковенко отправи лична нота на Джонсън. Надяваме се на конструктивен отговор на британската страна и разчитаме тази среща да бъде организирана в най-скоро време“, заявяват от прессекретарят.", "date": "2018.04.07", "title": "Скай Нюз: Сергей Скрипал е в съзнание и е контактен"}
{"url": "http://www.mediapool.bg/blagodatniyat-ogan-sleze-v-yerusalim-news277737.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлагодатният огън слезе в събота в храма \"Възкресение Христово\" в Ерусалим, предадоха световните агенции. Той беше запален в параклиса на Божи гроб. Събитието беше предшествано от неколкочасови молитви на хиляди хора, обобщава БТА.\r\n\tВсяка година на Велика събота на Божи гроб от небето в ръцете на Eрусалимския патриарх пада Благодатният огън. И до днес тайнството е неразгадано, въпреки че много учени са градили хипотези, разказва БНТ. За милиони вярващи по целия свят огънят е небесно чудо.\r\n\tНа днешната Велика събота Благодатният огън ще бъде донесен в България от Ерусалим с четири фенера, съобщи Емил Велинов - директор на Дирекцията по вероизповеданията към Министерския съвет, цитиран от БНТ. Той отбеляза, че за поредна година Благодатният огън ще бъде пренесен от Божи гроб от българска църковно-държавна делегация, която ще се води от Западно-и Средноевропейския митрополит Антоний.\r\n\tДелегацията пътува с правителствения самолет \"Фалкон\" и се очаква да бъде в България около 19.30 часа тази вечер. На летище София по традиция на Велика събота ще чакат свещеници и духовници от всички епархии в страната, за да вземат частица от Благодатния огън и да го занесат на вечерното богослужение в храмовете за Великден.", "date": "2018.04.07", "title": "Благодатният огън слезе в Йерусалим"}
{"url": "http://www.mediapool.bg/mrrb-61-ot-balgarite-odobryavat-vavezhdaneto-na-tol-sistemata-news277735.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tТочно 61% от българите одобряват въвеждането на тол системата и електронната винетка, показва национално представително проучване, съобщават от пресцентъра на Министерството на регионалното развитие.\r\n\t63 % споделят твърдението, че така ще се повишат приходите и тези пари ще бъдат реинвестирани в пътна инфраструктура и за повишаване безопасността на движение.\r\n\tОчаква се тол системата да започне да носи приходи през 2019 г. По предварителни изчисления те ще бъдат най-малко три пъти по-големи от сегашните и ще са около 1 млрд. лв. годишно, припомня БНР.", "date": "2018.04.07", "title": "МРРБ: 61% от българите одобряват въвеждането на тол системата"}
{"url": "http://www.mediapool.bg/katastrofa-otne-zhivota-na-14-hokeisti-v-kanada-news277736.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетиринадесет души загинаха в катастрофа между автобус и камион с полуремарке в Канада, предаде Франс прес.\r\n\tВ автобуса са пътували състезателите от младежки отбор по хокей на лед, които отивали на турнир. Ранени са 14 души, от които трима са в тежко състояние.\r\n\tКатастрофата станала на второстепенен път в провинция Саскачеван, в Западна Канада.\r\n\tОт хокейния отбор \"Нипауин Хоукс\" написаха в \"Туитър\", че в автобуса е имало хокеисти от \"Хумболд Бронкос\". В петък те трябвало да играят мач помежду си.\r\n\tОтборът \"Хумболд Бронкос\" се състои от 24 играчи. Всички са от Канада, на възраст между 16 и 21 г.\r\n\tКанадският премиер Джъстин Трюдо поднесе съболезнования.", "date": "2018.04.07", "title": "Катастрофа отне живота на 14 хокеисти в Канада"}
{"url": "http://www.mediapool.bg/kzp-preduprezhdava-za-zaplahi-pri-onlain-targoviyata-news277732.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреди заплащането на онлайн покупка да се изисква потвърждение, че поръчката е приета с анонсираните от търговеца параметри. Тази препоръка даде председателят на Комисията за защита на потребителите (КЗП) Димитър Маргаритов пред “Дарик“ в събота, във връзка с пазаруването от електронни магазини по време на празничните почивни дни.\r\n\t“Често, особено големи електронни магазини с огромен асортимент, след като потребителят е “натоварил кошницата си”, посочват, че поръчката е получена. Но това не означава, че тя е приета, тъй като в последствие би могло да се върне информация към клиента, че някоя от стоките не е налична за дадения период от време или че по-късно може да бъде доставена при други ценови параметри. Счита се, че сделката е сключена тогава, когато действително е приета от отсрещната страна”, разясни Маргаритов.\r\n\t“Потребителите все по-често се насочват към интернет като източник за пазаруване в различните разновидности, които тази необятна територия предлага – както електронни магазини, така напоследък все по-често и социалните мрежи, през които се споделят доста оферти за стоки и услуги”, изрази наблюдения председателят на КЗП.\r\n\tЗатова предупреди и за други капани там. Най-сериозен е рискът да попаднем на т. нар. мними търговци – сайтове- или профили-фантоми, които се появяват само за определен период от време, за да могат да акумулират печалби от нереални, несъществуващи оферти и след това да изчезнат. “Регистрират се обикновено за кратък период от време, не съдържат достатъчно данни за стоящите зад тях търговци и потребителите често се насочват към общуване през социалните мрежи. Когато комуникацията се води само през някакъв чат от най-популярните, много лесно може да се окаже, че всичко е само една илюзия и че насреща не стои реален търговец”, акцентира Маргаритов.", "date": "2018.04.07", "title": "КЗП предупреждава за заплахи при онлайн търговията"}
{"url": "http://www.mediapool.bg/izdirvaneto-na-dvamata-begaltsi-ot-sofiyskiya-zatvor-prodalzhava-news277740.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПети ден няма следа от бегълците от Софийския централен затвор – Владимир Пелов и Радослав Колев.\r\n\tПолицията проверява десетки сигнали на граждани, които твърдят, че са забелязали двамата рецидивисти.\r\n\tНе е ясно, дали Пелов и Колев се укриват заедно, както и дали са успели да напуснат страната.\r\n\tИздирването продължава.", "date": "2018.04.07", "title": "Издирването на двамата бегълци от софийския затвор продължава"}
{"url": "http://www.mediapool.bg/zhena-e-ubita-v-slivensko-selo-news277741.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖестоко убийство в сливенското село Гавраилово: жена почина, след като беше намушкана с нож пред дома си.\r\n\tУбийството е станало снощи около 21:30 ч.\r\n\t58-годишната Петя Андонова, която работи в магазина в селото, била нападната, докато се прибирала.\r\n\tПолицията работи по случая.", "date": "2018.04.07", "title": "Жена е убита в сливенско село"}
{"url": "http://www.mediapool.bg/den-predi-izborite-v-ungariya-upravlyavashtata-fides-ochakva-nov-uspeh-news277738.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУнгария е пред парламентарни избори, а прогнозите в края на кампанията сочат, че партията “Фидес” на премиера Виктор Орбан, заедно с коалиционните си партньори, ще спечели убедително мнозинство. Вотът ще се проведе в неделя.\r\n\tСпоред последните проучвания консерваторите, заедно с християндемокартите, могат да получат 2/3 от мандатите.\r\n\tКвалифицираното мнозинство ще им позволи да извършват дори поправки в Конституцията.\r\n\tДесницата увеличи популярността си благодарение най-вече на антиимигрантската политика и твърдия си тон към Брюксел. Социолозите предвиждат подем и на крайнодясната партия “Йобик”, която смекчи ксенофобската си реторика.\r\n\tПротивниците на Орбан пък предупреждават, че той е лидер, който разделя нацията и отдалечава страната от Европа.\r\n\tПривържениците на Орбан го подкрепят, заради икномическата стабилност, която е осигурил в страната и заради сигурността, която според тях той е постигнал с мигрантската си политика.\r\n\tНа първия тур на изборите в неделя резултатът ще се определя по мажоритарната система във всеки избирателен район. Това значи, че опозицията - разпокъсана и наляво, и надясно от ФИДЕС - няма шанс да подкрепи общ кандидат на втория тур.\r\n\tОрбан може да се похвали със солидни икономически показатели: Унгария навлезе в осма година на прираст в икономиката, който се очаква да е 4 процента. Инфлацията също е под контрол, както и безработицата, която е около 3,8 процента.\r\n\tНо позицията на Орбан за имигрантите, и конкретно мюсюлманските, е основният стълб на неговата популярност.\r\n\tКогато броят на насочилите се към Европа бежанци и мигранти, преминаващи през Балканите и Унгария, взривоопасно нарасна през 2015 г., Орбан беше първият, който нареди да се построи гранична стена с бодлива тел, за да спре наплива през септември същата година. Освен това той гръмко възрази срещу бежанската политика на германския канцлер Ангела Меркел по онова време.\r\n\tОрбан обнадежди антиимигрантските организации в източно- и централноевропейските страни и мобилизира нечленуващите в ЕС Македония и Сърбия да спират мигрантите, вместо да ги насочват на запад.\r\n\tУнгария също така отказа да приеме задължителната квота на ЕС за кандидати за убежище въпреки заплахата от юридически санкции, и предупреди, че пристигащите мюсюлмани ще променят лицето на Европа и ще подкопаят християнския начин на живот.\r\n\tПрез март 2016 г. балканският маршрут беше официално затворен и броят на хората, минаващи по него, силно намаля.\r\n\tВъпреки това Орбан запази риториката срещу имигрантите в сърцевината на своята политическа дейност.", "date": "2018.04.07", "title": "Ден преди изборите в Унгария: управляващата \"Фидес\" очаква нов успех"}
