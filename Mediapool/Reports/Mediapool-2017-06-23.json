{"url": "http://www.mediapool.bg/zaharieva-kritikuva-betina-zhoteva-postavyayki-se-na-neino-myasto-news265704.html", "text": "Външният министър Екатерина Захариева разкритикува в петък поведението на члена на СЕМ Бетина Жотева, която бе записана как заплашва агресивно журналиста на БНР Къдринка Къдринова.\r\n\tСкандалът се разигра на заседание на парламентарната медийна комисия, на което се обсъждаше бъдещето на държавното радио \"България\". Къдринова предизвика гнева й с твърдението, че Жотева разказал на посланици, че Захариева е за закриването на станцията. Въпреки че официалната позиция на МВнР бе точно обратната.\r\n\t\"Ако си отворите устата още веднъж за мен, ще видиш какво става\", бе реакцията на члена на медийния регулатор след кратка размяна на реплики с Къдринова, записана на диктофона на журналистката.Иво Христов от БСП: \"Само свободата на словото ни остана\"\r\n\t\"Още по-скандално е, ако това се случва в отговор на журналистически въпрос. Дори информацията, върху която е построен въпросът, да не е вярна, отговорът трябва да бъде по същество и в никакъв случай да не съдържа лични нападки и заплахи\", отбелязват от АЕЖ.\r\n\tАсоциацията призовава Жотева публично да обясни поведението си и евентуално да се извини на Къдринка Къдринова. В позицията дори се допуска, че тя може да преосмисли бъдещата си дейност в СЕМ след този случай.\r\n\tДо момента Съюзът на българските журналисти (СБЖ) обаче не е излязъл с официално становище по случая, въпреки че заплашваната от Жотева Къдринова е негов член.", "date": "2017.06.23", "title": "Захариева критикува Бетина Жотева, поставяйки се на нейно място"}
{"url": "http://www.mediapool.bg/izrael-se-gotvi-da-stroi-zhilishta-v-iztochen-erusalim-news265683.html", "text": "Израелският вестник \"Израел хайом\" съобщи, че правителството се готви да разреши построяването на 7000 нови жилища в еврейски райони на Източен Ерусалим, което може да затрудни опитите на американския пратеник Джаред Къшнър да поднови мирните преговори, съобщи Асошиейтед прес.\r\n\t \r\n\tВестник \"Израел хайом\", който има тесни връзки с премиера Бенямин Нетаняху, писа вчера, че Илай Гронер, генерален директор на канцеларията на премиера, е инструктирал представители на ерусалимските градски власти да продължат с изпълнението на плановете.\r\n\t \r\n\tКанцеларията на Нетаняху и общинските власти отказаха коментар. \n\n\r\n\t \r\n\tЗеев Елкин, министър по въпросите на Ерусалим, заяви пред армейското радио, че тези проекти са били замразени под политическия натиск на администрацията на бившия президент Барак Обама.\r\n\t \r\n\tПалестинците искат Източен Ерусалим, превзет от Израел през войната от 1967 г., да стане столица на бъдещата им държава. Израел обявява целия град за своя вечна столица, припомня АП.", "date": "2017.06.23", "title": "Израел се готви да строи жилища в Източен Ерусалим"}
{"url": "http://www.mediapool.bg/rumantsite-sa-s-27-po-visoki-dohodi-ot-balgarite-news265677.html", "text": "Румънците са най-често даваната страна като пример за бедност и ниски доходи в европейския печат. Дори по-често от другата най-бедна страна в обединена Европа - България. Но румънците вече получават с 27% по-високи доходи от българите, показват данни на Евростат, цитирани от бТВ.\r\n\tСамо за последната година доходите в северната ни съседка са се увеличили с над 14%, а долната камара на румънския парламент гласува драстично увеличение на заплатите на лекарите и учителите до 2019 година, като лекарските заплати се очаква да се удвоят и да стигнат 5000 лева за шеф на отделение.\r\n\tТака румънците убедително печелят битката на честта за предпоследното място за размер на заплатите в 28-членния европейски блок. И все повече се доближават до централноевропейските страни, докато се откъсват от България.\r\n\t1419 лева е средната брутна заплата в 19-милионата страна на север от Дунав към юни 2017 г. срещу 1034 за най-бедния член на ЕС.\r\n\tИ в България, и в Румъния най-високи са доходите в IT сектора. Румънците, които работят в сферата на информационните технологии, печелят средно по 3250 лева преди облагане, срещу 2159 лева у нас.\n\n\r\n\tГолямата разлика в средните доходи в двете съседки идва от големия брой румънци, заети в индустрията. Работещите в този сектор получават средно по 2600 лева месечна заплата в Румъния срещу 1647 в България.\r\n\tЗаетите в банковия сектор, пенсионното осигуряване и застраховането в Румъния получават средно 2427 лева срещу 1612 лева у нас.\r\n\tСтартовата заплата на румънски учител е 841 лева като правителството се ангажира да увеличи възнагражденията на младите учители до 1372 лева през 2022 година.\r\n\tЗа начало на кариерата си учителите у нас получават 660 лева. Нашето правителство обеща да вдигне стартовата учителска заплата с 15 % още от септември и тя да стане 759 лева преди облагане с данъци.\r\n\tСъществена е разликата в базовото възнаграждението на лекарите у нас и в Румъния – 1956 лева месечно в Румъния, срещу 1000 лева в България.\r\n\tСтатистиката показва, че няма как да разчитаме да станем по-богати с развитие на туризма, защото единствената сфера, в която заплатите между България и\r\n\tРумъния не е значителна, е обслужването. Работещите в хотели, ресторанти, магазини и т.н. получават малко под 600 лева у нас срещу около 700 лева в Румъния.\r\n\tРумъния не държава, на чиято икономика и стандарт на живот някой в Европа завижда. Но 19-милионната страна изглежда все по- богата, ако бъде погледната от Южната страна на Дунав.", "date": "2017.06.23", "title": "Румънците са с 27% по-високи доходи от българите"}
{"url": "http://www.mediapool.bg/republikantsite-predstaviha-zakonoproekt-za-otmyana-na-obamakear-sled-mesetsi-pazene-v-taina-news265679.html", "text": "Законопроект от 142 страници за реформиране на американската здравна система и замяна на въведените в тази област мерки от бившия президент Барак Обама, известни под името \"Обамакеър\", бе представен от републиканците в Сената на Конгреса на САЩ. Преди това седмици наред по него се водеха преговори при закрити врата, съобщи ДПА.\r\n\tЗаконопроектът е изправен пред сериозно изпитание да получи одобрението както на консервативното, така и на умереното крило на Републиканската партия, много от чиито представители едва сега се запознават с текста му.\r\n\tПоне четирима републиканци заявиха, че са против новия закон така, както е написан и заявиха, че ще гласуват против приемането му, ако не бъдат направени промени. Те изразиха готовност за преговори по въпроса.\r\n\tСенатор Ранд Пол, единият от тези, които са против, заяви, че законопроектът не стига достатъчно далеч. \"На мен лично повече ми прилича на Обамакеър\", каза той.\r\n\tЛидерът на републиканското мнозинство в Сената Мич Макконъл каза, че Обамакеър се проваля и че републиканците имат отговорност да поправят системата на здравеопазване със или без помощта на Демократическата партия.\n\n\r\n\t\"Обамакеър не работи\", заяви той от трибуната на Сената.\r\n\tПрезидентът на САЩ Доналд Тръмп направи отмяната на Обамакеър един от водещите си приоритети. Малко след огласяването на законопроекта той заяви, че за приемането му ще са нужни \"малко преговори\", но че ще да бъде много добър.\r\n\tЛидерът на демократите в Сената Чък Шумър каза, че ако бъде приет, този законопроект ще направи здравеопазването непосилно скъпо и дори ще доведе до лишаване от здравеопазване.\r\n\tПредложението на републиканците предвижда отмяна на задължението американците да си купуват здравни осигуровки, както и на предвидените за неизпълнение на това изискване санкции. Също така да бъде намалена подкрепата за държавните програми за здравеопазване за бедните, отпадане на много от данъците, свързани със здравното осигуряване и блокиране за година на здравната програма за жени \"Планирано родителство\", против която са много републиканци, тъй като предлага аборти.\r\n\tБившият президент Обама излезе със защита на своя Обамакеър. Той публикува дълъг текст във Фейсбук, в който заяви, че предложеният от републиканците законопроект ще доведе до масирано облагодетелстване на най-богатите хора в Америка за сметка на средната класа и най-бедните семейства.", "date": "2017.06.23", "title": "Републиканците представиха законопроект за отмяна на Обамакеър след месеци пазене в тайна"}
{"url": "http://www.mediapool.bg/tramp-smeni-kursa-nyamal-taini-zapisi-na-razgovorite-si-s-bivshiya-shef-na-fbr-komi-news265681.html", "text": "Всичко започна с изумителна инсинуация, събуждаща призрака на Ричард Никсън – и приключи с хленч. Четиридесет и един дена след като намекна, че тайно е записвал разговорите си с тогавашния директор на ФБР, президентът Доналд Тръмп най-накрая смени курса. В четвъртък вечерта той обяви, че няма никакви записи.\r\n\t \r\n\t\"При всичките съобщения в последно време за електронно следене, прехващане, разкриване и незаконно изтичане на информация, нямам представа дали има \"ленти\" или записи на разговорите ми с Джеймс Коми, но аз не съм правил и не разполагам с такива записи\", написа Тръмп в серия от туитове, цитирани от Ройтерс.\r\n\tНяколко дни след като уволни Коми на 9 май, президентът на САЩ намекна за възможността да съществуват записи на разговорите му с него.\r\n\t\"Джеймс Коми по-добре да се надява, че няма \"записи\" на разговорите ни преди да пуска информация към медиите!\", гласеше заплашителен туит на Тръмп.\r\n\t \r\n\tМайстор на риалити шоуто и политическия театър, Тръмп няколко седмици поддържаше инсинуацията, че тайно е записвал разговорите си с Коми – нещо, което не е толкова невероятно, като се има предвид, че в битността си на строителен магнат той е имал навика да записва частни разговори, отбелязва \"Файнейшъл таймс\".\n\n\r\n\tСъс или без записи, действията на президента не останаха без последици. При изслушване в Сената в началото на юни, Коми заяви, че е бил мотивиран да даде публичност на собствените си бележки за срещите си с Тръмп, след като е прочел какво той е написал в Туитър. \"Видях туита за записите. Надявам се, че има записи\", заяви Коми пред сенатската комисия.\r\n\t \r\n\tВ Сената бившият директор на ФБР заяви под клетва, че Тръмп поискал от него да му е лоялен и му казал да прекрати разследването на руската намеса в американските избори от 2016 г. в частта, засягаща бившия съветник на Тръмп по националната сигурност на президента Майкъл Флин.\r\n\tАко това бъде потвърдено, то би могло да се тълкува като възпрепятстване на правосъдието, отбелязва АФП.\r\n\tБелият дом отхвърля това тълкуване. Самият Тръмп обвини Коми в лъжа и заяви, че е готов да опровергае под клетва свидетелските му показания.", "date": "2017.06.23", "title": "Тръмп смени курса: Нямал тайни записи на разговорите си с бившия шеф на ФБР Коми"}
{"url": "http://www.mediapool.bg/dzheremi-korbin-za-parvi-pat-izprevari-mei-za-nai-predpochitan-za-premier-news265682.html", "text": "Лидерът на британската опозиционна Лейбъристка партия Джереми Корбин изпревари за първи път Тереза Мей в предпочитанията на избирателите кой би бил най-добрият британски премиер, сочи проучване на социологическата агенция ЮГов, цитирано от Ройтерс. \r\n\t \r\n\tНа въпрос кой е най-добър за министър-председател, 35 на сто от запитаните дават предпочитание на Корбин, а 34 процента - на Мей; 30 процента не са сигурни в отговора си. Анкетата е по поръчка на вестник \"Таймс\". \r\n\t \r\n\tСлед неудачното представяне на сегашната премиерка в предсрочните избори на 8 юни, при които загуби мнозинството на своята управляваща Консервативна партия в парламента, тя се опитва да се споразумее със северноирландската Демократична юнионистка партия за подкрепа на правителство на малцинството, оглавено пак от Мей.", "date": "2017.06.23", "title": "Джереми Корбин за първи път изпревари Мей за най-предпочитан за премиер"}
{"url": "http://www.mediapool.bg/ruski-voenni-korabi-unishtozhiha-orazheini-skladove-na-dzhihadistite-v-siriya-news265678.html", "text": "Руските фрегати \"Адмирал Есен\", \"Адмирал Григорович\" и подводницата \"Краснодар\" унищожиха с крилати ракети \"Калибър\" големи оръжейни складове на терористичната групировка \"Ислямска държава\" в Сирия. Това съобщи в петък министерството на отбраната в Москва, цитирано от ТАСС.\r\n\tТрите плавателни съда от руските военноморски сили изстреляли по обекти на ИД в Сирия общо 6 ракети \"Калибър\" от източната част на средиземноморската акватория. Внезапният удар ликвидирал командни пунктове на терористите, детонирали и боеприпасите в оръжейните складове, разположени в зоната около град Акербат в провинция Хама.\r\n\tВъздушни удари на руски бомбардировачи унищожили оцелелите бойци на ИД и остатъците от обектите, поразени от ракетната атака.\r\n\tВоенните власти на Турция и Израел бяха информирани навреме за пусковете на крилати ракети, отбелязва руското министерство.", "date": "2017.06.23", "title": "Руски военни кораби унищожиха оръжейни складове на джихадистите в Сирия"}
{"url": "http://www.mediapool.bg/evropa-prevazhozhda-ikonomicheski-velikobritaniya-v-nachaloto-na-pregovorite-po-brekzit-news265680.html", "text": "Когато преди година Великобритания гласува да напусне Европейския съюз, защитниците на тази идея твърдяха, че британската икономика е теглена назад от бавно нарастващия нефункциониращ съюз. Година по-късно, когато най-после преговорите за Брекзит започнаха, ситуацията е коренно различна.\r\n\tИкономиката на Великобритания нараства по-бавно от гръцката, домакинствата й обедняват с ускоряване на инфлацията, а правителството се бори да остане на власт. Другите 27 членки на ЕС, междувременно, изглежда са преминали на по-висока скорост и са намерили нови сили от избирането на проевропейски правителства, както стана във Франция.\r\n\t\"Ролите се размениха донякъде\", коментира Джеймс Никсън, главен икономист за Европа в Oxford Economics. \"Европейската икономика в момента се радва на стабилен подем и доверието, особено към ЕС, се подобрява\", допълва той.\r\n\tСитуацията би могла да насърчи представителите на ЕС в преговорите за Брекзит и да отслаби британската страна, макар все още далеч да не е сигурно как ще се развие преговорният процес, предвиден да продължи две години.\r\n\tЗа Великобритания това е смяна на ролята, след като бе подкрепена от силен растеж в последно време, дори след изключително важния вот на 23 юни 2016 година да напусне Евросъюза.\n\n\r\n\tВместо да изпадне в рецесия след решението за излизане от ЕС, както много икономисти прогнозираха, миналата година Великобритания бе една от най-бързо нарастващите икономики в Групата на седемте водещи промишлени страни (Г-7). Това до голяма степен се дължеше на резкия спад в стойността на лирата в резултат на вота за Брекзит, което направи британския износ по-евтин на международните пазари.\r\n\tЕС и най-вече еврозоната, обединяваща 19 страни членки, все още бяха разклатени от дълговата криза, повдигнала въпроси за бъдещето на еврото, и се бореше с притока от бежанци, търсещи убежище от войната в Сирия. Гласуването в подкрепа на Брекзита постави въпроси и за бъдещето на ЕС и неговите отявлени критици, включително много политически партии, се опитаха да му нанесат удари на ключови избори във Франция и на други места.\r\n\tЗа Великобритания нещата определено се влошиха тази година.\r\n\tБританският премиер Тереза Мей се провали зрелищно в осигуряването на мнозинство за Консервативната си партия на парламентарните избори, които самата тя свика по-рано този месец, подкопавайки доверието в способността си да остане на власт. И икономиката започна да проявява ясни признаци на влошаване.\r\n\tОбезценяване с 15 % на лирата спрямо долара тласна нагоре инфлацията, тъй като оскъпи вноса, понижавайки жизнения стандарт, защото повишаването на заплатите не догони темпа. Последицата е, че домакинствата харчат по-малко - продажбите на дребно нарастват с най-бавния си темп от четири години.\r\n\tНесигурността, витаеща около изхода от преговорите за Брекзит - като например възможността Великобритания да напусне пораженчески ЕС без сделка - вероятно също ще подтикне потребителите към предпазливост. Както и перспективата за по-високи лихви от Bank of England. Заседанието по паричната политика от миналата седмица показа, че трима от осемте членове на ръководството изненадващо за подкрепили вдигане на лихвените проценти за първи път от близо десетилетие.\r\n\tПоевтиняването на лирата помогна на износителите, като направи стоките им по-евтини по света. Само че влиянието от обезценяването не трае дълго и рейтинговата агенция DBRS твърди, че каквато и да бъде формата на сделката по Брекзит, несигурността \"вероятно ще окаже неблагоприятно въздействие върху икономиката и фискалните сметки\".\r\n\tКрайният резултат е, че в момента Великобритания е на дъното на таблицата по растеж в Г-7. Дори Гърция, която тъкмо излиза от икономическа депресия и се ползва с международна спасителна помощ, се справя по-добре с тримесечен растеж от 0,4 %, двойно по-голям от британския.\r\n\tФилип Хамънд, когото след изборите Мей отново назначи за министър на финансите, все повече се застъпва за необходимостта бизнесът да бъде в центъра на дискусиите по Брекзит, преди всички други съображения като например възстановяване на суверенитета или налагане на ограничения върху имиграцията.\r\n\t\"Когато миналия юни британците дадоха гласа си, те не гласуваха да станат по-бедни или за по-малко сигурност\", заяви във вторник Хамънд. \"Те в действителност гласуваха да напуснат ЕС. И ние ще напуснем ЕС. Това обаче трябва да стане по начин, който работи за Великобритания. По начин, които отдава предимство на британските работни места и укрепва просперитета на Великобритания\", добави той.\r\n\tИ докато във Великобритания положението категорично се влоши, то в останалата част от ЕС небосклонът се проясни.\r\n\tПопулистките, евроскептични политици в Австрия, Холандия и Франция не успяха да постигнат напредъка, който може би са очаквали, на изборите напоследък. Междувременно се засилват очакванията германският канцлер Ангела Меркел отново да спечели вота тази есен. Освен това няма изгледи дълговата криза в региона скоро да се възпламени повторно, след като Гърция получи парите, от които се нуждаеше, за да покрие големи задължения с падеж това лято.\r\n\t\"Втората половина от годината вече изглежда далеч по-малко заплашителна\", отбелязва Саймън Дерик, главен пазарен стратег в BNY Mellon.\r\n\tМоже би най-важният развой за икономиката е избирането на Еманюел Макрон за президент на Франция и големият успех на неговата партия на парламентарните избори в неделя (18 юни).\r\n\tМакрон бе избран с мандат за дълбоки реформи във френската икономика, сред които улесняване на наемането и уволняването на служители. Икономиката на Франция от години не се е представяла по-добре, което може да накара хората да приемат по-леко промените.\r\n\tВсички признаци сочат, че френската икономика, която години наред изоставаше в Европа, е преминала на по-висока скорост. Също може да се каже и за по-широката икономика на еврозоната, която нарасна с 0.6 % през първите три месеца на годината.\r\n\tИнвеститорите добиват все повече увереност за перспективите й, като някои фондове, сред които Blackrock и Morgan Stanley, препоръчват на клиентите да залагат повече на европейски акции.\r\n\tВсе още не е ясно докъде ще доведе тази разлика в икономическото развитие от двете страни на преговорната маса за Брекзит. Обезпокоителното за Великобритания е, че ЕС ще може да устои малко повече, отколкото можеше преди година.", "date": "2017.06.23", "title": "Европа превъзхожда икономически Великобритания в началото на преговорите по Брекзит"}
{"url": "http://www.mediapool.bg/prodavach-na-samnitelni-gabi-e-globen-s-1500-leva-news265676.html", "text": "Мъж от село Бързия, община Берковица, е глобен с 1500 лева за нерегламентирана продажба на горски гъби, съобщи БТА. Санкцията наложиха инспекторите от Българската агенция по безопасност на храните (БАБХ) от Монтана.\r\n\tТе проверили търговеца по сигнал. В кошницата му имало 5 килограма неизследвани гъби.\r\n\tГорски гъби могат да се предлагат само ако продавачът има документ, че са проверени и безопасни.\r\n\tМного от гъбите имат двойници, които са отровни и предизвикват сериозни здравословни проблеми, а понякога смърт, припомнят от БАБХ.", "date": "2017.06.23", "title": "Продавач на съмнителни гъби е глобен с 1500 лева"}
{"url": "http://www.mediapool.bg/zatvor-do-6-g-za-nezakonen-dobiv-na-podzemni-bogatstva-predvizhdat-zakonovi-popravki-news265685.html", "text": "Незаконният добив на полезни изкопаеми да се наказва със затвор до 6 години и глоба до 20 хил. лв., предвиждат законови поправки, подготвени от Министерството на енерегетиката.\r\n\tПромените, към които се пристъпва след незаконното копаене на въглища в Перник, довело до свлачища в центъра на града, бяха представени от зам.-министрите на енергетиката пред граждани от Перник и екоактивисти.\r\n\tЗа инкриминирането на нелегалния добив на подземни богатства се говори от 2015 г., още при предишния мандат на правителството на ГЕРБ, но едва сега се вземат конкретни законодателни действия. Оправданието на ведомството за забавянето е предсрочното прекратяване на работата на предишния кабинет и на парламента.\r\n\tПредстои подготвените от енергийното ведомство поправки в Наказателния кодекс (НК) да бъдат включени в общ проект за изменение на НК, който ще бъде разгледан от Народното събрание.\r\n\tСъщото наказание до 6 години затвори и санкция до 20 хил. лв. ще се налага и за този, който транспортира, съхранява, преработва или продава незаконно добити подземни богатства. При повторно нарушение, когато става въпрос за организирана група или престъпление в големи размери, наказанието се увеличава – до осем години лишаване от свобода и глоба от 5 до 15 хил. лева, е записано в проекта.\r\n\tДнес имаме подкрепата на много депутати в Народното събрание и се надявам текстовете да бъдат приети бързо, заяви пред перничани Жечо Станков, цитиран от пресцентъра на ведомството. Красимир Първанов допълни, че Министерството на енергетиката подкрепя искането на общината, която кандидатства пред фонда за бедствия и аварии за финансиране на укрепването на няколко къщи в Перник.", "date": "2017.06.23", "title": "Затвор до 6 г. за незаконен добив на подземни богатства предвиждат законови поправки"}
{"url": "http://www.mediapool.bg/bivsh-zam-ministar-e-izvaden-ot-borda-na-beh-news265684.html", "text": "Бившият заместник-министър на енергетиката Константин Делисивков, който бе част от служебното правителство на Огнян Герджиков, е изваден от борда на директорите на \"Българския енергиен холдинг\", съобщиха от Министерството на енергетикаат,  което е едноличен собственик на капитала на компанията.\r\n\tНа мястото на Делисивков влиза шефът на \"Националната електрическа компания\"(НЕК) Петър Илиев.\r\n\tБившият зам.-министър обаче все още е в борда на самата НЕК. Вероятно отстраняването му и от там е въпрос на време.", "date": "2017.06.23", "title": "Бивш зам.-министър е изваден от борда на БЕХ"}
{"url": "http://www.mediapool.bg/patsientite-sa-im-skapi-news265686.html", "text": "Фрапиращи разлики в разхода за лечение на един онкоболен в болниците в страната отчете Националната здравноосигурителна каса (НЗОК), с което  от парламентарната здравна комисия.\r\n\tОказва се, че доходоносната дейност, която предизвика разкриването на много нови частни специализирани в химиотерапията болници през последните години, е особено скъпа в няколко определени клиники.\r\n\tИ това не са водещите държавни университетски болници, където се насочва най-големият поток от най-тежко болни пациенти, а по-малки частни онкологии, обслужващи по-малко на брой пациенти. Незнайно как, се оказва, че в тези клиники случайността или старателния подбор са изпратили пациенти, нуждаещи се от най-скъпото възможно лечение.\r\n\tВсяка година у нас над 35 000 души са диагностицирани с онкологично заболяване, а разходът на касата за химиотерапията им гони 300 млн. лева. Те се лекуват приоритетно в бившите онкологични диспансери (сега Комплексни онкологични центрове (КОЦ) в страната, както и в специализирани и водещи университетски държавни болници с дългогодишни традиции и практика като варненската “Света Марина“, Специализираната болница по онкология в София, Специализираната болница за активно лечение на хематологични заболявания в София, болница “Свети Георги“ в Пловдив, университетската болница в Плевен. Това са лечебните заведения, поемащи най-съществена част от онкоболните пациенти – всяка между 1500 и 2000 души годишно.\r\n\t\n\n\r\n\tВ последните години бяха разкрити и няколко частни онкологии, които лекуват по-малък брой пациенти, но пък изпреварват сериозно големите държавни болници по приходи от здравната каса за лекарства. Най-фрапиращ е примерът на болница “Сердика“ и болница “Надежда“ в София, които отчитат най-скъпите онкоболни в държавата заедно с Александровска болница, за която това е несвойствена дейност с едва 230 пациенти годишно.\r\n\t“Сердика“ е лекувала 1144 пациенти през миналата година, а “Надежда“ - 937, значително под пациентите, лекувани в големите диспансери и държавни болници. За лекарствата на тези пациенти те са получили съответно 18.6 млн. лева и 13.6 млн. лева, много над Университетската специализирана болница по онкология в кв. \"Дървеница\", София, където се лекуват пациенти от цялата страна. В държавната болница миналата година са лекувани близо 1700 пациенти, а за лекарствата им НЗОК е платила 12.5 млн. лева.\r\n\tПри средна стойност за лечение на онкоболен на година от 8384 лева, “Сердика“ и “Надежда“ отчитат средна стойност от 16 273 лева и 14 535 лева, което е почти двойно. А държавната онкология е дори под средната стойност със 7464 лева на пациент за година.\r\n\tСравнително скъпо е и лечението в държавната Специализирана болница за лечение на хематологични заболявания (14 318 лева), но това може да бъде обяснено, с навлезлите през последните години много нови иновативни терапии точно за онкохематологичните заболявания.\r\n\tВарненската университетска болница “Света Марина“, която е водещ център за онколечение в страната и през миналата година през нея са преминали 2055 болни, двойно повече от тези в “Сердика“ и “Надежда“ е отчела средна стойност на лечение на един пациент от 11 654 лева и е получила от касата близо 24 млн. лева.\r\n\tДругият водещ център – пловдивският онкодиспансер, където миналата година са се лекували най-много хора (2833 души) е със средна стойност за лечение на един пациент 8816 лева и получени близо 25 млн. лева.\r\n\t\r\n\tКак така някои болници лекуват по-малко пациенти, за което получават повече пари, е логичният въпрос, който възниква?\r\n\tВариантите са няколко, за които ръководството на НЗОК засега говори без конкретика и с недомлъвки.\r\n\tНо най-общо става въпрос за назначаване на скъпи лекарства като първа линия на лечение, които в практиката в други държави се ползват едва като втора и трета линия. Това означава, че вместо да се започне със стандартно и утвърдено лечение и ако то не помогне, да се пристъпи към скъп иновативен медикамент, някои болници вадят директно “тежката артилерия“. Това естествено може да получи своето логично медицинско обяснение. Според подуправителя на касата Димитър Петров това се дължи на непрецизни фармакотерапевтични ръководства кое лечение се изписва първо и кое второ и трето, което дава свобода да се изписва директно най-скъпото и ново. По думите му за заболяванията, за които имаме уеднаквени със световните стандарти фармакотерапевтични ръководства, подобни дисбаланси не съществуват.\r\n\tДруга любопитна находка е, че две болници, чиито имена НЗОК също спестява, отчитат средно тегло на своите пациенти от 100-109 килограма, при положение, че масово останалите клиники отчитат средно тегло на пациентите им под стандарта от 81 килограма за мъжете и 67 килограма за жените. Това означава, че освен подозрително скъпи, пациентите в тези две болници са и необичайно тежки.\r\n\tНе без значение е, че НЗОК отчита и големи разлики в броя лекарства в една терапевтична схема на един пациент. При средна стойност от 3.5 лекарства, някои болници отчитат че ползват 2.28, а други 6.75, а през първото тримесечие на тази година на едно от местата са достигнали и 9.\r\n\tОсвен това, болниците купуват лекарства на доста различни цени. Преди време здравното министерство изнесе данни, че лекарството за онкологични заболявания херцептин, за което НЗОК плаща 33 млн. лева годишно, е купувано от различните болници с 25% разлика в цените.\r\n\tОт касата отчитат, че най-ефективно се изразходват средствата за лекарства в три болници - ВМА, \"Св. Ив. Рилски\" и \"Токуда\", където са въведени графици за лечение на пациентите, позволяващи да се използва максимално цялото количество от всеки флакон лекарство. Така от четири пациента трите болници спестяват 1 флакон скъпо лекарство.\r\n\t\r\n\tПри сериозните разлики в стойността на лечението логично възниква въпросът трябва ли общественият здравен фонд да плаща толкова скъпо лечение, ако равностойно такова може да бъде получено на много по-ниска цена?\r\n\tОт известно време НЗОК полага усилия да идентифицира т.нар. “рискови изпълнители“ и преприема различни мерки като въвеждането на индикатора средно тегло на пациент и превишението му в дадени болници служи като сигнал, че някъде е необходима допълнителна проверка. Естествено, няма как да не събуди подозрение, че само на две места в държавата има струпване на стокилограмови пациенти, но това беше представено от заинтересовани кръгове като “геноцид“, макар да не ограничава лечението на нито един пациент.\r\n\tОсвен това касата се готви да задължи болниците, извършващите онколечение, да въведат автоматизирана или полуавтоматизирана система за подготовка на инфузионни разтвори за химиотерапия, с което да намали с 30% разхищението на скъпи лекарства. Мярка, която е изцяло в интерес на пациентите, обществения фонд и болниците, но срещу която се заформя мощен лобистки натиск под предлог, че това ще повиши разходите на лечебните заведения.\r\n\tТакава теза беше застъпена включително от депутати в парламента при изслушването на ръководството на касата.", "date": "2017.06.23", "title": "Пациентите са им скъпи"}
{"url": "http://www.mediapool.bg/nov-plan-na-primorsko-pozvolyava-25-pati-poveche-stroezhi-news265689.html", "text": "Новият общ устройствен план на Приморско разрешава 2.5 пъти повече строежи в общината и ако в понеделник бъде одобрен от Висшия екологичен експертен съвет към Министерство на околната среда и водите, това ще е поредният опит за презастрояване на Южното Черноморие. Това предупредиха от екокоалицията \"За да остане природа в България“ предупреждава.\r\n\tОрганизацията посочва, че  да се създаде огромна рекреационна зона и курорт на дюните на Аркутино, северно от река Ропотамо. Планира се и застрояване на няколко квадратни километра гори, югозападно от Маслен нос и доста навътре в брега, плътно застрояване около Защитена местност \"Стамополу\" от север, запад и юг, както и - плътно застрояване на всичко около Китен и на север чак до Приморско (източно от пътя. Отделно е заложена създаването на нова вилна зона, северно от река Караагач с площта на сегашен Китен, както и удвояване площта на вътрешните села в община Приморско.\r\n\tВ плана също така са заложени земеделски земи и гори с допустима промяна на предназначението.\r\n\tКоалицията припомня, че на територията на община Приморско се намират седем защитени зони от европейската екологична мрежа НАТУРА 2000, както и защитени територии по българското законодателство като резерват \"Ропотамо”, поддържан резерват \"Вельов вир”, защитена местност \"Блатото Стамополу”, защитена местност \"Мурватска река“, защитена местност \"Беглик Таш-Ропотамо“, природна забележителност \"Маслен нос”, природна забележителност \"Пясъчни дюни ММЦ”, природна забележителност \"Пясъчни дюни в м. Перла”.\r\n\tВсички те опазват изключително редки дюни, както и редки и застрашени растителни и животински видове, като лонгозни гори, бяла и жълта водна лилия, блатно кокиче, странджанска боровинка, шипобедрена и шипоопашата костенурка и други, които са и част от Червената книга.\n\n\r\n\tОтрицателно решение на Висшия експертен екологичен съвет ще даде глътка въздух срещу презастрояването на Черноморието, смятат от коалицията \"За да остане природа в България“.\r\n\tРешението на екосъвета ще стане ясно в понеделник, 26 юни", "date": "2017.06.23", "title": "Нов план на Приморско позволява 2.5 пъти повече строежи"}
{"url": "http://www.mediapool.bg/delegati-na-zdravna-konferentsiya-se-zaraziha-ot-holera-v-keniya-news265688.html", "text": "50 души се заразиха с холера по време на здравна конференция в столицата на Кения.\r\n\tЗаразените делегати са сред стотици хора, които се събраха на четиридневен форум, организиран от министерството на здравето в хотел в столицата Найроби във вторник, предаде Би Би Си.\r\n\tТе са били изолирани в болница в града, но здравните власти обявиха, че броят на заболелите може да се увеличи.\r\n\tНе е ясно каква е причината за заразяването на делегатите с болестта, която доведе до смъртта на петима души през последния месец.\r\n\tХолерата представлява остро заразна болест, която се причинява от бактерията Vibrio cholera. Повечето от заразените имат леки или никакви симптоми, но при острите случаи болестта може да ги убие, ако не бъдат взети своевременно мерки за лечението й.\n\n\r\n\tПреди две години болестта причини 65 смъртни случая в Кения.", "date": "2017.06.23", "title": "Делегати на здравна конференция се заразиха от холера в Кения"}
{"url": "http://www.mediapool.bg/tsatsarov-iska-imunitetite-na-mareshki-i-dvama-ot-deputatite-mu-news265687.html", "text": "Главният прокурор Сотир Цацаров поиска петък имунитетите на лидера на \"Воля\" Веселин Марешки и на депутатите от групата му Пламен Христов и Кръстина Таскова.поред обвинението Марешки и тогавашните му подчинени заплашвали конкурентни фармацевтинелоялни търговски практики ще предизвика фалита на фирмите им.\r\n\tСпоред обвинителния акт в четири от случаите лидерът на \"Воля\" е действал сам, в други два му е помагал Пламен Христов, а в един – двамата са изнудвали конкурент заедно с Кръстина Таскова.\r\n\tМалко, след като искането на Цацаров бе огласен, депутатът Христов даде пресконференция в парламента, на която определи обвиненията срещу него и колегите му като \"абсолютно неоснователни и плод на конкуренцията\". По думите му преди време разследване по тези случаи установило, че няма доказателства за повдигане на обвинения.\r\n\t\"Сега г-н Цацаров е преценил, че може да започне нови действия срещу нас. Ние сме на разположение да отговаряме и да дадем всички необходимо, за да не възпрепятстваме следствието. Нямаме никакво притеснение\", декларира депутатът.\r\n\tХристов обаче не се ангажира с това дали Марешки също ще си даде доброволно имунитета, тъй като не бил говорил с него. Обясни и, че преди да станат народни представители той е отговарял за търговията на едро в аптеките на лидера си, а Таскова – за дребните продажби.\r\n\t\"Цялата тази съвкупност от атаки срещу нас много мирише на бензин\", заключи лаконично Пламен Христов, визирайки конкуренцията на Марешки в другия му основен бизнес.\r\n\tТова е вторият случай, в който главният прокурор иска имунитета на варненския бизнесмен. Предишното му дело е за нанасяне на телесна повреда и изнудване. Тогава той първоначално отказа да си свали имунитета, но след като парламентът сформира нарочна комисия по казуса, в крайна сметка го направи.", "date": "2017.06.23", "title": "Цацаров иска имунитетите на Марешки и двама от депутатите му"}
{"url": "http://www.mediapool.bg/sofiya-praid-pokani-boiko-borisov-na-sreshta-news265690.html", "text": "Организационният комитет на София Прайд изпрати официално писмо-покана за среща с министър-председателя Бойко Борисов, на която да бъдат обсъдени възможностите за сътрудничество с изпълнителната власт по многократно очертаваните проблеми на лесбийки, гей мъже, бисексуални, трансджендър и интерсекс хора (ЛГБТИ) в обществения живот.\r\n\tПоводът за писмото са коментарите на Борисов в четвъртък пред Нова телевизия, че \"нито трябва толкова да се парадира“, нито ЛГБТИ хората са обект на преследване в България.\r\n\tСпоред организацията обаче тази общност има редица проблеми и опитите през години за продуктивен и траен диалог и сътрудничество с парламентарно представени политически партии от почти целия политически спектър, както и с отделни министри, остават безрезултатни.\r\n\t\"Проблемите на ЛГБТИ общността се проявяват както в повечето сфери на обществения живот – като образование, здравеопазване и трудов пазар – така и в онези аспекти на личния живот, където законодателната уредба на отношенията е неизбежна\", заявяват от София Прайд.\r\n\t\"Необходимите промени на държавната политика спрямо ЛГБТИ малцинствата са от компетентността на законодателната и изпълнителната власт. Основната и краткосрочна цел на София Прайд е не просто равното третиране на ЛГБТИ хората, но и приемането им от страна на обществото\", се казва в писмото до премиера.\n\n\r\n\tОт организацията настояват за въвеждане на квалифицирани състави в НК за престъпления по хомофобски подбуди; ясно осъждане на речта на омразата на основа сексуална ориентация; механизми за справяне с училищния тормоз на основа сексуална ориентация; равнопоставеност на всички семейства, независимо от пола на партньорите и други.\r\n\tСофия Прайд 2017 бе десетото издание на ежегодното шествие за равноправие и се проведе на 10 юни под надслов \"Да прогоним предразсъдъците“. Над 3000 души взеха участие в него и го превърнаха в най-многобройното от десетгодишната история на събитието досега.\r\n\tВчера министър-председателят Бойко Борисов съобщи, че е получил покана за събитието, но не го е посетил.", "date": "2017.06.23", "title": "\"София прайд\" покани Бойко Борисов на среща"}
{"url": "http://www.mediapool.bg/mei-predlaga-ravni-prava-za-grazhdani-na-es-zhiveli-5-godini-vav-velikobritaniya-news265668.html", "text": "Гражданите на Европейския съюз, които пристигнат във Великобритания преди Брекзит, ще могат \"завинаги\" да получат равни права с британските след пет години. Това е предложила премиерът Тереза Мей на среща с европейските лидери в Брюксел. \r\n\t \r\n\tПредложението ѝ се отнася и за хората, преселили се във Великобритания след началото на формалната процедура, с която се задейства напускането на съюза.\r\n\t \r\n\tTe ще получат нов статут на \"уседналост\" и ще бъдат третирани като британски граждани, що се отнася до здравеопазване, образование, социални помощи и пенсии.\n\n\r\n\t \r\n\t\r\n\t\tЛондон ще поиска същите права и за своите граждани в ЕС.\r\n\t\r\n\t\t \r\n\t\r\n\t\tВ петък Мей заяви, че предложението й за правата на гражданите от ЕС, е много справедливо и сериозно, и добави, че в понеделник правителството й ще представи по-подробно визията си.\r\n\t\r\n\t\t \r\n\t\r\n\t\t\r\n\t\t\t\"Искам да уверя всички граждани от ЕС, които се намират във Великобритания, които са устроили живота и дома си във Великобритания, че никой от тях няма да си тръгва. Няма да има разделени семейства\", заяви министър-председателката. \r\n\t\r\n\t\r\n\t\t \r\n\t\r\n\t\tГерманският канцлер Ангела Меркел обаче се изказа предпазливо след предложението на британския премиер Тереза Мей за правата на гражданите на ЕС след Брекзит.\r\n\r\n\t\r\n\t\t \r\n\t\r\n\t\tМеркел заяви, че това е \"добро начало, но е необходимо да се направи още“.\r\n\t\r\n\t\t \r\n\r\n\t\r\n\t \r\n\tСпоред европейски източници Мей посочила по време на срещата с лидерите на ЕС, че не иска никой да си тръгва от Великобритания заради излизането от ЕС, нито семейства да се налага да бъдат разделяни, съобщи Ройтерс.\r\n\t \r\n\t\r\n\t\tМей представила плана - за който много хора в нейната партия се надяват, че чрез него ще бъде намалена имиграцията - и след това си тръгнала от срещата. Останалите лидери продължили да обсъждат въпроса за излизането на Обединеното кралство без нея.\r\n\t\r\n\t\t \r\n\r\n\tСпоред казаното от Мей тя искала да внесе сигурност в обстановката, като е заявила, че гражданите на ЕС няма да бъдат карани да напускат кралството при излизането от съюза, както и че всички граждани на ЕС, пребиваващи законно на британска територия към момента на Брекзит, ще могат да уредят статута си.\r\n\t \r\n\tГражданите на ЕС, на които не им достигат години в Обединеното кралство, ще получат право да съберат изискуемите години на пребиваване, за да придобият този статут. Британските власти вероятно ще дадат и толеранс най-вероятно за период до две години, в който хората ще могат да уредят статута си. \r\n\t \r\n\tПредвижда се също сегашният осемдесет и пет страничен формуляр за постоянно пребиваване, който след миналогодишния референдум за излизане от ЕС много хора са срещнали трудности да попълнят, да бъде заменен от по-опростена система.\r\n\t \r\n\t\"Тази вечер премиерът представи детайли във връзка с правата и статута на европейските граждани във Великобритания след Брекзит - обещавайки да им даде гаранции и приоритетно значение в преговорите\", каза високопоставен източник от британското правителство.\r\n\t \r\n\t\"Премиерът заяви, че изразената от Обединеното кралство позиция представлява справедливо и сериозно предложение - такова, чиято цел е да даде възможно най-голяма сигурност на гражданите, които вече са се установили във Великобритания, градят кариери и живот, и допринасят толкова много за нашето общество.\"\r\n\t \r\n\t\r\n\t \r\n\tИмайки предвид наброяващите над милион британци, живеещи в ЕС, Мей е казала: \"Реципрочността, разбира се, е от жизненоважно значение\".\r\n\t \r\n\t\"Правата на всички граждани на ЕС, които в момента са във Великобритания, ще бъдат защитавани по европейското законодателство до датата на напускането ни\", каза източник, присъствал на срещата.\r\n\t \r\n\tПо думите му гражданите на ЕС ще могат да разчитат на \"високо уважаваните\" британски съдилища.\r\n\t \r\n\tДипломатически източници от ЕС, цитирани от ДПА, също заявиха, че Мей е казала на срещата, че живеещите в кралството европейски граждани ще могат да останат и след Брекзит.\r\n\t \r\n\tПо думите им тя посочила пред лидерите, че гражданите ще могат да уредят статута си и да придобият британско поданство. Предложеното от нея, както заявяват източнците, включвало равно третиране като британските граждани по отношение на здравеопазване, образование, социални помощи и пенсии.\r\n\t \r\n\tМей призовала за реципрочност и двете страни възможно най-скоро да се споразумеят за правата на гражданите си.\r\n\t \r\n\tВ предложението обаче не била засегната темата за продължаването на юрисдикцията на Съда на ЕС, което е сред основните искания на съюза, отбелязва ДПА.", "date": "2017.06.23", "title": "Мей предлага \"равни права\" за граждани на ЕС, живели 5 години във Великобритания"}
{"url": "http://www.mediapool.bg/vzriven-e-bankomat-v-burgas-news265671.html", "text": "Банкомат е бил взривен в Бургас тази нощ, съобщи Нова телевизия.\r\n\t \r\n\tОбирът е станал в бургаския комплекс ”Славейков”. Банкоматът се намира в помещение пред клон на банка. \r\n\t \r\n\tВ съседство има още няколко банкови институции и застрахователни компании, както и денонощен магазин.\n\n\r\n\t \r\n\tНикой обаче не е чул взрива.\r\n\t \r\n\tВсе още тече оглед на мястото на инцидента. Проверяват се записи от видеокамерите.\r\n\t \r\n\tЗасега не е ясно каква е откраднатата сума.", "date": "2017.06.23", "title": "Взривен е банкомат в Бургас"}
{"url": "http://www.mediapool.bg/arabskite-strani-iskat-katar-da-zakrie-al-dzhazira-i-da-skasa-otnosheniyata-si-s-iran-news265669.html", "text": "Саудитска Арабия и останалите арабски страни, които прекратиха отношенията си с Катар, излязоха със списък с искания за прекратяване на кризата, настоявайки съседът им от Залива да закрие телевизия \"Ал Джазира\", да прекъсне дипломатическите си отношения с Иран и да затвори турската военна база на своя територия, съобщи Асошиейтед прес.\r\n\t \r\n\tВ списък от 13 точки - представен на катарците от Кувейт, който помага за посредничеството в кризата - страните също така искат Катар да прекрати всякакви връзки с движението \"Мюсюлмански братя\" и с други групировки като Хизбула, Ал Каида и \"Ислямска държава\". Агенция Асошиейтед прес разполага с копие на списъка на арабски, получено от една от страните в спора.\r\n\t \r\n\tПо-рано този месец Саудитска Арабия, Египет, Обединените арабски емирства и Бахрейн прекратиха връзките си с Катар заради обвинения, че подкрепя тероризма - обвинение, повторено и от президента на САЩ Доналд Тръмп. Сега тези страни дават на Катар десет дни да изпълни всички искания, които включват и изплащане на неуточнена сума като обезщетение.\n\n\r\n\t \r\n\tСпоред списъка Катар трябва да отказва да натурализира граждани на четирите страни и да изгони такива, които вече се намират на негова територия, като това се определя като мярка, имаща за цел да попречи на катарската намеса във вътрешните им работи.\r\n\t \r\n\tТе настояват също Катар да предаде всички лица, които се издирват от тези четири страни за тероризъм; да спре да финансира екстремистки организации, обявени за терористични от САЩ; и да предостави подробна информация за опозиционните фигури, спонсорирани от него, както изглежда в Саудитска Арабия и другите страни.\r\n\t \r\n\tЗасега няма реакция на катарските власти по отношение на списъка. Няма и от САЩ. По-рано тази седмица американският държавен секретар Рекс Тилърсън беше настоял съседите на Катар да предоставят списък с искания.\r\n\t \r\n\tЩо се отнася до частта за Иран в документа, се посочва, че Катар трябва да затвори дипломатическите си обекти там, да изгони от своя територия всякакви членове на елитния ирански военен Корпус на гвардейците на Ислямската революция и да извършва единствено такава търговия с Техеран, която да е в съответствие с американските санкции. \r\n\t \r\n\tВ исканията за \"Ал Джазира\", базираният в Доха сателитен телевизионен канал, се посочва, че Катар трябва да закрие и всичките му филиали. Както се предполага, това ще значи, че следва да бъде закрита и англоезичната му секция. Съседите на Катар обвиняват \"Ал Джазира\", че подстрекава към безредици в региона и подкрепя \"Мюсюлмански братя\".\r\n\t \r\n\tАко Доха се съгласи да изпълни исканията, в списъка е казано, че през първата година ще бъде проверявана веднъж месечено, а после през втората - веднъж на тримесечие. За следващите десет години Катар ще бъде подложен на ежегодно наблюдение дали изпълнява исканията.", "date": "2017.06.23", "title": "Арабските страни искат Катар да закрие \"Ал Джазира\" и да скъса отношенията си с Иран"}
{"url": "http://www.mediapool.bg/hvanaha-izbyagaliya-ot-indoneziyski-zatvor-balgarin-news265672.html", "text": "Полицията в Източен Тимор е задържала Димитър Николов Илиев, който избяга преди дни от затвор на индонезийския остров Бали, съобщи Би Би Си.\r\n\t \r\n\tИлиев е бил открит в хотел в столицата Дили заедно с друг oт бегълците – индиеца Сайед Мохамед Саид.\r\n\t \r\n\t\r\n\t\tДвамата стигнали от Бали до Източен Тимор с лодка.\n\n\r\n\t\r\n\t\t \r\n\t\r\n\t\tВ неделя Илиев, Саид и още двама чужденци избягаха от затвора „Керобокан“ през 15-метров тунел.\r\n\t\r\n\t\t \r\n\t\r\n\t\tПредстои главният прокурор на Източен Тимор да реши дали двамата задържани да бъдат върнати в Индонезия.\r\n\t\r\n\t\t \r\n\t\r\n\t\tВ „Керобокан“ 43-годишният Илиев е излежавал седемгодишна присъда за пране на пари и други престъпления, припомня бТВ.", "date": "2017.06.23", "title": "Хванаха избягалия от индонезийски затвор българин"}
{"url": "http://www.mediapool.bg/istorichesko-parvi-balgarin-v-drafta-na-nba-news265673.html", "text": "Александър Везенков стана първият българин, който бе избран в Драфта на НБА. Бруклин Нетс му гласува доверие и го взе под №57.\r\n\t \r\n\tДо последно преди церемонията името му се свързваше най-вече с изборите, с които разполагаше Денвър - №49 и №51, както и с №56 на Бостън Селтикс, но в крайна сметка от Бруклин се спряха на 21-годишното крило на Барселона.\r\n\t \r\n\tРоденият в Никозия играч има още две години от договора си с каталунския тим и по всяка вероятност ще остане да се обиграва в Европа, но има реален шанс да се превърне във второто българско име, което заиграва в НБА, след като Георги Глушков стори това през 80-те години на миналия век.\n\n\r\n\t \r\n\tВезенков изпрати най-добрия си сезон в Барселона и се възползва от създалата се ситуация в тима, налагайки се като основна фигура. Той игра във всичките 30 мача на каталунците в Евролигата и се отличи със 7.5 точки, 3.2 борби и 1.1 асистенции средно на мач и бе в челото на индивидуалните класации за успеваемост на стрелбата за 2 точки (67.6%) и 3 точки (47.6%), отбелязва sportal.bg.\r\n\t \r\n\tКариерата му до момента преминава изцяло в чужбина - Алекс започва да играе баскетбол в Кипър, а след това преминава в Арис (Солун), превръщайки се в любимец на феновете и един от най-добрите млади играчи в Гърция въобще, за да се стигне до трансфера в Барселона преди две години.\r\n\t \r\n\tТой е третият избор на Нетс в Драфта това лято след Джарет Алън (№22) и Кайл Кюзма (№27), но вторият бе изпратен в посока Лос Анджелис Лейкърс.", "date": "2017.06.23", "title": "Историческо: Първи българин в драфта на НБА"}
{"url": "http://www.mediapool.bg/severna-koreya-izvarshi-izpitanie-na-raketen-dvigatel-news265674.html", "text": "Северна Корея извърши ново изпитание на ракетен двигател, за което САЩ предполагат, че може да е част от програмата й за разработване на междуконтинентална балистична ракета. Това заяви американски официален източник, цитиран от Ройтерс.\r\n\tСАЩ смятат, че изпитанието - поредният от серия тестове на двигатели и ракети тази година - може да е било на най-малката степен на двигател на междуконтинентална балистична ракета, посочи той.", "date": "2017.06.23", "title": "Северна Корея извърши изпитание на ракетен двигател"}
{"url": "http://www.mediapool.bg/evropeiskite-lideri-udalzhiha-s-shest-mesetsa-ikonomicheskite-sanktsii-sreshtu-rusiya-news265670.html", "text": "Лидерите на ЕС удължиха с шест месеца тежките икономически санкции, които ЕС наложи на Русия заради ролята й в украинския конфликт, обяви председателят на Европейския съвет Доналд Туск, цитиран от Франс прес.\r\n\t \r\n\t\"Договорено е. ЕС ще удържи икономическите санкции срещу Русия\" заради неизпълнението от нея на Минските споразумения, написа Туск в Туитър.\r\n\t \r\n\tСанкциите, които са насочени предимно срещу руски банки и фирми от военно-промишления комплекс, изтичаха в края на юли, но сега те ще останат в сила до януари 2018 г.\n\n\r\n\t \r\n\tЕС първоначално наложи санкции на Русия преди три години заради анексията на Крим. Европейските лидери отдавна спорят дали да увеличат дипломатическите контакти с Москва успоредно със санкциите, отбелязва Асошиейтед прес.\r\n\t \r\n\t\r\n\t\t\"Участниците в срещата на върха на ЕС се обявиха единодушно за продължаване на икономическите санкции срещу Русия\", каза от своя страна германският канцлер Ангела Меркел.\r\n\t\r\n\t\t \r\n\t\r\n\t\t\"Ние с Еманюел Макрон съобщихме за хода на минския процес и работата в нормандския формат\", каза тя.\r\n\t\r\n\t\t \r\n\t\r\n\t\t\"Тук, за съжаление, сме принудени да констатираме, че не се наблюдава голям напредък. Примирието постоянно се нарушава и затова липсва достатъчна основа за продължаване на политическия процес\", каза Меркел.\r\n\t\r\n\t\t \r\n\t\r\n\t\t\"При тези обстоятелства всички единодушно казаха, че е нужно санкциите да бъдат продължени\", заяви германският канцлер. По думите й, на срещата на върха на ЕС Германия и Франция са получили \"подкрепа, що се отнася до продължаването на минския процес\".\r\n\t\r\n\t\t \r\n\t\r\n\t\tПредседателят на комисията по външни работи на руската Дума Леонид Слуцки окачестви продължаването от ЕС на санкциите заради неизпълнение на Минските споразумения като абсурдно.\r\n\t\r\n\t\t \r\n\t\r\n\t\t\"Формулировката (на председателя на Европейския съвет Доналд) Туск за недостатъчно изпълнение на Минските споразумения е абсурдна и предизвиква единствено недоумение\", заяви Слуцки пред журналисти.\r\n\t\r\n\t\t \r\n\t\r\n\t\tПо думите му Русия се е \"уморила да повтаря\", че не е страна нито по Минските споразумения, нито в конфликта в Украйна. \r\n\t\r\n\t\t \r\n\t\r\n\t\tСАЩ заявиха, че са обезпокоени от случаи на насилие, извършено от сепаратистите срещу наблюдатели в Източна Украйна, предаде Ройтерс.\r\n\t\r\n\t\t \r\n\t\r\n\t\tГоворителката на Държавния департамент Хедър Науърт заяви, че на 20 юни представители на специална мониторингова мисия на Организацията за сигурност и сътрудничество в Европа (ОССЕ) са били тормозени, заплашвани и по тях е било стреляно. През април американски лекар, прикрепен към наблюдателите, е загинал, след като камионът му попаднал на експлозив.\r\n\t\r\n\t\t \r\n\t\r\n\t\t\"Тези случаи са част от по-широка кампания да се попречи на международната общност да види какво се случва в Източна Украйна\", каза Науърт.\r\n\t\r\n\t\t \r\n\t\r\n\t\t\"Призоваваме Русия да използва влиянието си, за да се сложи край на тази кампания на сплашване и да зачита ангажимента си за предоставяне на свободен, пълен и безопасен достъп на наблюдателите от ОССЕ.\"", "date": "2017.06.23", "title": "Европейските лидери удължиха с шест месеца икономическите санкции срещу Русия"}
{"url": "http://www.mediapool.bg/tornado-ubi-chovek-v-germaniya-news265675.html", "text": "Мъж в Северна Германия загина поради торнадо в четвъртък, а силни ветрове повалиха дървета върху жп релси и спряха влакове, съобщи Асошиейтед прес.\r\n\tГерманският жп оператор Дойче бан (Deutsche Bahn) съобщи вчера, че се е наложило да спре движението на влакове по няколко линии.\r\n\tОсвен, че бурята повали дървета и клони на релсите, причини и други проблеми.\r\n\tДойче бан обяви в Туитър, че е спрял влаковете по линиите Хамбург-Берлин, Хамбург-Хановер, Бремен-Хановер и Хановер-Волфсбург-Берлин, докато релсите бъдат почистени.\r\n\tГерманските метеорологични служби предупредиха, че силните ветрове ще продължат, възможни са също така обилни валежи, градушка и гръмотевични бури, както и придвижване на фронт с ниско налягане от Запад.\r\n\tГерманските власти съобщиха за една жертва на торнадо в град Холденщед, в северната част на страната, съобщи ДПА.\n\n\r\n\tМъж седял в автомобила си, когато бурята изтръгнала дърво и то се стоварило върху него.", "date": "2017.06.23", "title": "Торнадо уби човек в Германия"}
{"url": "http://www.mediapool.bg/vyarno-ili-ne-ninova-aman-ot-nomera-yavno-ima-otstaplenie-ot-predlozhenieto-da-si-vzemem-buzludzha-news265666.html", "text": "Това каза лидерът на БСП Корнелия Нинова в четвъртък след среща с министъра на регионалното развитие и благоустройството Николай Нанков по повод обяснението му, че левицата вече не може да се възползва от решението на Министерския съвет през 2011 г. да придобие безвъзмездно Дом-паметника на връх Бузлуджа заради промяна в Закона за държавната собственост от началото на тази година.\r\n\tКорнелия Нинова се позова на изказване на министър-председателя Бойко Борисов, който по време на първия си мандат през 2011 г. предложи БСП да получи безвъзмездно от държавата собствеността върху символния за левицата монумент. Тогавашното правителство на Борисов приема и решение за това на 30 септември 2011 г.\r\n\tС близо шест години закъснение - на 18 юни 2017 г. - партийният сайт съобщава \"БСП си връща Бузлуджа\". В  се казва, че по повод решение на Министерския съвет от 30.09. 2011 г. БСП е готова да подпише договор, с който да се финализира процедурата по безвъзмездно прехвърляне от държавата Дом-паметника на връх Бузлуджа.\r\n\tНа 22 юни председателката на БСП се срещна с министър Нанков, който й обясни, че процедурата няма как да бъде финализирана.\n\n\r\n\t\"Отстъплението\", както го нарича Нинова, не може да се избегне, защото на 7 февруари 2017 г. в Държавен вестник е  в Закона за държавната собственост, според която юридически лица, неправителствени организации и политически партии не могат да получават държавни имоти безвъзмездно.\r\n\tПромените в закона са били приети от Народното събрание на 25 януари 2017 г. Г-жа Нинова и нейни колеги от ръководството на БСП са били депутати в този парламент и би трябвало да са наясно с гласуваните промени.\r\n\tЕто защо от 4 месеца насам БСП вече няма как да получи безвъзмездно монумента.\r\n\tПри желание от ръководството на БСП и след решение на Министерския съвет паметникът може да бъде предоставен за безвъзмездно ползване за срок до 10 години. Другата възможност е да се наеме или да бъде обявен търг за продажбата му. При търг обаче може да има и други участници, а данъчната оценка на паметника към момента е около 110 000 лв.\r\n\tMediapool поиска официална справка от Министерството на регионалното развитие и благоустройство, която сочи, че от 2011 г. насам МРРБ и областната управа на Стара Загора са подканили общо пет пъти всички лидери на БСП от Станишев насам да кажат дали са съгласни да получат собствеността върху дом-паметника.\r\n\tТакова писмо е получила и Корнелия Нинова на 16 юни 2016 година. Тя обаче не е отговорила на въпроса, отправен й от тогавашния министър Лиляна Павлова, желае или не да бъде финализирано безвъзмездно прехвърляне на \"Бузлуджа\".\r\n\tТака се стига до ситуацията от 6 април тази година, когато главният секретар на МРРБ Весела Начева – Кръстева изпраща писмо до БСП (то отново остава без реакция), с което тя предоставя информация за липсата на сключен договор между държавата и социалистическата партия. Документът разяснява промените в Закона за държавната собственост, които налагат и отмяната на решението на Министерския съвет от 2011 година, тъй като партия вече не може да придобива държавен имот без организиран търг.", "date": "2017.06.23", "title": "Вярно или не? Нинова: Аман от номера! Явно има отстъпление от предложението да си вземем \"Бузлуджа\""}
{"url": "http://www.mediapool.bg/pet-shte-sa-prioritetite-na-evropredsedatelstvoto-news265692.html", "text": "Пет ще са големите приоритети на председателството на Съвета на ЕС в следващата година и половина, по време на т. нар. трио Естония, България и Австрия.\r\n\tМинистър-председателите на трите държави представиха 18-месечната програма на председателството на Съвета на ЕС, съобщи в петък министър Лиляна Павлова, цитирана от БТА, в кулоарите на Европейския съвет в Брюксел.\r\n\tВъпросните пет приоритета са икономическо развитие и растеж, сигурност и миграция, икономически и енергиен съюз, промените на климата и Европа като глобален играч на световната сцена. В рамките на тези най-общи теми всяка страна следва да конкретизира приоритети за своето председателство, които не може да отговарят само на нейните външнополитически цели, но трябва да са съобразени и с актуалните въпроси от дневния ред на ЕС.\r\n\t\"Тримата премиери обсъдиха приоритетите. Беше изразена ясната воля, че ще работим в партньорство, в духа на търсене на баланс, консенсус и единство по всички важни въпроси\", добави Павлова.\r\n\tПо нейните думи тримата премиери са отбелязали, че триото на председателството се поема в турбулентен момент за Европа.\r\n\t\"Трябва да обединим усилията си, особено по отношение на сигурността, миграцията и обстановката на Западните Балкани\", коментира министърът.\r\n\tЕстония поема председателството от 1 юли тази година, а от 1 януари 2018 г. Съветът на ЕС ще бъде оглавен от България. От юли догодина начело на институцията застава Австрия.\r\n\tБългария ще е е готова със своите приоритети в края на тази година.\r\n\tЕстония вече обяви най-важните си теми, които са четири – отворена и иновативна европейска икономика, сигурна и защитена Европа, цифрова Европа и свободно движение на данни и приобщаващ и устойчив съюз.", "date": "2017.06.23", "title": "Пет ще са приоритетите на европредседателството"}
{"url": "http://www.mediapool.bg/borisov-predopredeli-pokupkata-na-gripen-ite-i-se-opravda-sas-sluzhebniya-kabinet-news265693.html", "text": "В пореден – и вероятно последен – пирует по темата за новите изтребители, премиерът Бойко Борисов стартира неформално разговорите за покупка на \"Грипен\"-и от Швеция и обяви решението като \"предопределено\".\r\n\tСлед среща с шведския министър-председател Щефан Льовен в рамките на Европейския съвет в Брюксел в петък Борисов оправда решението за декласирането на офертата за купуването на изтребители Ф-16 със служебното правителство и окачестви избора на шведските изтребители \"Грипен\" като факт, макар че само преди ден Министерството на отбраната съобщи, че ще води преговори и с Италия за изтребители \"Юрофайтър\".\r\n\t\"Грипен\"-ите и шведските самолети са предопределени - знаете, президентът Радев, неговият съветник тогава като министър на отбраната, експертите, които сложиха, класираха шведския \"Грипен\" на първо място. Втори е, мисля, че италианският \"Юрофайтър\", а Ф-16 и другите са декласирани. Така че, ние, мисля, с Каракачанов се разбрахме или следващата, или по-следващата сряда ще вземем решение да се започнат преговори\", каза Борисов след срещата с шведския си колега Льовен.\r\n\tТака той прехвърли отговорността за най-скъпата сделка за модернизиране на армията ни (1.5 млрд. лева) на служебния кабинет.\r\n\t\"Вземем ли решение, вървим на преговори първо с вас, после с \"Юрофайтър\". Пазарлъкът ще е много тежък и дълъг процес. Докато аз съм премиер. После могат да поискат и десет милиарда да дадат за въоръжение\", поясни Борисов.\n\n\r\n\tНастоящата му позиция представяла рязък завой от досегашните му коментари, според които решението на назначеното от президента Румен Радев служебно правителство не е обвързващо и неговият кабинет .\r\n\tБуквално в последните си дни на служебният кабинет на Огнян Герджиков одобри оценката на офертите и класира на първо място шведския консорциум СААБ за нови изтребители \"Грипен\". Преди ден МО разкри, че предложението на Португалия и САЩ за Ф-16 втора ръка е декласирано, тъй като не отговаряло на заложените финансови изисквания.\r\n\t\r\n\tОчевидно пришпорването на сделката с \"Грипен\", за което открито пледира президентът Радев, е предварително съгласувано между Борисов и Каракачанов, тъй като в четвъртък министърът  в МС да започнат преговори за \"Грипен\" и \"Юрофайтер\", а ден по-късно Борисов вече проведе среща с Льовен.\r\n\tПо същото време, но в София, Каракачанов повтори \"опорните точки\" на Борисов от Брюксел.\r\n\t\"Имаме решение на предишно правителство, което, ако го нарушим, ще бъдем обвинявани, че по едни или други съображения предприемаме такива действия\", каза Каракачанов в кулоарите на парламента.\r\n\tИзборът на правителството към момента изглежда предизвестен в полза на предлаганите от шведската компания СААБ изтребители, тъй като според експертни оценки \"Юрофайтер\"-ите имат далеч по-скъпа експлоатация.\r\n\t \r\n\t\r\n\tКаракачанов уточни, че офертата за изтребители Ф-16 е декласирана, защото \"основното изискване беше разсрочено плащане в по-дълъг период – нещо, което не е спазено\".\r\n\t\"Не са ги оскъпили, а просто са заложили основната част от плащането в първите две години - нещо, което икономически няма как да издържи\", добави Каракачанов. \r\n\tПроектът се движи изцяло в традициите на военното министерство всичко да се решава на тъмно без никаква публичност, макар че сметката ще бъде покрита от данъкоплатците.\r\n\tВ същото време няма и ясен анализ за търсените военнополитически дивиденти от проекта, който освен техническа и финансова страна, има и стратегически измерения.\r\n\tСпоред предложението на Каракачанов правителството ще задейства едновременно трите големи военни проекта – за нов тип изтребител, кораби и бронирани машини. За тях са предвидени общо 3.5 млрд. лева, като ще се разплащат през следващите 12 години.\r\n\t\r\n\tБорисов уточни в Брюксел, че първо ще започнат преговори за \"индустриално сътрудничество, второ - за инвестициите в България, за да може това, което ще платим, 100 процента да си го върнем от другите неща\".\r\n\tБорисов визира възможността за договарянето на офсетна програма, която да компенсира големите разходи за отбрана, като осигурят инвестиции в други сектори на икономиката.\r\n\tПредставителите в България на производителя СААБ твърдят, че са готови да предложат много силна програма, но офсетът не се разглежда еднозначно, тъй като според експерти оскъпява излишно военните сделки.\r\n\tПредставителите в България на производителя СААБ твърдят, че са готови да предложат много силна офсетна програма.\r\n\tОфсетът обаче не се разглежда еднозначно, тъй като според експерти оскъпява излишно военните сделки.\r\n\tКаракачанов от своя страна заяви, че очаква първите нови изтребители да постъпят до две-три години след сключването на договора, който според очакванията на българското правителство ще излезе 1.5 млрд. лева и ще се разплаща до 2025 година.\r\n\tВоенното министерство твърди, че сделката ще бъде решена в кратък срок, но това не е сигурно.\r\n\tСловакия, например, преговаря вече две години със СААБ, въпреки че взе решение да бъдат закупени \"Грипен\"-и.\r\n\t\r\n\tОт думите на Каракачанов стана ясно, че бързо се придвижва напред и проекта за закупуването на два патрулни кораба, който се очаква да струва 820 млн. лева.\r\n\tТой съобщи, че за корабите има постъпили осем оферти, сред които две на немски фирми, френска, италианска, една българска, една холандска.\r\n\tКаракачанов неколкократно обяви желанието си проектът да се изпълнява в България, като за целта има два варианта – или да бъде спечелен от българската фирма или тя да се яви подизпълнител на чужда компания.\r\n\tПрез май 2016 в качеството си на депутат от Патриотичния фронт Каракачанов обяви, че може още сега да напише името на фирмата, която ще усвои основната част на парите, и да го сложи в плик, който да се отвори след като стане сделката.\r\n\tПървоначално проектът не бе приоритетен, но второто правителство на Бойко Борисов изненадващо го предвижи в дневния ред и осигури финансирането му за сметка на проекта за нови бронирани машини.\r\n\t\r\n\tПри преговорите за всички сделки ще се търси дългосрочно разплащане, за да може с наличните средства да се купят и бронирани машини, за които първоначално нямаше предвидено финансиране.\r\n\tСпоред доклада на Каракачанов трябва да бъдат закупени общо 198 бронирани машини за 1220 млн. лв, които да се изплащат през следващите 12 години.\r\n\t\"За да внеса подобно нещо сме водили дълги разговори и с Министерството на финансите. Предвиждаме разсрочване за бронираната машина - 10 години, за самолетите минимум 8-9, можем да отидем и над 10 години. Това се прави, за да могат средствата, отделяни от българския данъкоплатец да са за по-дълъг период, но в по-малки суми“, каза Каракачанов.", "date": "2017.06.23", "title": "Борисов предопредели покупката на \"Грипен\"-ите и се оправда със служебния кабинет"}
{"url": "http://www.mediapool.bg/karakachanov-nyama-da-uvolni-prochuliya-se-s-hitleristki-pozdrav-sluzhitel-na-mo-news265695.html", "text": "Военният министър Красимир Каракачанов съобщи, че няма да уволни шефа на социалната дирекция в МО Иво Антонов, чиято оставка бе поискана от премиера Бойко Борисов заради  пред германски танк \"Майбах\" с протегната за нацистки поздрав ръка.\r\n\t\"Той е служител на Министерство на отбраната от 18 години и няма налагани наказания за периода на тези 18 години. Няма данни той да е изразявал или да изразява екстремистки възгледи\", съобщи Каракачанов.\r\n\tТой мотивира решението си с това, че снимката е от 2014 година, а според Закона за държавния служител дисциплинарните наказания се налагат не по-късно от 2 месеца от откриване на нарушението и не по-късно от 1 година от извършването му.\r\n\t\"Иво Антонов е спечелил доверието на всички военно-патриотични организации в България, не малка част от тях симпатизират и на нас“, заяви Красимир Каракачанов.\r\n\t\"Много активно започнахте да търсите компромати по темата на хора, работещи в това правителство\", добави Каракачанов.\n\n\r\n\tТой се обърна към депутатите на БСП и припомни, че бяха публикувани снимки и на секретаря на президента по антикорупционни въпроси Пламен Узунов, на които позира с хитлеристки мустачки и нацистки поздрав, но не е имало реакция от страна на левицата.\r\n\tВъпреки че Румен Радев осъди безапелационно нацистките \"задявки\" на кадри на \"Патриотичния фронт\", той отказа да освободи Узунов и го оправда с това, че е \"окарикатурявал\" Хитлер.\r\n\tТака единствената \"жертва\" на нацистките скандали остана зам.-министърът на регионалното развитие Павел Тенев, който подаде оставка на третия ден след назначението си, когато бе публикувана негова снимка с нацистки поздрав с изпъната ръка край восъчни фигури на нацисти в музея \"Гревен\" в Париж.\r\n\tНеговото обяснение (че се е снимал в \"подходяща“ на контекста поза с всяка фигура в музея) по същество е точно толкова валидно, колкото и обяснението на Узунов.", "date": "2017.06.23", "title": "Каракачанов няма да уволни прочулия се с хитлеристки поздрав служител на МО"}
{"url": "http://www.mediapool.bg/karakachanov-temata-za-vrashtaneto-na-kazarmata-ne-e-zatvorena-news265696.html", "text": "Темата за наборната военна служба не е затворена, каза вицепремиерът и военен министър Красимир Каракачанов по време на парламентарния контрол в петък.\r\n\tВръщането на казармата е едно от основните предизборни обещания на \"Обединените патриоти\", но не среща подкрепата на ГЕРБ.\r\n\t\"Тази тема се налага от само себе си, наблюдавайки събитията около България\", каза Каракачанов в отговор на въпрос от депутата Антон Кутев (БСП).\r\n\tКаракачанов припомни, че предложението за връщане на наборната военна служба бе разгледано и от предходния парламент, но депутатите на БСП не са го подкрепили в пленарна зала.\r\n\tСпоред Каракачанов мнението на всички професионални военни е било, че страната ни не е трябвало да бърза с отмяната на наборната служба.\n\n\r\n\t\"Темата трябва да се развива, вероятно ще стигнем до там, но не сме готови с конкретните предложения, разчети и т.н.”, обясни военният министър.\r\n\tКаракачанов припомни, че наборната военна служба съществува в държави като Швеция, Австрия, Швейцария, Гърция, Турция и др. По думите му трябва да бъдат увеличени и часовете по военно обучение в училищата.\r\n\t\"Сега в момента има 5 часа по военна подготовка. Едно учебниче, с 5 урочета – абсолютно теоритични. Ние е смятаме, че тези часове трябва да се увеличат. Дали 15 или 20 е въпрос на разговори с Министерство на образованието”, обясни Каракачанов.\r\n\tВръщането на казармата е една от основните теми в силно популисткия арсенал на националистите у нас и периодично се лансира през последните няколко години. ВМРО изкара идеята още по време на второто правителство на ГЕРБ, когато \"Патриотичният фронт\" изготви два проектозакона в тази посока, но те бяха отхвърлени в парламента.\r\n\tТогава военното министерство дори изготви анализ, който очаквано показа, че връщането на задължителната казарма в България може да стане много трудно.\r\n\tВръщането на задължителната военна служба под каквато и да е форма ще изисква значителни финансови и организационни ресурси. Освен това ще трябва да преосмисли наново целия сектор на отбраната.\r\n\tНаборната казарма беше отменена през 2008 година, като в последните години на съществуването си тя се бе превърнала в истинска агония както за войниците, така и за Министерството на отбраната.\r\n\tМО нямаше възможност да осигури навременното влизане на всички подлежащи на военна служба. Това доведе до абсурдната ситуация да се търсят връзки за влизане, а не за скатаване от казармата, тъй като определени държавни позиции в сектора за сигурност изискваха отбиване на военната служба.\r\n\t\"Късметлиите\" да се доредят до служба пък не получаваха качествена военна подготовка заради липсата на средства за муниции, военна техника и др. За сметка на това прекарваха по-голямата част от службата си в даването на наряди, основно по опазването огромното армейско имущество, останало от времето на соца.\r\n\tТака наборните войници излизаха от казармата без базови умения и с усещането, че са изгубили няколко месеца от живота.", "date": "2017.06.23", "title": "Каракачанов: Темата за връщането на казармата не е затворена"}
{"url": "http://www.mediapool.bg/porozhanov-obeshta-po-visoki-zaplati-v-agentsiyata-za-gradushkite-ot-yuli-news265691.html", "text": "Ангажимент за повишение на заплатите в Агенцията \"Борба с градушките\" от 1 юли пое земеделският министър Румен Порожанов по време на парламентарния контрол в петък.\r\n\tУвеличението ще е в рамките на възможностите на закона и предвид статута на служителите, каза той и допълни, че в момента се водят преговорите с двата основни синдиката и ръководството на агенцията.\r\n\tВ момента служителите, които работят на площадките за изстрелване на противоградните ракети получават минималната работна заплата от 460 лева. \"Тяхното искане е за 20% увеличение и морално го подкрепям. Само от минималната работна заплата не са достатъчни възможностите за осигуряване на нормален начин на живот за всеки гражданин“, заяви в пленарна зала министърът на земеделието, храните и горите.\r\n\t\"Агенцията има своите проблеми и те не са от вчера. Ежегодно са свързани с осигуряване на ресурс за закупуване на ракети, с осигуряването на възнагражденията на служителите“, посочи Порожанов.\r\n\tПо думите му екипите на агенцията са подсилени и вече не са от по двама служители, а по трима, макар и на допълнителни договори.", "date": "2017.06.23", "title": "Порожанов обеща по-високи заплати в агенцията за градушките от юли"}
{"url": "http://www.mediapool.bg/revolyutsiya-v-balgarskite-posolstva-veche-nyama-da-se-plashta-na-raka-news265694.html", "text": "До две седмици във всички български посолства ще бъдат въведени плащания с ПОС терминали и в тях вече няма да се плаща на ръка, съобщи вицепремиерът и министър на външните работи Екатерина Захариева по време на парламентарния контрол.\r\n\t\"Представете си – ХХІ век, а плащаме с таксови марки\", коментира Захариева, представяйки мерките на правителството за борбата с корупцията.\r\n\tАко обещанието на Захариева наистина се реализира, това ще е революционна стъпка за българските дипломати, които години наред оправдаваха липсата на ПОС терминали със съображения за сигурност.\r\n\t\"Колкото по-малък досег с администрацията, толкова по-малък корупционен натиск\", каза Захариева.\r\n\tПо думите й има голяма съпротива от страна на чиновниците срещу тези мерки.\n\n\r\n\t\"Отпорът от администрацията е голям. Факт. Когато се опитваш да премахнеш някоя услуга, едва ли не светът ще свърши\", допълни Захариева.", "date": "2017.06.23", "title": "Революция: В българските посолства вече няма да се плаща на ръка"}
{"url": "http://www.mediapool.bg/makron-ofitsialno-definira-novata-frenska-realpolitik-za-siriya-news265697.html", "text": "Превръщане на борбата с тероризма в приоритет, сближаване с Москва: президентът Еманюел Макрон огласи официално новата френска \"реалполитик\" за Сирия, бележейки края на дипломация, която изискваше оттеглянето на президента Асад и поставяше този въпрос в центъра на мирното решаване на конфликта.\r\n\tСъвсем директен, френският президент дефинира в две фази своя нов поглед в интервю за осем европейски вестника в четвъртък: \"Не съм казвал, че свалянето на Башар е предпоставка за всичко, тъй като никой не ми е представил негов легитимен приемник!\"\r\n\tФормулировката официализира и подчертава завой, предприет след атентатите в Париж през ноември 2015 г., но тя предизвика изумление сред сирийската опозиция, за която Франция дълго беше основен поддръжник.\r\n\t\"Тези изявления са изненадващи, предвид това, че Франция беше една от четирите страни, които настояваха за оттеглянето на \"Башар Химика\", написа в Туитър Халед Ходжа, виден представител на сирийската опозиция.\r\n\t\"Срам за Франция, чийто ръководител Еманюел Макрон не смята Башар за свой враг и враг на човечността\", реагира също в Туитър друг член на опозицията - Ахмед Рамадан.\r\n\tВ Париж \"посланикът\" на опозицията Монзер Махус отказа всякакъв коментар, преди \"да разбере\" какво е точното значение на думите на Макрон.\n\n\r\n\tВ течение на години Франция беше една от най-критичните страни към Асад, смятан за главен виновник за кръвопролитията и за \"магнит\" за терористите от цял свят.\r\n\t\"Асад и \"Ислямска държава\" са двете страни на един медал\", повтаряха шефовете на дипломацията на бившия президент Франсоа Оланд, чиято доктрина може да се обобщи като \"нито Асад, нито \"Ислямска държава\".\r\n\tСлед атентатите във Франция през 2015 г., планирани в Сирия, тази доктрина се промени, а Оланд превърна борбата с тероризма в приоритет на сирийската си политика, като редовно повтаряше, че Асад не може \"да представлява бъдещето\" на страна, опустошена от шест години война с ужасяваща равносметка - над 320 000 убити и милиони бежанци.\r\n\t\r\n\tДруга промяна - политическото уреждане на конфликта вече не изглежда като ядро, а като следствие във френската доктрина.\r\n\tВ интервюто си Макрон, разбира се, твърди, че \"е необходима дипломатическа и политическа пътна карта\", но без да задълбочава анализа си и без да спомене и веднъж ООН.\r\n\tВъпреки безсилието си и провала на вътрешносирийските преговори в Женева ООН и резолюция 2254 от 2015 г. досега бяха отправна точка за уреждане на конфликта.\r\n\t\"Промяната в курса е ясна\", констатира дипломатически източник. \"От години се казва, че Асад трябва да си иде, а това не доведе до нищо. В дипломатическо отношение няма никакъв напредък. Женева не постигна кой знае какво. . . Така не може да продължава\", допълни той.\r\n\tЗа Сирия \"насоките ми са ясни\", казва Макрон. \"На първо място: тотална борба срещу всички терористични групировки. Именно те са нашите врагове. За да ги унищожим от корен, ни е нужно сътрудничество с всички и особено с Русия\", заявява той.\r\n\tПариж, който само допреди няколко месеца обвиняваше Москва в съучастничество във \"военни престъпления\" при отвоюването на Алепо, сега осъществява очевидно сближаване с Русия - неизменен съюзник на режима в Дамаск - и се надява да се върне в играта, възползвайки се от отсъствието на американска перспектива.\r\n\tВ края на май Макрон се срещна с Владимир Путин във Версай и макар тонът му да беше твърд, той ясно му предложи ново сътрудничество, основаващо се върху борбата с тероризма.\r\n\tНеговият външен министър Жан-Ив Льо Дриан впрочем във вторник беше в Москва, за да положи основите на тази нова връзка в \"дух на доверие\", но в рамка от твърдост, категоричен е Макрон, като отново назовава своите изрични изисквания - \"химическите оръжия и хуманитарния достъп\", за които казва, че не \"подлежат да обсъждане\".\r\n\tПри все това, макар да повтаря, че Франция ще прибегне до удари, ако бъде използвано химическо оръжие, той не казва нищо за начина, по който смята да постигне спазването на \"хуманитарната\" му \"червена линия\", нито дали пред руснаците са поставени конкретните изисквания.\r\n\t\"Макрон е прагматик, не е човек на моментните състояния и управлява приоритетите. Той не проявява любезност към Путин или Асад. Да кажем, че той е по средата между реализма и цинизма\", коментира специалистът по района Карим Битар.", "date": "2017.06.23", "title": "Макрон официално дефинира новата френска \"реалполитик\" за Сирия"}
{"url": "http://www.mediapool.bg/do-septemvri-300-000-dushi-mozhe-da-se-razboleyat-ot-holera-v-yemen-preduprezhdava-oon-news265698.html", "text": "Епидемията от холера в Йемен се очаква да се разрасне до септември и дотогава може да бъдат заразени над 300 000 души, предупреди представителката за Йемен на детския фонд на ООН УНИЦЕФ Меритксел Релано, съобщават световните агенции.\r\n\tЕпидемията вече отне живота на 1265 души, от които една четвърт са деца. Има 192 983 предполагаеми случая на зараза, от които половината са деца, каза представителката на УНИЦЕФ. Холерата се появи в Йемен през април.\r\n\tВ страната от август 2014 г. се води война между правителствените сили и шиитските бунтовници хуси. Заради този конфликт, отнел живота на над 8000 души, 17 милиона жители на Йемен страдат от недостиг на основни хранителни продукти, а 7 милиона са на прага на глада.\r\n\tПрез март 2015 г. многонационална коалиция, оглавявана от Саудитска Арабия, започна да нанася удари срещу хусите, подкрепяни от Иран, които контролират йеменската столица Сана.", "date": "2017.06.23", "title": "До септември 300 000 души може да се разболеят от холера в Йемен, предупреждава ООН"}
{"url": "http://www.mediapool.bg/pozharat-v-nebostargacha-grenfel-v-london-e-zapochnal-ot-frizer-news265699.html", "text": "Пожарът в лондонския жилищен блок Гренфел, в който миналата седмица загинаха 79 души, е започнал от фризер и не е бил предизвикан умишлено, съобщи британската полиция.\r\n\tПолицейският детектив Фиона Маккормак каза, че става въпрос за хладилник с фризер модел Hotpoint FF175BP, предаде Ройтерс. Тя поясни, че производителят на уреда извършва допълнителни тестове върху продукта. Моделът не е бил предмет на процедура по изтегляне от пазара заради някакъв дефект, допълни полицейската служителка.\r\n\tПолицията съобщи още, че както изолацията, така и плочите, използвани като облицовка на блока, които са били събрани след пожара и за били подложени на проверки за безопасност, не са издържали тези тестове. Полицейската представителка каза, че при тестовете се е оказало, че и изолацията и плочите са възпламеняеми, като изолационният материал е бил по-възпламеняем от плочите, предаде ДПА.\r\n\tПредстои полицията да установи дали използването на двата материала при строителството на сградата е незаконно.\r\n\tМаккормак каза, че полицията е конфискувала документация в хода на разследването на пожара.\n\n\r\n\tПолицията обмисля дали във връзка с трагичния инцидент да бъдат повдигнати обвинения за непредумишлено убийство, допълват агенциите.", "date": "2017.06.23", "title": "Пожарът в небостъргача Гренфел в Лондон е започнал от фризер"}
{"url": "http://www.mediapool.bg/golyamata-myusyulmanska-grazhdanska-voina-i-nie-news265700.html", "text": "САЩ свалят сирийски изтребител-бомбардировач. Иран изстрелва ракети към Източна Сирия. Русия заплашва да атакува бойни самолети на коалицията западно от Ефрат. Какво става?\r\n\tМоже да изглежда като някаква безразсъдна бъркотия, но очертанията са ясни. Голямата мюсюлманска гражданска война, съсредоточена в Сирия, приближава към фазата след (разгрома на) \"Ислямска държава\". Това е краят на началото. Страните маневрират, за да се позиционират за онова, което предстои.\r\n\tТова е като в Европа през 1945 г., когато войната срещу нацистка Германия все още бушуваше, но всеки вече знаеше изхода. Маневрите бяха главно между приближаващите се победители - Съветския съюз и западните демокрации, за да определят следвоенните граници и сфери на влияние.\r\n\tТова става днес в Сирия. Всички знаят, че с \"Ислямска държава\" е свършено. Не че тя ще изчезне като идеология, като бунтовническа структура и източник на продължаващ тероризъм както в региона, така и на Запад. Но тя ще изчезне като независима, организирана териториална цялост в сърцето на Близкия изток.\r\n\tТя е в процес на ликвидиране. Контролът й над Мосул - последнта й крепост в Ирак, е почти ликвидиран. Идва ред на Ракка - нейната твърдина в Сирия и фактическа столица. Когато и тя падне - а вече е обкръжена от три страни - халифатът загива.\n\n\r\n\tГоляма част от битките днес са за наследството. Да вземем например сирийския самолет, свален от САЩ. Той атакуваше прозападните кюрди и арабската (опозиционна) коалиция СДС (Сирийски демократични сили) недалече от територията, контролирана от ИД.\r\n\t\r\n\tЗащото режимът на Башар Асад, подкрепян от Иран, Хизбула и Русия, след като взе връх над неджихадистките бунтовници в \"сърцето\" на Сирия (най-вече в Алепо), се чувства достатъчно сигурен да насочи поглед към Източна Сирия. Ако храни надежди да възстанови властта си над цялата страна, той ще трябва да установи контрол над Ракка и над прилежащите й територии, контролирани сега от ИД. Но силите край Ракка са прозападни и антиправителствени.\r\n\tТова обяснява и въздушната атака на сирийския бомбардировач и свалянето му от САЩ. Ние защитаваме нашите приятели. Затова и руснаците заплашват да вземат на прицел американските самолети. Руснаците защитават своите приятели.\r\n\tВ деня на свалянето (на сирийския изтребител) Иран изстреля шест ракети \"земя-земя\" към сирийската територия, контролирана от ИД. Защо? Уж за наказание на джихадистите заради терористичните им атаки в самия Иран преди две седмици. Може би. Но очевидната цел бе да се покаже на Саудитска Арабия и на другите арабски сунити колко далечен обсег имат както иранските оръжия, така и иранските териториални амбиции.\r\n\tЗа Иран Сирия е ключът, централният театър на военните действия в шиитско-сунитската война за регионална хегемония. Иран (който е неарабска страна), оглавява шиитския лагер, състоящ се от арабските му сподвижници - Хизбула в Ливан, шиитските милиции в Ирак и пълното с шиити правителство на Ирак, както и алауитския режим на Асад (алауитите са несунитска секта, често асоциирана с шиитството).\r\n\tВзети заедно, те съставляват огромна арка - шиитски полумесец, простиращ се от Иран през Ирак, Сирия и Ливан до Средиземно море. Ако бъде консолидирана, тя ще даде на персийците излаз на Средиземно море, какъвто те не са имали от 2300 г. Този алианс функционира под патронажа и закрилата на Русия, която снабдява проиранския лагер с пари, оръжия, а след 2015 г. - и с въздушна защита от новите си бази в Сирия.\r\n\tПодредени в другия лагер на Голямата мюсюлманска война са сунитите, умерени и прозападно ориентирани, начело със Саудитска Арабия, страните от Залива, Египет и Йордания - и с техния покровител сред Великите сили - САЩ, които сега (след Обама) отново преминават в действие.\r\n\tЗалогът е консолидирането на шиитския полумесец, който вече се формира. С прогонването на ИД от Мосул контролираните от Иран милиции поемат контрола над ключови пътища и други стратегически обекти в Западен Ирак. Следващата цел е Източна Сирия (Ракка и околностите).\r\n\tПредставете си следния сценарий: обединена Сирия под егидата на Асад - все по-васален клиент на Иран и Русия; \"Хизбула\" - върхът на иранското копие, която доминира в Ливан; Иран - регионалният арбитър; и Русия със сирийските си бази - външният хегемон.\r\n\tИзходът, който ние предпочитаме, е коренно различен: една хлабаво федерирана Сирия, разделена и кантонизирана, в която Асад може да остане начело на едно алауитско парче.\r\n\tИранско-руската стратегия е кошмар за целия сунитски Близък изток. Също и за нас. Пентагонът изглежда решен да предотврати това. Това обяснява и атаката с (крилатите ракети) \"Томахук\" в отговор на пресичането на \"червената линия\" с химическите оръжия. Това обяснява и неотдавнашното сваляне на (сирийския) изтребител-бомбардировач.\r\n\tТова е смислена стратегия на САЩ с оглед на алтернативите. Но тя крие и рискове. Ето защо се нуждаем от национален дебат, преди да се въвлечем твърде дълбоко. Вероятно можем да си позволим един (такъв дебат), колкото и да сме национално обсебени от всяка вътрешна интрига около Джеймс Коми?", "date": "2017.06.23", "title": "Голямата мюсюлманска гражданска война и ние"}
{"url": "http://www.mediapool.bg/buri-v-germaniya-vzeha-dve-zhertvi-i-predizvikaha-transportni-problemi-news265701.html", "text": "Двама души загинаха, а транспортната инфраструктура е сериозно пострадала в резултат на силните бури, връхлетели вчера Северна Германия, предаде ДПА.\r\n\tПетдесетгодишен мъж е загинал, след като дърво се стоварило върху колата му в Холденщет, велосипедист е тежко ранен от друго паднало дърво в района.\r\n\tОсемдесет и три годишна жена е загинала, след като колата й се блъснала в съборено от вятъра дърво в Гифхорн, провинция Долна Саксония.\r\n\tНа берлинските летища Шьонефелд и Тегел имаше отменени полети, а летищната управа съобщи, че днес се очакват закъснения. По-късно бе съобщено в Туитър, че летищата са възобновили нормално работа, посочва Ройтерс.\r\n\tНад 800 души бяха блокирани вчера на основната жп гара в Бремен заради спрени влакове. В града, а също в Хамбург, Хановер и Касел железопътна компания \"Дойче бан\" осигури спешно на пътниците спални вагони за подслон.\n\n\r\n\tРокконцерт на група \"Гънс енд роузис\" пред 70 000 души в Хановер беше прекъснат от бурята, но групата се качи отново на сцената, след като дъждът отмина.\r\n\tБури вчера бушуваха и в южните части на Германия, но щетите там са минимални.\r\n\tСлед като вчера съобщи за проливни дъждове, градушка и ветрове със скорост до 120 км/ч, рано днес националната метеорологична служба отмени повечето предупреждения за лошо време. Последната от поредицата бури се очаква днес в провинция Бавария, южно от река Дунав.", "date": "2017.06.23", "title": "Бури в Германия взеха две жертви и предизвикаха транспортни проблеми"}
{"url": "http://www.mediapool.bg/italianskoto-dvizhenie-5-zvezdi-s-plan-be-za-evroto-news265702.html", "text": "Едно обещание обаче му тежи като воденичен камък на врата: планът за референдум за италианското членство в еврозоната.\r\n\tАко даде заден ход за референдума преди изборите, противниците му, а вероятно и гласоподавателите, ще го приковат на позорния стълб заради нарушеното обещание.\r\n\tАко не го направи пък, има малки шансове да получи така желаното международно и пазарно признание.\r\n\t\"Двежение 5 звезди\", най-популярната италианска партия според много проучвания на общественото мнение, изглежда е наясно със сложната ситуация.\r\n\tКарла Руоко, известна депутатка от \"Двежение 5 звезди\", посочи, че референдумът е \"инструмент в преговорите\": Големите инвеститори и пазарите би трябвало да могат да различат това от истинските намерение по въпроса за еврото на евентуално правителство на \"Движение 5 звезди\".\n\n\r\n\tПартията иска няколко промени в икономическите правила на еврозоната, които да подкрепят по-вялите икономики на валутния съюз като Италия. Някои от тях са държавните инвестиции да бъдат изключени от бюджетния дефицит, като това не е предвидено в европейския Пакт за стабилност на ЕС, и да се създаде европейска \"лоша банка\", която да се занимава с лошите кредити на банките в еврозоната.\r\n\tАко седнеш да преговаряш, трябва да имаш план \"Бе\" и референдумът за еврозоната е нашият план \"Бе\", казва Руоко.\r\n\tПредставител на \"Движение 5 звезди\", който пожела анонимност, каза, че партията, която се появи през 2009 година на основата на една по-скоро природозащитна, а не евроскептична платформа, планира отсега нататък колкото се може по-малко да засяга въпроса за референдума.\r\n\tПо ирония на съдбата, ако партията даде заден ход от обещанието си за референдума, нейните гласоподаватели може и да не бъдат разочаровани: анкета този месец на вашингтонския център за проучвания Pew установи, че 58% от поддръжниците на \"Движение 5 звезди\" имат положително мнение за ЕС.\r\n\t\r\n\tПромяната в тона обаче е поразяваща.\r\n\tСамо преди две години \"Движение 5 звезди\" събираше подписи, необходими за провеждането на референдум, който според партията беше решаващ за италианския данъчен и паричен суверенитет.\r\n\tСега обаче партията удря спирачките. Луиджи ди Майо, депутат сочен като вероятния кандидат за премиер на \"Движение 5 звезди\" след парламентарните избори, които се очакват през май 2018 година, каза, че най-малко година след изборите няма да може да има референдум за еврото.\r\n\tИзключително сложният процес е слабо вероятно да бъде приключен дори за петгодишен мандат на правителство, тъй като италианската конституция забранява допитвания по въпроси, управлявани от международни договори. Така че може първо да се наложи да бъде проведен референдум за това дали може да се даде зелена светлина на допитването за еврото. Дори и да се окаже, че това е възможно, резултатът няма да бъде задължителен.\r\n\tМиналата седмица Ди Майо се срещна с посланиците на страните от ЕС в Рим, за да ги увери, че \"Движението 5 звезди\" е годно да управлява.\r\n\t\"Той беше много проевропейски настроен, говорейки за реформиране на европейските институции отвътре,\" каза един от посланиците, пожелал анонимност. \"Останах с впечатлението, че той вече съжалява за ангажимента за референдум за еврото\", допълни той.\r\n\tДори на изборите през 2013 година, когато направи невероятния пробив и спечели една четвърт от гласовете, провеждането на референдум за еврото не бе сред елементите от политиката на \"Движението 5 звезди\".\r\n\tДвижението бе принудено да действа по такъв начин от дясната евроскептична \"Северна лига\", чиято подкрепа скачаше на фона на нарастващите антиевропейски настроения сред италианците, които виняха единната европейска валута и фискалните разпоредби на еврозоната за стагнацията на икономиката и понижаващия се жизнен стандарт.\r\n\tПрез 2014 година, когато \"Движение 5 звезди\" обеща незадължаващ, консултативен референдум, този ход изглеждаше добър начин да не се дадат гласове на \"Северната лига\", придържайки се същевременно към собственото си кредо за пряка демокрация.\r\n\tИдеята сега се завърна и преследва движението. Извън Италия тази идея е най-познатата политика на \"Движението 5 звезди\", а всяка опасност от евентуален \"Италекзит\" от валутния съюз е сигнал пазарите да се отърват от италиански активи.\r\n\tАко \"Движение 5 звезди\" победи, са след две до пет секунди от първия екзит пол, лихвите по италианските (облигации - бел. ред.) могат да скочат до равнищата от кризата, писа в неотдавнашен доклад лондонският институт за анализи Eurointelligence.", "date": "2017.06.23", "title": "Италианското \"Движение 5 звезди\" с план \"Бе\" за еврото"}
{"url": "http://www.mediapool.bg/gazprom-poluchil-reditsa-oferti-za-prodalzhavane-na-turski-potok-v-evropa-news265703.html", "text": "Руската компания \"Газпром\" получава предложения от европейски партньори за маршрута на продължението на газопровода \"Турски поток\" до Европа, но водените преговори с тях не съдържат условия за ексклузитет. Това, заяви президентът на монополиста Алексей Милер, цитиран от руската агенция ТАСС в петък.\r\n\t\"В настояще време има предложения по маршрута за прокарването на тръбата, но няма ексклузитет. Предварителните споразумения със заинтересованите компании са подписани, затова работата ще бъде продължена, заяви Милер в ефира на телевизия \"Россия 24\".\r\n\tПо думите му към днешна дата нуждите от газ в европейския регион се увеличават и \"Турски поток\" несъмнено ще обезпечи надеждността на газоснабдяването в тези страни.\r\n\tДосега от руска страна е обявявано само за преговори с България и Гърция за втората тръба на \"Турски поток\". В началото на юни българският енергиен министър Теменужка Петкова  с Милер в Санкт Петербург пътна карта за развитието на газопреносната мрежа на България. Дни по-късно премиерът Бойко Борисов обяви, че стана въпрос за договорка за тръба с капацитет 15.7 млрд. куб. м годишно, с която страната ни  за планирания край Варна газоразпределителен център \"Балкан\". От последвали изявления от \"Газпром\" стана ясно, че по-скоро тяхната идея е втората тръба на \"Турски поток\" да продължава по турска територия и да стига или до България, или до Гърция.\r\n\tЗа интерес от други държави да станат продължение на \"Турски поток\" досега не е съобщавано, но дори и да има такъв, явно \"Газпром\" с изявлението на Милер, че няма ексклузитет за никой партньор, се опитва да създаде конкуренция засега между България и Гърция, за да може в \"надпреварата\" за втората тръба да са склонни на все повече отстъпки.\n\n\r\n\tНа 7 май Русия обяви, че започна полагането на тръбите по първия лъч на морския участък на \"Турски поток\" от руския бряг по дъното на Черно море. За целта през февруари 2017 г . бе подписан договор с компанията \"Олсийз\" за прокарването на подводното трасе.\r\n\tВ подписаното на 10 октомври 2016 г. междуправителственото споразумение между Моска и Анкара за \"Турски поток\" е регламентирана само първата тръба, която ще доставя годишно 15.75 куб м суровина само за турския пазар. Втората тръба, която се предвижда да доставя за Европа и да замени маршрута през Украйна, е по-скоро пожелателно спомената и подлежи на допълнителни преговори.\r\n\tПреди ден от \"Газпром\" обявиха, че строежът на \"Турски поток\" ще струва 6 млрд. долара, имайки предвид явно само първата тръба. Предишната оценка за първоначално планираните общо четири тръби с общ капацитет от 63 млрд. куб. м бе за 11.4 млрд. евро.", "date": "2017.06.23", "title": "\"Газпром\" получил редица оферти за продължаване на \"Турски поток\" в Европа"}
{"url": "http://www.mediapool.bg/arabski-printsesi-sa-osadeni-zaradi-trafik-na-hora-news265727.html", "text": "Белгийски съд осъди осем жени от управляващото в Абу Даби кралско семейство Ал Нахиян на 15 месеца затвор условно заради трафик на хора и унизително отношение към техни прислужници, предадоха световните агенции в петък.\r\n\tЖените - вдовицата на шейх и седемте й дъщери, са осъдени задочно на затвор и всяка от тях трябва да плати глоба от по 165 000 евро.\r\n\tПринцесите са обвинени в това, че по време на техен престой в луксозен белгийски хотел през 2007 и 2008 г. довели със себе си над 20 души прислуга, към които се отнасяли като с роби.\r\n\tПодсъдимите обаче били оправдани по обвиненията в нечовешко отношение, понеже не били установени нарушения на белгийското трудово законодателство, тъй като семейството не било пряк работодател на работниците.\r\n\tЖените отхвърлят всички отправени им обвинения и не се явиха в съда. Техният адвокат Стивън Монод заяви, че защитата е доволна, че след близо 10 години делото най-сетне е приключило. Той обаче не можа да каже дали клиентките му ще платят наложените им санкции.\r\n\tДелото започна след човек от прислугата избягал от хотела, в който принцесите били наели цял етаж от луксозни апартаменти, и подал сигнал в белгийската полиция. От показанията на домашните прислужници станало ясно, че е трябвало да бъдат на разположение на господарките си денонощно, без нито ден почивка в продължение на година. Били принудени да спят на пода, не им било разрешавано да напускат сградата на хотела и се  хранели с остатъците от храната на принцесите.\r\n\tЗаради юридически пречки разглеждането на делото отнело девет години.", "date": "2017.06.23", "title": "Арабски принцеси са осъдени заради трафик на хора"}
{"url": "http://www.mediapool.bg/feisbuk-startira-vav-velikobritaniya-plan-za-borba-sreshtu-ezika-na-omrazata-news265712.html", "text": "Американският интернет гигант \"Фейсбук\" стартира днес в Обединеното кралство програма за подпомагане на неправителствените организации в борбата срещу езика на омразата, съобщава Франс прес.\r\n\t\"Инициатива за гражданска смелост онлайн\" е проект, който ще позволи на различните организации да споделят опит и да разработят най-добрите практики за борба с езика на омразата, се казва в комюнике на социалната мрежа.\r\n\tВ проекта участва фондация \"Джо Кокс\", създадена в памет на убитата през 2016 г. депутатка от Лейбъристката партия, и няколко еврейски и мюсюлмански организации.\r\n\t\"Използваме технология като изкуствен интелект, за да открием и премахнем от платформата си терористична пропаганда. Имаме екипи от анализатори и експерти в областта на контратероризма по цял свят, които работят за премахване на екстремистко съдържание оттам\", заяви главният оперативен директор на \"Фейсбук\" Шерил Сандбърг при обявяването на новата инициатива.", "date": "2017.06.23", "title": "\"Фейсбук\" стартира във Великобритания план за борба срещу езика на омразата"}
{"url": "http://www.mediapool.bg/mozhe-li-tramp-da-postigne-chastichno-sporazumenie-za-blizkiya-iztok-news265705.html", "text": "Президентът на САЩ Доналд Тръмп може да е в уникална позиция да окаже натиск за сключване на мир в Близкия изток: и израелците, и ключови арабски актьори, всички по свои собствени причини, изглеждат като обожатели, които опитват да се харесат. Но въпреки това ще е необходимо нестандартно мислене.\r\n\tПрезидентският зет Джаред Къшнър посети региона тази седмица, за да чуе идеи за финалното споразумение. Според палестински представител, участвал в срещите, той е поискал и от двете страни предложения, които да отнесе на президента на САЩ.\r\n\tТова изважда на повърхността формулата, към която напразно се стремяха американските президенти Бил Клинтън, Джордж Буш-младши и Барак Обама, която предполага почти пълно изтегляне от териториите, които Израел завладя през войната от 1967 г. и поделяне на Ерусалим.\r\n\tПалестинците казват, че се отказват от три четвърти от предишната Палестина. Израелците виждат как малката им страна става още по-малка във враждебен регион, гъмжащ от джихадисти и се опитват да измислят как да разделят Ерусалим между страни, които ще се нуждаят от граница.\r\n\tВъпросът се усложнява и от 600 000 израелци, които в момента живеят в Източен Ерусалим и на Западния бряг. Различни планове предвиждат размяна на територии, за да се обединят някои селища от израелската страна - но мнозина все пак ще трябва да бъдат принудени да напуснат домовете си, което създава реални перспективи за насилие. Всички получаващи се в резултат карти, с граници, които се извиват около съседни градове и села, изглеждат трудноприложими в една или друга степен.\n\n\r\n\tА след това стигаме до палестинското искане бежанците, включително милиони техни наследници, да имат поне теоретично право да се върнат в Израел - искане, което повечето израелци дори не биха обсъждали. В отговор премиерът Бенямин Нетаняху иска от палестинците да признаят Израел като \"еврейска държава\", макар че една пета от жителите му са араби, които в много случаи се идентифицират предимно като палестинци.\r\n\tПредишни по-умерени израелски правителства са правили предложения, които те смятаха за стигащи много далеч, но нито едно от тях не удовлетворяваше напълно палестинците.\r\n\tПредвид, че малцина очакват от Нетаняху дори да се доближи до предишните предложения, фокусът може скоро да се измести върху постигането на частично споразумение без излишни амбиции.\r\n\tПри един от сценариите се създава палестинска държава на земите, които Израел може да освободи без затруднения при сегашното положение - съществуващите палестински автономни зони, създадени през 90-те години на миналия век, плюс други части от Западния бряг, плюс Газа, ако крайбрежната ивица може да бъде отнета от екстремистите от Хамас, които я завзеха през 2007 година. Окончателните граници, Ерусалим и въпросът за бежанците ще почакат, както и обещанията за вечен мир.\r\n\t\"Не трябва да отхвърляме никой вариант за окончателно споразумение. Трябва само да се опитаме да направим преходния период възможно най-поносим; да позволим на страните да свикнат на общите ползи от мира и тишината\", пише Цви Биск в израелския вестник \"Аарец\", препоръчвайки \"малко земя за малко мир\".\r\n\tВъпреки засилващият се национализъм, израелският електорат иска да има движение и съществуват очаквания, че Нетаняху и неговото дясно крило ще бъдат склонни да приемат частично изтегляне - макар че може да се наложи да бъдат притиснати за подробностите. Всъщност, това може да заздрави още повече тяхното управление.\r\n\tВ миналото палестинците са възразявали против подобни идеи, опасявайки се, че Израел ще е доволен да се освободи по този начин от по-голямата част от палестинското население, но след това никога няма да се върне на масата за преговори, превръщайки фазата, планирана като временна, в на практика постоянна.\r\n\tИменно тук сунитският арабски свят, ухажван доста настоятелно от Тръмп, може да изиграе важна роля, предлагайки моркови и на двете страни.\r\n\tИзраел с радост ще приветства всяко нормализиране - посолство в Рияд, търговски отношения с Емирствата, сътрудничество в областта на сигурността в Персийския залив. Но палестинците, още по-бедни и травматизирани, може да успеят да спечелят дори повече от прегръдката с арабския свят: помощи и инвестиции за новопоявилата се страна и подобряване на съдбата на палестинците из целия регион, които са потискани по различни начини.\r\n\tТръмп може да има инструментите да подтикне към подобно развитите. Очевидно добрите му отношения с ключови страни от арабския свят може да изглеждат странни предвид антимюсюлманските изказвания по време на предизборната му кампания, но те се основават на някои солидни опори.\r\n\tПърво, той зае твърдо саудитската страна в борбата на тази държава срещу Иран за хегемония в региона. Това контрастира с Барак Обама, който се опита да неутрализира иранската ядрена програма чрез дипломация и макар че постигна многостранно споразумение в тази насока, в региона масово се смята, че е е направил отстъпки.\r\n\tВторо, за разлика от Обама Тръмп не тормози авторитарни лидери за човешките права. Много от управниците в региона смесват политическия ислям с ислямисткия тероризъм, оправдавайки мерките срещу несъгласните с тях - и новата администрация изглежда не оспорва това. Правителството на Египет, което дойде на власт след военен преврат срещу избран ислямистки президент, се чувства реабилитирано и отново добре прието във Вашингтон.\r\n\tВ сунитския арабски свят има интерес към решаване на столетния израелско-палестински проблем, умиротворяване на димящия регион и обуздаване на Иран.\r\n\tПроявявайки необичайно единодушие, израелското националистическо ръководство е съгласно. Морализаторството на американската общественост за палестинците вече го няма. Вместо това започнаха призиви за \"споразумяване\" - нещо, което много израелци смятат, че палестинците никога не са правили истински през десетилетията, в които са се придържали като залепени към основните си искания.\r\n\tВсъщност, много израелци като цяло срещаха трудности да се ентусиазират относно Обама. Проявявайки смайващо пренебрежение на нееднократните му прояви на подкрепа, те изглеждаха възприемчиви към националистическото послание, че в най-добрия случай той е наивен. И дори либерални израелци се радват да видят ръководство в САЩ, което държи сметка на ООН за досадната й обсебеност от палестинците за сметка на други потиснати групи по света.\r\n\tЗа лагера на Нетаняху в Израел - за който често се шегуват, че е клон на Републиканската партия на САЩ - би било изключително трудно да промени представата за Тръмп като нещо различно от приятел, дори ако се появи натиск.\r\n\tА от Ерусалим до Рамала и Рияд всички актьори имат представа за Тръмп като достатъчно непостоянен и импулсивен, за да се налага да се отнасят с внимание и предпазлива усмивка към него. Това е ситуация, която може да превърне Близкия изток, въпреки всичките му дразнители, в уникално плодотворен терен за сегашната дипломация на САЩ.", "date": "2017.06.23", "title": "Може ли Тръмп да постигне частично споразумение за Близкия изток?"}
{"url": "http://www.mediapool.bg/germanskata-sdp-obeshta-predizborno-da-legalizira-gei-brakovete-news265707.html", "text": "Германската социалдемократическа партия обяви легализирането на гей браковете като условие за участието й в коалиционно правителство след изборите в Германия през септември.\r\n\tКаквато и да е коалицията, ако СДП ще участва в следващото правителство, ние ще реализираме брак за всички през първите сто дни, заяви в петък генералният секретар на партията в интервю за \"Райнише пост\". Той окачестви политиката на Християндемократическия съюз на Ангела Меркел по този въпрос като назадничава, тъй като не предоставя равно третиране. Държавата не бива да диктува кой кого да обича, допълни той.\r\n\tГермания е разрешила гражданското партньорство още от 2011 г., но ХДС и сестринската й партия от Бавария Християнсоциален съюз се противопоставят на легалидзирането на гей браковете.\r\n\tВ момента управлява коалиция между ХДС-ХСС и СДП.\r\n\tВ неделя германските социалдемократи се събират в Дортмунд, за да финализират главните точки от програмата, с която ще се явяват на парламентарните избори през септември. Очаква се обаче партията да обсъди кое не е наред, след като \"влакът Шулц\" дерайлира, пише онлайн изданието на британското сп. \"Икономист\". Става дума за това, че рейтингът на СДП скочи рязко веднага след като бившият шеф на Европейския парламент Мартин Шулц обяви кандидатурата си за канцлер през януари. След това обаче подкрепата започна за пада и в момента Ангела Меркел и коалицията й уверено водят във всички социологически проучвания.\n\n\r\n\tСпоред някои мнения Шулц вече не се възприема като нещо ново, а в същото време Меркел се проявява като несломим държавник.\r\n\tСДП се надява приемането на програмата да тласне дебата към социалната справедливост, с обещания за данъчни облекчения за хората с ниски и средни доходи и по-високи ставки за богатите. СДП също така ще предложи пенсионна реформа и още по-големи облекчения за отглеждането на деца.\r\n\tТомас Оперман, лидер на СДП в Бундестага, заяви, че това ще е най-добрата програма на партията от времето на Вили Бранд насам, визирайки, най-великия лявоцентристки канцлер на Западна Германия. Според други обаче програмата едва ли ще обърне нещата. Предоставяйки стабилно лидерство в нестабилни времена, Меркел върви към победа и единствената надежда на СДП е разтърси ситуацията, макар все още неясно как.", "date": "2017.06.23", "title": "Германската СДП обеща предизборно да легализира гей браковете"}
{"url": "http://www.mediapool.bg/nzok-poema-napalno-postavyaneto-na-izkustveno-sartse-news265706.html", "text": "Надзорният съвет на Националната здравноосигурителна каса (НС на НЗОК) e взел решение да плаща 100% от стойността на т.нар изкуствени сърца, необходими на пациенти със сърдечна недостатъчност, докато се появи възможност за трансплантация.\r\n\tДо края на 2017 г. касата ще осигури сърца на шестима пациенти. Около десетима болни се нуждаят от тези медицински изделия годишно.\r\n\tДосега НЗОК покриваше само част от стойността на медицинското изделие в размер на 50 хил.лв. Това затрудняваше достъпа на нуждаещите се, тъй като цената на сърцата е около 200 хил. лева и често се налагаше държавата да отпуска пари “на пожар“.", "date": "2017.06.23", "title": "НЗОК поема напълно поставянето на изкуствено сърце"}
{"url": "http://www.mediapool.bg/vmro-dpmne-zaev-otvori-kutiyata-na-pandora-v-sofiya-news265708.html", "text": "Опозиционната ВМРО-ДПМНЕ на бившия премиер Никола Груевски осъди изказваниятa на българския европейски депутат Ангел Джамбазки и на директора на Националния исторически музей в София Божидар Димитров, които определи като обидни за македонския народ.\r\n\t\"ВМРО-ДПМНЕ остро осъжда омаловажаването, подценяването и обидите, изказани към македонския народ от евродепутата Ангел Джамбазки и директора на Националния исторически музей Божидар Димитров. Престанете с негативното отношение към Македония! Престанете да ни обиждате! Ние не сме нито сърби, нито сърбомани, а още по-малко антибългари. Ние сме македонци\", се посочва в позиция на партията, цитирана от \"Фокус\".\r\n\t\"Престанете да наричате сърби или сърбомани или да маркирате като врагове на България тези, които се чувстват като македонци. Спазвайте реалността на съществуването на македонския народ. Искаме да имаме добри отношения с всички и особено с България, но не искаме и няма да мълчим, когато някой ни обижда. Македония нито обижда, нито пък омаловажава никого\", заявяват от ВМРО-ДПМНЕ.\r\n\tБожидар Димитров и Ангел Джамбазки периодично коментират Македония, като изказванията често са проява на чисти провокации към Скопие, а не рядко и на неуместен хумор. \r\n\tСпоред ВМРО-ДПМНЕ публичните изяви на македонския премиер Зоран Заев в София са отворили кутията на Пандора.\n\n\r\n\t\"Зоран Заев заяви, че Македония затваря главата на национализма и омраза. Този негов концерт бе приветстван и похвален и от евродепутата Джамбазки и от директора Димитров. Джамбазки позорно нарече Македония творение на Коминтерна и плод на сръбската пропаганда, а Димитров разтълкува цялото посещение като историческо, защото с реализацията на договора за добросъседство се слага край на македонизма и се вървяло в посока на формиране на втора българска държава\", посочват от ВМРО-ДПМНЕ.\r\n\tПо-рано тази седмица Заев посети София и съобщи, че договорът за добросъседство с България ще бъде подписан до няколко месеца, за да се изчистят спорните въпроси между двете страни и Скопие да се придвижи към ЕС и НАТО. Тогава Борисов обясни, че се обмисля подписването на договора и на македонски език, тъй като \"има думи, които биха могли да имат различно тълкуване\".\r\n\tВМРО - ДПМНЕ смята, че такива негативни изказвания не подхождат на изграждането на добросъседски отношения и само ги влошават.\r\n\t\"Македония не е плод на сръбската пропаганда, нито творение на Коминтерна. Децата в Македония трябва да учат македонска история и не бива да им се налага никаква чужда. Македонската история е само македонска. Тя е автономна и автохтонна, също както и Илинденско-Преображенското въстание. СДСМ вече има отговорността да ръководи правителството на Македония. СДСМ не бива да затваря очи и да премълчава тези провокации. Министерството на външните работи трябва да реагира спрямо всички обиди към Македония и към македонския народ“, пише още в позицията на ВМРО-ДПМНЕ.", "date": "2017.06.23", "title": "ВМРО-ДПМНЕ: Заев отвори кутията на Пандора в София"}
{"url": "http://www.mediapool.bg/sreshtata-na-grazhdani-sas-slavi-trifonov-se-otlaga-news265709.html", "text": "Отлага се срещата със Слави Трифонов, организирана в събота, в кино \"Люмиер\", заради появили се спекулации и интерпретации в публичното пространство, че телевизионният водещ ще обяви новата си партия на 24 юни. Това съобщават от платформата zaslavi.com, инициаторите на петицията \"За Слави. За промяната“.\r\n\tЦелта на тази среща беше само и единствено всички граждани, недоволни от системата, да обсъдят със Слави референдума, неговото бъдеще и промяната, която трябва да настъпи в България, обясняват от тях първоначалната им идея, в която обаче се съдържаше призив той да ги оглави.\r\n\t\"Предлагаме на г-н Трифонов, както и на всички симпатизанти на идеята за промяна да се насрочи ден и час, който той сам да определи\", пишат организаторите.\r\n\tПетицията в подкрепа на референдума продължава и до момента са събрани над 190 000 онлайн подписа, както и близо 30 000 на хартия, уточняват инициаторите.", "date": "2017.06.23", "title": "Срещата на граждани със Слави Трифонов се отлага"}
{"url": "http://www.mediapool.bg/bulgaria-prishpori-gartsiya-za-neiniya-grant-po-gazovata-vrazka-news265711.html", "text": "Въпросът за получаване на допълнително грантово финансиране за строежа на българо-гръцката газова връзка от гръцка оперативна програма е бил поставен от българския енергиен министър Теменужка Петкова пред гръцкия министър на околната среда, енергетиката и климатичните промени Йоргос Статакис по време на среща в Атина в петък. Това съобщиха от ресорното българско ведомство.\r\n\tПеткова е част от делегацията на българския президент Румен Радев, който е на работно посещение в гърция.\r\n\tСтава въпрос за осигуряването на около 12 млн. евро от гръцка европрограма, които да подкрепят финансирането на интерконектора. От българската програма \"Иновации и конкурентоспособност\" ще се пренасочат 35 млн. евро за проекта, макар предварително да бяха предвидени за газовата връзка със Сърбия, но нейната реализация няма да стане до 2020 г., когато приключва сегашния програмен период на еврофондовете. София иска Атина също да се включи в допълнителното финансиране, към вече отпуснатите от Брюксел през 2010 г. 45 млн. евро за предпроектни проучвания за интерконектора.\r\n\tОбщата стойност се оценява на 240 млн. евро, по-голямата част от които трябва да осигури проектната компания за строежа \"Ай Си Джи Би\" от кредити. \r\n\tНа сегашната среща в Атина двамата ресорни министри са се разбрали да работят за ускоряване на дейностите по завършване на проекта.\r\n\tЩе бъдат положени всички усилия за успешното завършване на проекта, тъй като той е стратегически за ЕС и е неразделна част от Южния газов коридор, декларират Петкова и Статакис. Фокусът на усилията ще е върху процедурите за избор на изпълнител на строителството, разрешения за строеж и всички необходими документи на територията и на двете страни. Според предишни изявления на Петкова през септември 2017 г. се очаква да бъде обявен търгът за изпълнител на цялото 183-километрово трасе на тръбата от Стара Загора през Хасково до Комотини.\r\n\tПеткова отново е посочила пред гръцките партньори предоставяната вече няколко години поред държавна гаранция от 110 млн. евро за получаване на кредит от \"Българския енергиен холдинг\", който държи половината от проектната компания. Тя е припомнила и за сключения с оператора на азерското находище \"Шах Дениз ІІ\" за доставка в България на 1 млрд. куб. м природен газ от 2020 г., които трябва да влязат през интерконектора с Гърция.\r\n\tПо време на разговора е била обсъдена и подкрепата на българското и гръцкото правителство за реализацията на проекта за изграждане на терминал за втечнен природен газ до Александруполис, Гърция. \"Българският енергиен холдинг\" проучва възможността за присъединяване към него. По покана на министър Петкова двамата ще продължат разговорите по проекта през месец юли в София.\r\n\t\"Както в сферата на природния газ, така и в електроенергийния сектор, двустранните отношения между България и Гърция се развиват с ускорени темпове през последните години. Уверена съм, че както проектът за междусистемна газова връзка, така и този за изграждане на въздушна линия между подстанциите \"Марица изток“ и \"Неа Санта“ ще се реализират успешно“, каза още Петкова по време на срещата със Статакис.", "date": "2017.06.23", "title": "България пришпори Гърция за нейния грант по газовата връзка"}
{"url": "http://www.mediapool.bg/kak-deputatite-motivirat-predlozheniyata-si-za-chlenove-na-vss-news265710.html", "text": "Наскоро цитирахме Теофраст и думите му, че най-голямата загуба, която може да ни застигне, е загубата на време. Е, загубата на мотиви по повод парламентарни номинации за членове на ВСС, също е загуба.\r\n\tДали мотивите се търкалят по паветата или се радват на панорамна гледка от кубетата на близкия катедрален храм, ние няма как да знаем. Симпатичните процедурни правила  са някак... \r\n\tЗаконът за съдебната власт в чл. 19, ал. 3 изрично сочи, че предложенията за членове на ВСС, избирани от Народното събрание, се правят от народните представители по колегии не по-късно от два месеца преди произвеждането на избора пред комисията и , включително и изразени становища от професионални, академични и други организации. Мотивите са одухотворяващ процедурата елемент. Те следва да застъпват ясни аргументи защо, а̀джеба, се издига този кандидат - сиреч колко е конкурентен на фона на останалите. При висока демократична култура мотивите не се възприемат като формалност – те осветляват отговорността и уважението от страна на номиниращия към номинирания.  около кандидатите е важно да има не политически консенсус (или поне не безсрамно явен), а обективност и избор, основан на техните качества. Толкова е просто и пак не се получава.       \r\n\tВ инфографиката ще видите кратък обзор на мотивите на представителите на различни парламентарни групи.  С най-много – 395 (само описание на качествата) е предложена Ангелинка Николовова от ВОЛЯ, което е \r\n\tМотивите на депутатите от ДПС например, издигнали съдия Стефан Гроздев и следовател Пламена Апостолова, са почти еднакви. На едно място при него дори е запазен женският род:\n\n\r\n\tПри номинираните от Обединените патриоти Йордан Стоев и Боян Новански отделни мотиви липсват. В самото предложение  има кратък идентичен увод, който и  в двата документа завършва така: \r\n\tЧаст от мотивите, с които е предложена от ГЕРБ прокурор Калина Чапкънова-Кючукова подозрително напомнят, pardonnes-nous, преписани са от становището на административния ръководител в , актуален към 07.05.2014 г. В този случай наблюдаваме поне някакво усилие и изобретателност. Отбелязваме, че БСП са се постарали да разпишат подробно своите мотиви.\r\n\tВижте инфографиката за най-интересното:", "date": "2017.06.23", "title": "Как депутатите мотивират предложенията си за членове на ВСС?"}
{"url": "http://www.mediapool.bg/indiysko-selo-se-prekrasti-v-chest-na-donald-tramp-news265713.html", "text": "Индийско село се прекръсти от Марора на Тръмп броени дни преди визита в САЩ на индийския премиер Нарендра Моди, предаде Франс прес.\r\n\tСелото, което е много бедно, се намира в северния индийски щат Хариана. Сега на входа на селотo има огромна табела, на която пише \"Добре дошли в село Тръмп!\" и огромна снимка на американския милиардер. По улиците на селото могат да бъдат открити портрети на президента на САЩ, украсени с цветя.\r\n\tВ инициативата по преименуване на селото участваше не само управата на селото, но и неправителствената организация Сулаб Интернешънъл, отбелязва Асошиейтед прес.Тя работи по проекти за осигуряване на тоалетни за обикновените индийци. Индия страда от хроничен недостиг на тоалетни и над 1.3 милиарда души все още вършат физиологичните си нужди под открито небе. Неправителствената организация има намерение да построи тоалетни в около 600 000 индийски села.", "date": "2017.06.23", "title": "Индийско село се прекръсти в чест на Доналд Тръмп"}
{"url": "http://www.mediapool.bg/kfn-okshanaiz-nyama-pravo-da-predlaga-zastrahovki-news265717.html", "text": "Платформата за онлайн търгове \"Окшънайз\" (Auxionize) няма право да предлага застраховки. Това става ясно от доклад на Комисията за финансов надзор (КФН), която е открила редица нарушения при използването на платформата като посредник в предлагането на застраховки.\r\n\tДокладът беше обявен само ден, след като собственикът на платформата Ивайло Пенчев пусна жалба срещу КФН до Европейския орган за застраховане и професионално пенсионно осигуряване заради забавяне на резултатите от . Това е единствният публикуван доклад от проверка на\r\n\tИвайло Пенчев нарече доклада \"анонимен\", защото не е подписан, и обвини КФН, че нарушават закона, тъй като е разпространен преди да му бъде връчен.\r\n\tПроверката на КФН срещу онлайн платформата за търгове започна по сигнал на Българската асоциация на застрахователните брокери през април. Освен самата платформа тя е обхванала и лицата, търгували през нея, както и застрахователни брокери и компании, става ясно от публикувания доклад.\r\n\t\n\n\r\n\tВ хода на проверката е установено, че лица, които не притежават лиценз за застраховател и не са регистрирани като застрахователни посредници, системно са участвали и са наддавали в търгове за застрахователни продукти, организирани от онлайн платформата, посочват от КФН.\r\n\tОт стартирането на платформата до 4 май 2017 г. от общо проведени 101 търга с предмет застрахователни продукти, 11 са спечелени от лица без лиценз за застраховател или регистрация за застрахователен посредник.\r\n\tВпоследствие полиците са издавани чрез застрахователни посредници, които не са участвали в търговете и за които няма предоставена информация на клиентите, че продуктът ще се разпространява именно чрез тях, посочва КФН.\r\n\tШест от осемте застрахователя, които са спечелили търгове за застрахователни продукти в платформа \"Окшънайз\", не са се регистрирали сами и нямат представа кой ги е регистрирал и е предлагал от тяхно име техните застрахователни продукти, се казва в доклада.\r\n\tСпоред КФН посочените нарушения сериозно застрашават правата на ползвателите на застрахователни услуги и са нарушение на европейски директиви.\r\n\tОсвен това платформата \"Окшънайз\" е изпращала покани за участие в търгове, свързани със застрахователни продукти, до лица, които не притежават лиценз за застраховател, нито са регистрирани като застрахователни посредници, с което също се нарушават разпоредбите на Кодекса за застраховането за разпространение на застрахователни продукти, пише в доклада.\r\n\tПроверката на КФН е установила още, че в търговете на платформата е участвал като изпълнител и компанията \"Ейч Ар Ти\" ООД, която не е застрахователен посредник. \"Ейч Ар Ти\" и администраторът на платформата \"Окшънайз\" са свързани лица, защото Ивайло Пенчев представлява \"Окшънайз\" и е управител на \"Ейч Ар Ти\", посочват от КФН.\r\n\tСамата платформа извършва класиране на застрахователни продукти, за които се провеждат търговете, без да се отчитат спецификите на различните застрахователни продукти, предмет на класирането, и без да са съобразени с изискванията и потребностите на ползвателя на застрахователни услуги, смята КФН.\r\n\tСпоред регулатора класирането от платформата \"Окшънайз\" се извършва единствено по критерия цена без съпоставяне на покритите рискове и изключените рискове в предложените застрахователни продукти.\r\n\tИзготвянето и представянето на класиране на застрахователните продукти изисква професионална преценка дали тези продукти имат сходни условия, като е необходимо тези условия да отговарят на конкретните нужди на ползвателя на застрахователни услуги.\r\n\tИменно поради тази причина Директива (ЕС) 2016/97 и Кодексът за застраховането определят класирането на застраховки като разпространение на застрахователни продукти и изискват то да се извършва от застрахователен посредник, е посочено в доклада.\r\n\tОт регулатора подчертават, че единствено застраховка \"Гражданска отговорност\" на автомобилистите е изцяло уеднаквен продукт с условия, определени в Кодекса за застраховането и в Наредба № 49 на КФН.\r\n\tВсички останали застрахователни продукти, предмет на търгове на платформата \"Окшънайз\", са съгласно общи условия, изготвени от застрахователя, и съответно съпоставката им изисква справедлив експертен анализ и преценка, като е възможно част от тях да не отговарят на нуждите и изискванията на клиента, посочват от КФН.\r\n\tПримери за такива различаващи се условия са определените в общите условия покрити рискове и изключените рискове, наличието на изискване за самоучастие от\r\n\tстрана на застрахования, дали обезщетението се дължи на база \"първи риск\" или при прилагане на пропорционално правило при наличие на подзастраховане и др.\r\n\tИзискването за регистрация на застрахователните посредници е въведено още с евродиректива от 9 декември 2002 г. относно застрахователното посредничество, с което се установяват професионални изисквания към лицата, които разпространяват застраховки и необходимото ниво за защита на потребителите. Тези изисквания са транспонирани и в Кодекса за застраховането, посочват от КФН.\r\n\tДве европейски директиви защитават интересите на потребителите на застрахователни услуги по еднакъв начин, независимо от различните канали на разпространение на застраховки.\r\n\tЦелта е на потребителите да бъде предоставяна ясна информация за статута на лицата, които продават застрахователния продукт и информация за самия продукт, която следва да се предоставя на клиента на преддоговорния етап, посочват от КФН.\r\n\t\r\n\tКФН е изисквала информация от \"Окшънайз\" на два пъти. Веднъж при проверката на място на 18 април 2017 г. и втори път с писмо от 28 април 2017 г.\r\n\tВ резултат на установени разминавания в твърдения и документи, представени от компанията, проверяваното лице е представило допълнително документи и е оттеглило предходно представени такива, посочват от КФН.\r\n\tПоследната предоставена информация от \"Окшънайз\" е от 1 юни 2017 г.\r\n\tВъв връзка с установени нарушения от множество лица, участвали в търгове за застраховки - застрахователи и посредници, еднократно е изискана информация. Последният представен документ от тях е 12 юни 2017 г.\r\n\tИнформация по случая е изискана и от 5 възложителя, ползвали застраховки през платформата. Целта е била да се установят лицата, които са посредничили за сключването на техните застрахователни договори, посочват от КФН.\r\n\t\r\n\tСъгласно процедурата сега Ивайло Пенчев има право да внесе своите възражения по доклада на КФН. След това регулаторът ще се запознае с тях и ще го уведоми какви мерки ще предприеме.\r\n\tБизнесменът има право отново да възрази, след което застрахователният надзор окончателно ще реши дали да наложи санкция на \"Окшънайз\" за допуснатите от компанията нарушения, обясниха процедурата от КФН.\r\n\tСобственикът на платформата Ивайло Пенчев обвини КФН, че с публикуването на анонимен доклад са нарушили закона.\r\n\tПовече от месец и половина след законно определения срок КФН написа доклад, бз да е подписан, и го разпространи без дори да ми го връчи, написа Пенчев на \r\n\tСпоред него докладът не е подписан най-вероятно, защото служителите в КФН ги е срам, понеже са нарушили закона.\r\n\tТой посочва, че съгласно закона за \"всяка извършена проверка се съставя констативен документ в два екземпляра, който се подписва от длъжностните лица на комисията, извършили проверката, и се връчва срещу подпис на провереното лице\". Това не е направено, видно от публикувания документ.\r\n\tИвайло Пенчев обръща внимание, че това е единственият доклад, който някога е публикуван на страницата на КФН след направена проверка.\r\n\t\"Вие да не би да ползвате служебното си положение, за да оказвате институционален натиск на \"Окшънайз\"\", пита Пенчев.", "date": "2017.06.23", "title": "КФН: \"Окшънайз\" няма право да предлага застраховки"}
{"url": "http://www.mediapool.bg/ruski-hakeri-sa-otkradnali-lichni-danni-na-dvama-britanski-ministri-i-oshte-hilyadi-sluzhiteli-news265716.html", "text": "Руски хакери са откраднали пароли и лична информация на хиляди високопоставени британски служители и полицаи и ги предлагат за продажба в Интернет.\r\n\tСред засегнатите са министъра на енергетиката, икономиката и бизнеса Грег Кларк и на образованието - Джъстин Грийндинг, съобщи \"Таймс\".\r\n\tСписъците с данни включват лична информация от мейлите на повече от 1000 британски депутати и парламентарни сътрудници, на повече от 7000 висши полицейски служители и над 1000 служители на \"Форин офис\", включително посланици.\r\n\tПовечето от информацията е дошла предимно от хакерска атака срещу социалната бизнес мрежа LinkedIn още от 2012 година. Събирана е информация от популярната доскоро платформа MySpace.\r\n\tОчевидно много високопоставени служители използват слаби пароли за различните си акаунти, което ги прави лесни жертви на руските хакери.\n\n\r\n\tТрите най-често срещани пароли са “police”, “password” и “police1”.\r\n\tЕкспертът по киберсигурност Роб Причърд коментира, че има опасност от още по-голям пробив, ако служителите използват едни и също пароли и за профилите си в системите на правителството.\r\n\tЗасега официални британски представители не са коментирали информацията за откраднатите данни.\r\n\tРуският президент Владимир Путин категорично отрича Москва да е замесена в атаките, но наскоро допусна \"теоретичната възможност\" за намеса на руски хакери в предизборната кампания на западни държави.\r\n\tСпоред него някои отделни \"патриотични\" хакери биха могли да извършват някакви атаки на фона на сегашния студен период в отношенията на Русия със Запада, но не и Кремъл.", "date": "2017.06.23", "title": "Руски хакери са откраднали лични данни на двама британски министри и още хиляди служители"}
{"url": "http://www.mediapool.bg/kzk-podhvana-oshte-dve-zastrahovatelni-kompanii-news265714.html", "text": "След като преди два дни Комисията за защита на конкуренцията (КЗК) предяви \"твърдение за извършено нарушение\" към застрахователната компания \"Алианц\", в петък подобен ход беше предприет и към \"Алианц България Живот\", а също и към застрахователно дружество \"Енергия\".\r\n\tИ в трите случая става въпрос за клаузи, които компаниите налагат в посредническите договори със застрахователните брокери по отношение на предлаганите от тях застраховки, с които според КЗК се цели нарушаване на конкуренцията на пазара на дребно.\r\n\tСпоред антимонополната комисията застрахователите налагат търговски практики, с които \"пряко и/или косвено застрахователните брокери се ограничават да правят отбив от собственото си възнаграждение в полза на крайните клиенти\".\r\n\tЗастрахователните дружества имат 30-дневен срок, в който могат да направят възражения пред КЗК, а след това имат право да бъдат изслушани на открито заседание на органа.", "date": "2017.06.23", "title": "КЗК подхвана още две застрахователни компании"}
{"url": "http://www.mediapool.bg/zdravnoto-ministerstvo-shte-podnovi-elektronniya-targ-za-lekarstva-news265718.html", "text": "Заместник-министърът на здравеопазването Лидия Нейчева обнови позитивния лекарствен списък в електронната платформа за осигуряване на медикаменти за болниците.\r\n\tАктуализирането листата е във връзка с приключили обжалвания на обществената поръчка за електронната система пред Комисията за защита на конкуренцията и Върховния административен съд, като подадените жалби са отхвърлени и от двете институции.\r\n\tВъзобновяването на процедурата се състоя в здравно министерство, а на него присъстваха ангажираните с търга експерти от институцията, представители на Националния съвет по цени и реимбурсиране на лекарствени продукти и представители на “Контракс“ – фирмата-разработчик на софтуера за платформата.\r\n\tКъм момента 145 лечебни заведения са подали заявка на медикаменти през системата, а обявените лекарствени позиции по международно непатентно наименование (INN) са 763.\r\n\tПрез декември здравното министерство обяви  за 1.2 млрд. лева, който целеше да осигури медикаменти на възможно най-ниски цени за болниците за следващите две години. Процедурата обаче беше обжалвана, а фармацевтични компании се оплакаха от неточности в нея.\n\n\r\n\tСега, когато жалбите са окончателно отхвърлени, МЗ ще поднови търга.", "date": "2017.06.23", "title": "Здравното министерство ще поднови електронния търг за лекарства"}
{"url": "http://www.mediapool.bg/kulturni-organizatsii-byaha-otlicheni-vav-vtorite-nagradi-v-muzeya-sme-news265720.html", "text": "За втора година фондация “Америка за България“ връчи наградите .\r\n\tНаградите бяха учредени миналата година и се стремят да поощрят музеите, галериите и културните организации от цялата страна да станат още по-гостоприемно място за деца, ученици и цялото семейство и да се отворят повече към обществото.\r\n\tНаградата в категория за “Най-добро партньорство“ бе присъдена на Художествената галерия в град Добрич за техния проект “Слово и образ”, в партньорство с 4 детски градини, 6 училища и 4 летни училища в града. До момента през програмата са преминали над 1 200 деца.\r\n\tВ категория “Най-добра работа със семейства“ наградата отиде при Националния военноисторически музей София за проекта “Ден на бащата в НВИМ“.\r\n\tНаградата за “Най-добра работа с деца“ получи морски клуб “Приятели на морето“, Варна за техните програми “Детско морско училище“, което дава възможност за социална интеграция на деца в неравностойно социално положение посредством морски спортове – гмуркане, начално водолазно обучение и ветроходство. Другата програма на клуба \"Морска академия\" е за обучение и сертифициране, с цел реализация на пазара на труда на младежи в неравностойно социално положение от Варна и малките населени места по Северното черноморско крайбрежие.\n\n\r\n\tФондация “Америка за България“ реши да даде още една, поощрителна награда в размер на 1 000 на библиотеката при Народно читалище “Светлина – 1929 г.”, с. Труд за различните атрактивни инициативи в библиотеката.\r\n\tОрганизаторите посочват, че тази година конкуренцията е била голяма и са получили 55 проекта в трите категории: “Най-добра работа с деца“, “Най-добра работа със семейства“ и “Най-добро партньорство“. Във всяка от категориите наградата е само една и е в размер на 5 000 лв.", "date": "2017.06.23", "title": "Културни организации бяха отличени във вторите награди “В музея сме“"}
{"url": "http://www.mediapool.bg/vodata-v-haskovo-veche-mozhe-da-se-polzva-za-piene-i-gotvene-news265724.html", "text": "Водата в Хасково вече може да се ползва за пиене и готвене. Това показват резултатите от анализите на пробите на питейната вода, извършени от Института по ядрена енергетика и ядрени изследвания към БАН, съобщиха от Министерството на здравеопазването.\r\n\tДанните бяха предоставени на Националния център по радиобиология и радиационна защита, чиито експерти изчислиха стойностите на здравнозначимия показател индикативна доза. Получените резултати показват стойности от 0, 0262 до 0,0807 mSv/у, което е под нормативно определената параметрична стойност от 0,1mSv. Установените съответствия с нормативните изисквания на подаваната към момента във водоснабдителната мрежа на  Хасково питейна вода, дават основание да се отмени наложеното от здравните власти ограничение за ползване на водата за пиене и готвене.\r\n\tТози извод е препоръчан и в Експертното становище на Световната здравна организация, получено в Министерство на здравеопазването. В своето становище експертите на СЗО изразяват подкрепа към действията, предприети от здравните власти, и определят взетите мерки като адекватни и навременни.\r\n\tС цел опазване на общественото здраве органите на държавния здравен контрол, респективно – Регионалната здравна инспекция в Хасково ще продължи да извършва стриктен и учестен контрол върху дейността на водоснабдителното дружество за изпълнение на задълженията му да доставя качествена и безопасна питейна вода на гражданите.\r\n\tОстава забраната към водоснабдителното дружество за водоподаване от 7 тръбни кладенци на ПС 1 и ПС 2, за които е установено несъответствие на подземната вода с нормативно определените изисквания.", "date": "2017.06.23", "title": "Водата в Хасково вече може да се ползва за пиене и готвене"}
{"url": "http://www.mediapool.bg/bankovoto-kreditirane-s-dobar-rast---47-za-godina-news265721.html", "text": "След няколко нулеви за банковото кредитиране години през 2017 г. започна устойчив процес към нарастване на обема на отпуснатите заеми.\r\n\tОбщо кредитирането за неправителствения сектор е нараснало с 4.7% на годишна база към края на май 2017 г. до 51.62 млрд. лв., става ясно от паричната статистика на Българската народна банка (БНБ).\r\n\tСпециално заемите за бизнеса са се увеличили с 3.3% на годишна база до 31 млрд. лв.\r\n\tПри домакинствата увеличението е още по-сериозно – 5.8% годишен ръст към края на май. Заемите за населението вече достигат 19.13 млрд. лв. Ръстът при жилищните продукти е 3.2% до 8.96 млрд. лв., а при потребителските – 4% до 7.5 млрд. лв. На месечна база през май се регистрира незначителен спад на фирмените кредити, но и по-сериозен ръст при заемите за домакинствата – със 192 млн. лв.\r\n\tДепозитите продължават да растат със сериозни темпове.\r\n\tЗа година влоговете на фирмите са нараснали с 10.1% до 19.43 млрд. лв. При домакинствата увеличението е с 5.7% за година до 45.67 млрд. лв.\r\n\tНа месечна база през май спестяванията на фирмите отбелязват поредната сериозна флуктуация – ръст от близо 500 млн. лв., но обичайно в сектора на корпоративните влогове има сериозни краткотрайни колебания. През май домакинствата са увеличили спестяванията си несъществено – с 32 млн. лв.", "date": "2017.06.23", "title": "Банковото кредитиране с добър ръст - 4.7% за година"}
{"url": "http://www.mediapool.bg/administrativnata-reforma-v-hod-tsacheva-premesti-chakashti-grazhdani-pod-klimatik-news265719.html", "text": "Само дни след като премиерът Бойко Борисов разпореди решителен курс към административни облекчения на гражданите, правосъдният министър Цецка Цачева предприе първи действия за реализирането им. В петък тя направи проверка в ресорната й Агенция по вписванията и нареди опашката да бъде преместена \"под климатик\", става ясно от съобщение на ведомството.\r\n\tРаботното време на Агенцията по вписванията за седмицата от 26 до 30 юни ще бъде от 8 до 19 часа. Всички отпуски на служителите са били спрени със заповед още в четвъртък. А гражданите, които се редят, за да подадат своите финансови отчети, вече ще чакат в салона на агенцията, а не отвън.\r\n\t, каза министър Цачева.\r\n\tТя увери гражданите, че подобряването на работата на администрацията ще е системна практика и при нови сигнали ще се реагира незабавно.", "date": "2017.06.23", "title": "Административната реформа в ход: Цачева премести чакащи граждани под климатик"}
{"url": "http://www.mediapool.bg/imotna-skitsa-veche-se-vadi-onlain-i-s-edna-treta-po-evtino-news265723.html", "text": "Най-търсената услуга от гражданите и бизнеса – скица на имот, може да бъде извадена по електронен път и струва с 30 на сто по-евтино, отколкото ако се редите на опашка пред  Агенцията по геодезия, картография и кадастър (АГКК). Това съобщи министърът на регионалното развитие Николай Нанков.\r\n\tДневно в София постъпват около 400 заявления в АГКК с искане за издаване на различни документи. По-голямата част от тях се предоставят и по електронен път, но за това е нужен електронен подпис. Цената за издаване на е-скица е 14 лв. за срок от 3 дни при 20 лв. на хартиен носител.\r\n\tИма възможност и заявленията да се подадат онлайн, а документът да се получи на място на хартия, каза Нанков. По думите му проблем е, че някои общини, предимно малки, не признават тези документи, въпреки че те са законово регламентирани.\r\n\tКадастралната карта е електронна и . Тя показва местата с кадастър в страната, като стига до ниво имот и от нея може да се получава информация за сградите.\r\n\tВъпреки това, без да имат право, някои общини и нотариуси изискват удостоверение за наличие или липса на кадастрални данни за дадено населено място или район в страната, каза Нанков. По тази причина още днес ще бъдат уведомени Нотариалната камара и общинските администрации, че АГКК прекратява тази услуга, защото справката може да се направи безплатно и служебно от Кадастрално-административната информационна система.\r\n\tРегионалният министър съобщи още, че предстои да бъде преустановено изискването на официални документи и данни за провежданите административни производства на общински администрации. За целта предстои среща с Националното сдружение на общините и с Нотариалната камара.\r\n\tЗа да се реши проблемът,  още идната седмица ще започнат обучения на представители на общините, общинските служби по земеделие, службите по геодезия, картография и кадастър и нотариуси за работа с портала за електронни административни услуги на АГКК, информира министърът.\r\n\tС цел облекчаване на гражданите и бизнеса от днес работи втори офис на кадастъра в София. Изнесеното работно място е в сградата на Направление \"Архитектура и Градоустройство\" към Столична община на ул. \"Сердика\" 5. \r\n\tДо края на следващата седмица изнесен офис ще заработи и на ул. \"Кракра\" 3 в София.\r\n\tВ столицата вече работят още четири изнесени работни места – в районните администрации \"Нови Искър\", \"Надежда\", \"Люлин\" и \"Подуяне\".\r\n\tДо края на следващата седмица изнесен офис ще заработи и в район \"Илинден\".\r\n\tПланира се и в София да бъде въведена услугата за доставка на документа до адрес по куриер, ако заявленията в Агенцията по кадастъра са подадени електронно. Тази услуга вече се е наложила в област Ловеч.\r\n\tБезплатно за гражданите е нанасянето на промени в кадастралната карта, които касаят собственост върху апартаменти в жилищни сгради, други сгради и имоти, информира Нанков.\r\n\tОт началото на тази година в София са подадени над 33 000 заявления за предоставяне на услуги от АГКК, което е около 6800 заявления месечно.\r\n\tВ резултат са издадени 4500 скици за имоти и сгради, 4800 схеми за самостоятелни обекти в сгради, над 3000 удостоверения, в това число удостоверения за приемане на проекти за изменения на кадастралната карта и кадастралния регистър, и други.\r\n\tОт тях само 3080 заявления са подадени чрез електронния портал, а 619 са заявените от нотариуси с електронен подпис.\r\n\tС безплатен достъп може да се провери как е отразена информацията за даден имот в кадастралната карта, като при наличие на грешки поправката може да се заяви по електронен път, допълни заместник-министър Валентин Йовев.\r\n\tДо края на следващата година трябва да приключи преобразуването на данните от картата на възстановената собственост на земеделските земи в кадастралната карта, съобщи  изпълнителният директор на АГКК инж. Михаил Киров.\r\n\tПо думите му в някои области процесът тече по-бързо, а в други по-бавно. По-напред в преобразуването на картата на земеделските земи в кадастрална са областите с активен пазар на имоти. Към момента единствено в област Ловеч това е направено почти на 100%.\r\n\tСлед приключването на процеса в края на 2018 г. над 90% от територията на страната вече ще има кадастрална карта, каза регионалният министър.", "date": "2017.06.23", "title": "Имотна скица вече се вади онлайн и с една трета по-евтино"}
{"url": "http://www.mediapool.bg/promyana-v-dvizhenieto-v-sofiya-zaradi-metroto-i-mosta-chavdar-news265722.html", "text": "Промени в организацията на автомобилното движение в следващите два месеца заради ремонт на стария мост Чавдар и в продължение на половин година заради строежа на метрото, обяви Столичната община в петък.\r\n\tОт понеделник – 26 юни до полунощ на 27 август се забранява  влизането на превозни средства в двете посоки по стария мост Чавдар от ул. \"Ильо войвода” до ул \"Злетово”. Движението ще се извършва двупосочно по новия мост \"Чавдар” от ул. \"Злетово” до ул. \"Черковна” -  с две ленти в посока изход и една лента в посока Център.\r\n\tЗа този период от време ще се променят маршрутите на автобусни линии 78 и 79 и на  тролейбусите 1, 2 и 4. Спирката на самия мост Чавдар ще бъде закрита, докато трае ремонтът.\r\n\tЗаради строежа на новия метролъч пък още в неделя в полунощ – 25 юни, до Коледа – 25 декември, ще е спряно движението на пътни превозни средства в двете посоки по бул. 4Президент Линкълн” между бул. \"Овча купел” и ул. \"Крушовски връх”.\r\n\tТака в следващата половин година се променят маршрутите на автобусни линии 11 и 60 – от бул. \"Никола Мушанов” на кръстовището с ул. \"Житница” надясно по ул. \"Житница”, ул. \"Зеленика” надясно по бул. \"Президент Линкълн” и по маршрутите си двупосочно. Закриват се съществуващите автобусни спирки \"Бул. Овча Купел” и \"Ул. Лиляче” на бул. \"Президент Линкълн”. Автобусите ще спират на другите две съществуващи спирки \"Ул. Лиляче” на ул. \"Зеленика”, информират от кметството на София.", "date": "2017.06.23", "title": "Промяна в движението в София заради метрото и моста Чавдар"}
{"url": "http://www.mediapool.bg/ruskata-tsik-tvardi-che-navalni-nyama-pravo-da-se-kandidatira-za-prezident-news265726.html", "text": "Руския опозиционер Алексей Навални не може да се кандидатира в президентските избори, защото има наказателна присъда за криминално престъпление. Това обяви Централната избирателна комисия на Русия в петък, цитирана от световните медии\r\n\tКомисията се позовава на потвърдено от Конституционния съд на страната ограничение, според което осъден заради тежко престъпление не може да участва в предизборната президентска кампания в срок до десет години от изтичането на наказанието, за извършването на особено тежки престъпления забраната е 15 години.\r\n\tВидният борец против корупцията и противник на Кремъл бе признат за виновен през февруари 2017 г. по дело за незаконно присвояване и осъден на пет години затвор условно. Навални твърди, че делото е скалъпено, за да му попречи да се кандидатира.\r\n\tТой също така смята, че няма правни пречки за участието си в президентските избори през март 2018 г., тъй като в руската конституция е записано, че нямат право да избират и да бъдат избирани \"лица, които пребивават в места за лишаване от свобода\", а той е осъден условно, предаде ТАСС. По този повод руската ЦИК заявява в съобщението си: \"Относно липсата на посочените ограничения в т. 3 на чл. 32 на конституцията трябва да се отбележи: конституцията (т. 3 на чл. 55) директно предвижда в редица случаи възможността за ограничаване на правата и свободите на човека и гражданина с федерален закон\".\r\n\tОт ЦИК на Русия казаха още, че организирането на т.нар. предизборни щабове в подкрепа на кандидатурата на Алексей Навални не се регулира от изборното законодателство, защото още не е обявено началото на предизборната кампания. Изборите за президент на Русия трябва да се състоят през март 2018 г. Решение за произвеждането им трябва да се вземе през декември 2017 г.", "date": "2017.06.23", "title": "Руската ЦИК твърди, че Навални няма право да се кандидатира за президент"}
{"url": "http://www.mediapool.bg/sofiya-oborudva-detskite-yasli-s-pos-terminali-news265725.html", "text": "В касите на 23 от всички 24 самостоятелни детски ясли в София, в които са настанени деца до 3 години, са инсталирани ПОС-терминали, през които родителите могат да плащат таксите за децата си, съобщи зам.-кметът по финанси на София Дончо Барбалов, цитиран от пресцентъра на Столичната община в петък.\r\n\tТака семействата могат да погасяват своите задължения с дебитни или кредитни карти, вместо с пари в брой. Само яслата в кв \"Кремиковци\" все още не е оборудвана с ПОС-терминал, но и там това ще се случи, като приключат преговорите с банка, коят ода поеме обслужването му.\r\n\tОт общината посочват, че безкасово плащане на таксите е възможно в 21 от най-големите детски градини за деца до 6 г. в София.\r\n\tСтоличната община отдавна работи по облекчаване на административното обслужване на гражданите. Освен таксите в детските заведения, столичани могат да плащат и местните си данъци и такси чрез ПОС-0терминалите във всички районни отдели \"Общински приходи\" в София, припомнят от \"Московска\" 33.\r\n\tЧрез е-страницата на Столичната община тези плащания могат да се правят и онлайн, без да се налага гражданите да отиват до районното данъчно, допълва се в съобщението.", "date": "2017.06.23", "title": "София оборудва детските ясли с ПОС-терминали"}
