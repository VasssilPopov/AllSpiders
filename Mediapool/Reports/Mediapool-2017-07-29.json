{"url": "http://www.mediapool.bg/irina-bokova-vliza-v-upravlenieto-na-kolizeuma-v-rim-news267292.html", "text": "Ирина Бокова влиза в управата на \"Колизеума\" в Рим, съобщи Нова телевизия.\r\n\tСлед правни спорове с кметството на Рим Министерството на културата в Италия успя да прокара правото чужденци да влязат в управата на националните паметници на културата.\r\n\tВ новия археологически парк влизат \"Колизеума\", \"Фори империали\", където са разположени много от останките на древния Рим и Палатинския хълм във вечния град.\r\n\tСтава въпрос за вторият по посещаемост и важност туристически обект на Италия и един от най-големите в света.\r\n\tИрина Бокова е начело на ЮНЕСКО, но мандатът й като генерален директор изтича до края на годината.", "date": "2017.07.29", "title": "Ирина Бокова влиза в управлението на \"Колизеума\" в Рим"}
{"url": "http://www.mediapool.bg/sled-broeni-dni-se-otkriva-yubileiniyat-dzhaz-fest-v-bansko-news267164.html", "text": "Август наближава, а с него и възможността за джаз ваканция в Банско, където на 5 август се открива 20-тото юбилейно издание на джаз фестивала. Предстоящият фест обещава да е вълнуващо преживяване с участието на световни имена в джаза, сред които Пати Остин (САЩ), Кенди Дълфър (Холандия), Аксел Цвингенбергер (Германия), изгряващи звезди като Севън (Швейцария) и Тони Момрел (Англия) както и участници от Израел, Италия, Полша и Унгария.\r\n\tПубликата ще има удоволствието да се наслади и на изпълненията на много от най-добрите български джаз музиканти, сред които: Васил Петров, Камелия Тодорова, Хилда Казасян, Михаил Йосифов, \"Сентиментъл Суингърс\", Марио Станчев, Петър Салчев, Меги Алексиева-Мей и много други.\r\n\tЗа първи път на джаз феста ще се представят и четири чуждестранни биг бенда - от Германия, Беларус, Грузия и Белград. Биг бендът от Сърбия гостува заедно с Урош Перич, наричан белия Рей Чарлс.\r\n\tНа 4 август знаменитата Йълдъз Ибрахимова ще има концерт в гранд-хотел \"Банско\", включен в предфестивалната програма.\r\n\tИ тази година, концертите на голямата сцена, разположена на централния площад на града са безплатни, с начален час: 19:00 часа.\n\n\r\n\tДиректорът и основател на фестивала д-р Емил Илиев гледа с оптимизъм на бъдещето на джаз феста, но с надежда да успее да осъществи две отдавнашни свои идеи. Едната е в Банско да се направи \"Алея на джаза\" с бюст паметници на големи български изпълнители като Вили Казасян, Вили Тосков-Рупето, Пепи Славов-баща, Леа Иванова и др.\r\n\tДругата мечта на д-р Илиев станалият традиционен джаз фестивал най-после да се сдобие с качествен концертен роял.\r\n\t\r\n\t\r\n\t1. Сентиментал Суингърс & Биг бенд Благоевград с диригент Борис Янев и специален гост Михаил Йосифов (България ) - Андрония Попова - вокал, Десислава Андонова - вокал, Вера Шандел - вокал, Михаил Йосифов - тромпет и Биг бенд Благоевград\r\n\t\r\n\t\r\n\t2. Влатко Стефановски трио (Македония) - Влатко Стефановски - китара, вокал, Джоко Максимовски - бас, Дино Милосавлевич - барабани\r\n\t\r\n\t\r\n\tАксел Цвингенбергер (Германия) - буги-вуги пиано\r\n\t\r\n\t\r\n\tПатриция Лакуидара (Италия) - Патриция Лакуидара - вокал, Даниеле Сантимоне - китара, Енрико Терагони - бас, Нелиде Бандело - перкусии\r\n\t\r\n\t\r\n\t1. Урош Перич & вокална група \"The Divettes \"(Словения) & Мамбо Старс бенд (Сърбия) - Урош \"Пери\"Перич- вокал и пиано & Лана Янянин - вокал и пиано & Мамбо Старс бенд - Драгослав Станисавлевич \"Фреди\" - 1-ви тромпет, Марко Джорджевич - 2-ри тромпет, Божан Вукелич - алт саксофон, Любиша Паунич - тенор саксофон и флейта, Тихомир Яксич - диригент и баритон саксофон, Иван Платнер - тромбон, Горан Потич - китара, Милан Павкович - бас, Лазаро дел Торо Вега - перкусии\r\n\t\r\n\t\r\n\tКамелия Тодорова & ДжейПи трио (България)- Камелия Тодорова - вокал, Живко Петров - пиано, Веселин Веселинов \"Еко\" - бас, Димитър Семов - барабани\r\n\t\r\n\t\r\n\t\r\n\t\r\n\tСпагети суинг (Италия) - Елизабета Даларджине - вокал, Линда Палацоло - вокал, Луйджи Сидеро - клавиши/пиано, Рикардо Пайо - барабани, Маурицио Сичилиано - \"шеф готвач\"\r\n\t\r\n\t\r\n\t4. Сайд Степс квинтет (Германия) - Ули Верман - вокал, китара, Герд Байер - пиано, клавишни, Валтер Дийтерле - китара, вокал, Франц Баслер - контрабас, вокал, Отмар\r\n\t\r\n\t1. Акуафоника (България/Италия) - Федерика Коланджело - пиано и композитор, Александър Логозаров - китара, Борислав Петров - барабани, Михаил Иванов - контрабас\r\n\t\r\n\t\r\n\t2. Любомир Денев квартет & Весела Морова (България) - Любомир Денев - пиано, Весела Морова - вокал, Петър Момчев - саксофон, Димитър Карамфилов - контрабас, Димитър Семов - ударни\r\n\t\r\n\t\r\n\t3. Хилда Казасян & квартет (България) - Хилда Казасян - вокал, Христо Йоцов - ударни, Живко Петров - пиано, Димитър Карамфилов - бас, Михаил Йосифов - тромпет\r\n\t\r\n\t\r\n\tSevеn (Швейцария) - Ян Детвилер -вокал, Фил Швайдлер -бас, Рафаел Якоб - китара, Масимо Буонанно - барабани, Роуз Анн Дималанта - клавиши, Миха Детвилер - бек вокал, Александър Хендриксен - саксофон, Лукас Тьони - тромпет\r\n\t\r\n\t\r\n\t\r\n\t1. Биг бенд \"Суинг Кидс\" с диригенти Кристоф Ендерс, Йенс Хунщайн, Ян Петер Линай (Германия)\r\n\t\r\n\t\r\n\t2. \"Lilly of the West\" (България) - Лили Друмева - О\"Райли - вокал, китара, цигулка, мандолина, Ясен Василев - вокал, китара, Михаил Шишков - банджо, слайд китара, хармоника, пиано, Свобода Боздуганова - контрабас\r\n\t\r\n\t\r\n\t3. Хот Фоур (Германия) - Хорст Аусенхоф - кларинет, бас саксофон, Йоаким Льош - корнет, Бернхард Шпернфехтер - банджо и китара, Йенс Хунщайн - бас, алт саксофон, бас кларинет\r\n\t\r\n\t\r\n\t4. Джабе (Унгария) - Тамаш Барабаш - бас китара, Атила Егерхази - китара, Питър Косаш - барабани, Арон Коос-Хуташ - тромпет, Янош Наджи - клавишни\r\n\t\r\n\t\r\n\t\r\n\t1. Two Cities One World (България/САЩ) - Анна Янова-Катур - вокал, Джаред Катур - китара, Евден Димитров - бас китара, Михаил Филипов - пиано, Пиеро Епифания - перкусии, Матей Христосков - барабани\r\n\t2. \"Шопен на струните на триото\" на Стшелчик/Родович/Еренц (Полша) - Пьотр Родович - бас, Мачей Стшелчик - цигулка, Ромуалд Еренц - китара\r\n\t3. New Beginnin (България) - Ана Шаркова - вокал, Таня Апосторова - клавир, вокал, Полина Петрова - бас китара, вокал, Явор Деспотов - китара, Рейди Мачадо Бризуела - барабани\r\n\t4. Тони Момрел & бенд (Великобритания) - Тони Момрел - вокал, Джулиан Кремптън - бас, Алесио Барелли - барабани, Емилиано Пари -клавиши, Кристиан Мендоса - китара\r\n\t\r\n\t\r\n\t\r\n\t1. Тбилиси Биг бенд с диригент Гиви Гачечиладзе и солисти (Грузия)\r\n\t\r\n\t\r\n\t2. Марио Станчев двойно трио (Франция /България) - Марио Станчев - пиано, Лоран Блументал - саксофон, Христо Йоцов - барабани, Димитър Карамфилов - бас, Стоян Янкулов - Стунджи - перкусии\r\n\t\r\n\t\r\n\t3. Фредерик Виал / Тома Кордоли / Йоан Сера (Франция) & специален гост: Маги Алексиева - МЕЙ (България) - Фредерик Виал - акордеон, Тома Кордоли - бас, Йоан Сера - барабани, Маги Алексиева - МЕЙ - вокал\r\n\t\r\n\t1. Offlines Project (Израел) - Инон Муалем - перкусии, уд, вокал, Гай Минтус- пиано, мелодика & гост Владимир Карпаров (България) - саксофон\r\n\t2. Рондела (Италия) - Франческа Кориас - вокал, Мауро Лакони - електрическа китара,Филипо Мундула - бас, Джанрико Манка - барабани\r\n\t\r\n\t\r\n\t3. Васил Петров - вокал & Станислав Арабаджиев трио (България) - Станислав Арабаджиев - пиано, Никола Горялов - барабани, Димитър Сираков - контрабас\r\n\t\r\n\t\r\n\tКенди Дълфър & бенд (Холандия)\r\n\t\r\n\t\r\n\t1. Петър Салчев & Октет Пловдив (България) - Мирослав Турийски - пиано, Александър Леков - бас , Kристиян Желев - барабани, Венелин Георгиев - алт саксофон, Димитър Льолев -тенор саксофон, Мартин Ташев - тромпет, Дарин Иванов - тромпет, Благой Гешев - тромбон\r\n\t2. Пати Остин & трио *Честване 100 години Ела (САЩ)\r\n\t\r\n\t\r\n\t\r\n\t3. Мънго Джери блус бенд (Великобритания) - Реймонд Дорсет -вокал, китара, Джонатан Плейл - бас китара, бек вокал, Тобиас Хюншам - клавиши, бек вокал, Робърт Уайт - барабани, Франк Бернхард - виолончело, перкусии, бек вокал", "date": "2017.07.29", "title": "След броени дни се открива юбилейният джаз фест в Банско"}
{"url": "http://www.mediapool.bg/napadatelyat-ot-hamburg-vlyazal-nezakonno-v-germaniya-news267282.html", "text": "Нападателят от Хамбург, който уби един и рани шестима души с нож в супермаркет, е от Обединените арабски емирства и е влязъл незаконно в Германия.\r\n\tТой е трябвало да бъде депортиран, но това е било невъзможно, защото не е имал документи. Това съобщи кметът на града Олаф Шолц, цитиран от местните медии.\r\n\tВ четвъртък вечерта 26-годишният мъж нахлу в супермаркет в северния германски град и започна безразборно да ръга с нож хората вътре. Според някои непотвърдени свидетелства той е крещял \"Алах Акбар\".   \r\n\tЖертвата му е 50-годишен германец. Ранени са жена на същата възраст и още четирима мъже между 19 и 64. Друга жена, на 35 години, е пострадала леко при неутрализирането на нападателя.\r\n\tТой се опитал да избяга от местопрестъплението, но е бил подгонен от клиенти на магазина и минувачи. Видеоклипове от мобилни телефони показаха как няколко човека обграждат мъжа и го замерят със столове.\r\n\tПървоначалната инфорация беше, че нападателят е палестинец, но впоследствие стана ясно, че е роден в Обединените арабски емирства. \n\n\r\n\tПолицията предполага, че нападателят е действал сам. Властите до момента се въздържат да определят действията му като терористични.\r\n\tКметът на Хамбург Олаф Шолц определи атаката като \"престъпление от омраза\".\r\n\t\"Това, което ме разгневява още повече е, че очевидно става дума за някой, който е поискал закрила от нас в Германия и след това е насочил омразата си към нас\", каза кметът, цитиран от в. \"Цайт\". \r\n\tОчевидец на нападението, цитиран от Би Би Си, твърди, че действията на нападателят изглеждали прекалено хаотични, а не като нещо планирано.", "date": "2017.07.29", "title": "Нападателят от Хамбург влязъл незаконно в Германия"}
{"url": "http://www.mediapool.bg/nova-ideya-detsata-na-uchilishte-ot-1-septemvri-news267283.html", "text": "Обсъжда се идеята началото на учебната година да е 1 септември, а не както е сега - 15 септември. Целта е продължителността на ваканцията на българските ученици да се уеднакви с тази на връстниците им от страните в Европейския съюз.\r\n\tРешение все още няма, а предложения могат да се подават в Министерството на образованието и науката до 28 август.\r\n\tПромените с продължителността на ваканциите на учениците ще бъдат въведени по искане на родители и учители, твърдят от ведомството на министър Красимир Вълчев.\r\n\tПредложението е следващата учебна година да бъде със седмица по-дълга. Това засяга децата от 1 до 11 клас.\r\n\tУчениците от 1 до 4 клас ще приключат на 7 юни, а не както досега – на 30 май.\n\n\r\n\tЗа децата между 5 и 7 клас последният учебен ден ще бъде на 22 юни, а не 15 юни.\r\n\tЗа учениците от 8 до 11 клас последният звънец ще бие на 6 юли.\r\n\tПромяната няма да засегне зрелостниците, които завършват учебния процес на 16 май.\r\n\t\"Целта е не да се скъси ваканцията и да се уеднакви с държавите в ЕС, а по-скоро имаме много ясни задачи. Те са свързани с това децата да са повече време в образователната система, да има по-малко отпаднали деца от нея и децата да имат по-добри образователни резултати\", каза зам.-министърът на образованието Деница Сачева пред Нова телевизия.\r\n\tСпоред актьора Калин Сърменов, който има дъщеря, която ще бъде в пети клас, не трябва да бъдем толкова толерантни към децата.\r\n\t\"Смятам, че те трябва да бъдат без ваканция. Резултатите им са трагични, неграмотността е един кошмар и сме изпаднали в безизходица. Тази мярка едва ли ще помогне, защото в основата стои семейството\", заяви актьорът.\r\n\tСпоред учителя Емил Джасем засега това предложение не е лошо и е стъпка в правилната посока. \"Дано да не се окаже крива. Важно е, когато се взимат подобни решения, да има анализ на въздействието\", коментира Джасем. Според него е добре всяко училище само да решава кога да започне учебната година., но е добре началото да е на 1 септември, вместо на 15-и.\r\n\tДеница Сачева каза, че е скептична към идеята за абсолютна автономия на училищата, но не изключи възможността и това предложение да бъде обсъдено.", "date": "2017.07.29", "title": "Нова идея – децата на училище от 1 септември"}
{"url": "http://www.mediapool.bg/grozni-vitrinata-na-islyama-news267290.html", "text": "Самолетът току-що е кацнал в Грозни и младо момиче, досега с непокрита глава, вече връзва косите си с шал. \"Тук е по-добре да ходиш забулена\", обяснява девойката пред АФП.\r\n\tОще много като нея се движат по улиците на чеченската столица с фереджета, хиджаби или дълги роби, закриващи ръцете и краката.\r\n\t\"Не задължаваме жените да се забраждат. Но им припомняме, че такава е чеченската традиция и това ни предписва нашата вяра\", обяснява кметът на Грозни Муслим Хучиев.\r\n\tИсторически мюсюлманите са преобладаващо мнозинство сред жителите на Чечения. Но следвайки подтика на авторитарния лидерРамазан Кадиров, поел властта през 2007 г., столицата ѝ се е ислямизирала със скоростно темпо. Десетки джамии са изникнали върху развалините на града, разрушен от две войни срещу федералното правителство в Москва.\r\n\t\"Възроден от руините, Грозни се превърна в модерен мюсюлмански град, витрина на исляма\", казва Хучиев. През последните месеци Грозни се върна на първите страници във връзка с разследване на руското опозиционно издание \"Новая газета\", според което властите в Чечения преследват хомосексуалните.\n\n\r\n\tЧеченският лидер, заявил навремето в интервю: \"За мен най-важен е ислямският закон\", защитава многоженството, макар и забранено от закона в Русия. Труднодостъпен алкохол, задължителни забрадки за жените на работното място и в университета, курсове по религиозен морал - републиканските власти вече са въвели повечето консервативни правила на исляма.\r\n\t\r\n\tДвайсет и деветгодишната Малика ходи в джамията всеки ден със своя съпруг. Двамата пращат дъщеря си на курсове по мюсюлманска етика. \"От две-три години насам хората стават все по-религиозни\", отбелязва тя.\r\n\t\"То се знае, че властите ни насърчават! Благочестивата жена е добра майка, благочестивият съпруг - мирно настроен мъж\", отбелязва Малика, а от телефона ѝ се разнася призив за поредната от петте всекидневни молитви, разпространяван и от високоговорители в цял Грозни.\r\n\tГлавното \"бижу\" в тази \"витрина на исляма\" - джамията \"Ахмад Кадиров\", назована в чест на бащата на днешния чеченски президент, убит при атентат през 2004 г., се издига в центъра на града върху развалините на бившия чеченски парламент, разрушен от руските бомби.\r\n\tОсветена през 2008 г., \"най-голямата джамия в Европа вече е прекалено тясна\", твърди Хучиев. Кой е финансирал строежа? \"Парите идват от Аллах\", заобикаля въпроса кметът, повтаряйки думите на Рамзан Кадиров.\r\n\tВсъщност най-вече от Русия, субсидирала възстановяването на Грозни, без да жали средства.\r\n\tОткакто е на власт, Рамзан Кадиров си поставя и задачата да ликвидира ислямисткия бунт на т.нар.\"Емират Кавказ\", роден от пепелта на чеченските сепаратистки формирования, сражавали се с Москва в края на 90-те и началото на 2000-та година.\r\n\t\"Крайно необходимо беше да построим нови джамии, за да върнем хората към добрия ислям\", уверява кметът.\r\n\tСиреч за да не се поддадат на съблазните на \"Кавказкия емират\", нито на организацията \"Ислямска държава\", пред която \"емиратът\" положи клетва и под чиито знамена според руските тайни служби се сражават многобройни чеченци в Ирак и Сирия.\r\n\t\r\n\tОт няколко години Рамзан Кадиров отправя все по-често и обръщения към мюсюлманския свят. Във връзка с насилието и кръвопролитията наХрамовия хълм в Ерусалим той обещава на палестинците подкрепа чрез своя акаунт в \"Инстаграм\", твърдейки, че \"в нужния момент Аллах ще сложи меч в ръката на ислямски воин, за да освободи той (джамията) Ал Акса\".\r\n\tСпоред московския политолог Николай Петров \"отдавна е ясно, че Кадиров се стреми да играе специална роля в мюсюлманския свят, още от времето на демонстрациите срещу \"Шарли ебдо\", когато над един милион чеченци демонстрираха на 19 януари 2015 г. в протест срещу карикатурите на пророка Мохамед, публикувани от френския сатиричен седмичник, подложен на смъртоносна атака от джихадисти дни преди това.\r\n\t\"Изявленията му за Израел и Палестина, скандалът заради хомосексуалните в Чечения - всичко това само укрепва позициите му, статута му на водач\", добавя експертът. Също като своя лидер Грозни има амбицията да спечели международен авторитет сред мюсюлманите. \"Хората идват от много далеч, за да се молят и да учат тук\", твърди кметът на града.\r\n\tТака градът рискува да изолира местните немюсюлмани като Елена, която живее в Грозни, откакто е родена. Православна рускиня, тя \"се чувства като гражданка второ качество\". \"Грозни е мюсюлмански град, строен за мюсюлманите\", обобщава тя.", "date": "2017.07.29", "title": "Грозни – витрината на исляма"}
{"url": "http://www.mediapool.bg/premierat-obyavi-sanktsiite-sreshtu-rusiya-za-bezrezultatni-news267286.html", "text": "Премиерът Бойко Борисов определи санкциите на ЕС срещу Русия като безрезултатни и предупреди, че когато отношенията между Европа и Русия не са добронамерени и прагматични, резултатите обикновено са плачевни за Европа.Това стана по време на конгрес на Европейските студенти демократи във Варна.\r\n\tПремиерът говори пред младежите за международната обстановка, решаването на кризите и успехите на България. Той разведри обстановка с шегички и забавни случки от срещи с участето на световни лидери.\r\n\t\"Нали не си ме представяш с баница да стоя на аерогарата и да посрещам мигрантите с добре дошъл\" - тази шега казал Борисов на австрийския си колега при обсъждането на решаването на проблема с бежанците.\r\n\t\"На Тереза Мей ѝ казах, че знам, че разводът винаги е скъп и страдат децата накрая и че не съм оптимист, че развалянето на договора между ЕС и Великобритания ще стане леко.\".\r\n\tАлбанският му колега Еди Рама пък заявил -  \"не съм вярвал, че един ден Борис ще си отива, а Борисов ще поеме управлението на ЕС за председателството\". Поводът бил, че табелките с имената на британския външен министър  Борис Джонсън и Бойко Борисов били една до друга на срещата на Западните Балкани и ЕС в началото на юли в Триест.\n\n\r\n\tПокрай предстоящото европредседателство Борисов все повече се изявява на международната политическа сцена. Преди ден заместникът на Борисов в ГЕРБ Цветан Цветанов обяви шефа си за \"безспорният лидер на Балканите\", а преди него лидерът на БСП в Пловдив Георги Гергов каза, че \"Бойко Борисов е совалка, той е носител на мира в Европа\".\r\n\t\r\n\t\"Аз имах доста сложи отношения през предишните години с Русия. Но прагматиката изисква да имаме нормални отношения с тях.(...)От няколко години ние единодушно в Европейския съвет гласуваме санкции срещу Русия. Според мен те не изиграха роля\", каза Борисов.\r\n\t\"Винаги съм считал, че между Европа и Русия трябва да има прагматични и добронамерени отношения. За съжаление, не по наша вина, не винаги са такива. Резултатите обикновено са плачевни за Европа. Не са били толкова отдавна и Първата, и Втората световна война\", допълни той.\r\n\tПред студентите Борисов каза, че след като ЕС не е приел \"Южен поток\" на територията на България, той е станал \"Турски поток\". \"Тогава се почувствахме предадени, но си мълчахме\", заяви премерът и напомни, че след това като алтернатива правителството започнало да работи активно по проекта за газовия хъб \"Балкан\".\r\n\t\"Нашата политика е абсолютно лоялно, силно, 100% членство в НАТО, което е и нашата сигурност и отбрана и в същото време – прагматични отношения с Русия по отношение газовите доставки и стокооборота\", коментира той.\r\n\tБорисов каза, че не би се наел да прогнозира или да коментира отношенията между другите държави в ЕС и Русия или между САЩ и Русия. \"Считам, че в България водим умерена и прагматична политика спрямо тях. България никога не е се е огъвала и никога не е била проблем за НАТО или ЕС\", обобщи той.\r\n\tДоговорът за добросъседство, който предстои да бъде подписан между България и Македония на Илинден, дава европейската перспектива на Скопие и отваря пътя им за НАТО веднага, каза Бойко Борисов във Варна.\r\n\t\"След политическите кризи там, аз проведох срещи и с колегата Никола Груевски, и с премиера Зоран Заев, и с президента Георге Иванов. Надявам се, както в нашия парламент вчера, единодушно да се гласува текста по декларацията за Договора, така и в Скопие да подпишем този договор. Той е изключително толериран от ЕК, от посолствата на САЩ в София и Скопие, защото дава европейската перспектива на Бивша Югославска Република Македония, отваря пътя за НАТО веднага\", каза Борисов.\r\n\tТой \"специално подчерта\", че това не е договор срещу никого и го е обяснил на гръцкия премиер Алексис Ципрас при разговорите си с него.\r\n\t\"„Това е просто Договор за добросъседство между нашите две държави, тъй като България първа призна Македония като държава от покойния президент Жельо Желев\", обясни Борисов. Той е убеден, че \"един ден ще има улица или булевард\" на името на Жельо Желев в Скопие.\r\n\t\"Истински се надявам, почвайки с тези смели крачки, това правителство и опозиционните парии в Скопие, да разрешат проблема и с името с нашите съседи от Гърция\", каза още Борисов.\r\n\t\r\n\tНа въпрос от страна на студентите как успява с партията си да управлява България и да я води до успехи, както и какви съвети би дал, Борисов подробно разказва как Европа се справя с кризите.  \r\n\t\"Европа преодоля доста кризи, нито една не беше създадена от нея. Но няма нищо по-хубаво от нашата обща Европа. Финансовата и икономическа криза ни беше привнесена, мигранската криза ни беше привнесена, защото това е най –хубавото място за живеене в света. Освен това Европа, със своите управления – Европейски съвет, Европейски парламент, Европейска комисия, е възможно най-демократичното нещо, което може да се създаде като управление\", каза Борисов.\r\n\tТой призна, че \"това понякога създава възможности за по-бавни темпове при решаването на кризи\". \"Но като млади хора това не трябва да ви плаши, защото Европа винаги се справя в това отношение, както и във финансово-икономическата сфера\", добави Борисов.\r\n\t\"Преди много години, дори и аз тогава съм бил малък, са създадени Маастрихтските критерии\", каза Борисов, цитиран от агенция \"Фокус\". Маастрихтският договор е подписан на 7 февруари 1992 г. в едноименния холандския град между 12-те страни, членуващи в Европейската икономическа общност и е известен като Договор за Европейския съюз. По това време Борисов е бил 33-годишен и е охранявал бившия комунистически лидер Тодор Живков.\r\n\tПред студентите във Варна Борисов обясни, че Маастрихтските критерии са правени от най-добрите финансисти и икономисти в Европа. \"И те са казали, че когато дефицитът мине 3%, а външния дълг 60%, рискът за криза е огромен. Затова ние като правителство винаги сме се придържали към Маастрихтските критерии. И вие, когато пораснете и заемете такива постове, трябва задължително да ги спазвате\", съветва Борисов младежите.\r\n\tТой не пропуска да отбележи, че в момента България е в тройката с най-нисък външен дълг в Европа, бюджетът е на излишък, фискалният резерве над 13 млрд. лв.\r\n\t\"Подвеждането по популизма не е довело никоя държава до добър изход. Гърция е достатъчно ясен пример за това. Виждате колко години ЕС, еврозоната, Международния валутен фон, Световната банка, на всеки 6 месеца се занимава с Гърция. Притеснително е и нарастването в огромни размери на външния дълг и на Италия, и на Франция. Но да се надяваме, че те имат мощни икономики и ще излязат от това положение\", каза Бойко Борисов.\r\n\t\"Моят съвет към вас е харчете толкова, колкото изкарате\", допълни той.\r\n\t\r\n\tСлед финансовата Борисов се спря на мигрантската криза.\r\n\t\"Тя се получи, защото се води една изключително недалновидна политика в целия арабски свят. Категорично, всички ние сме против диктата. Но нашите външни министри, заместник-външни министри на Европа трябваше да помислят какво следва, след като се свали диктата. Какво ще се случи с Ирак, Сирия, Либия, Йемен, Афганистан. И колко трилиона ще са необходими, ако един ден спре войната, да се възстановят тези държави, за да може младите хора да се върнат там. Животът е днес. Те сега са на 20, 30 години, сега искат да живеят, сега искат да раждат деца, сега трябва да се развиват в кариерите си. Това е загубена кауза. Всеки един в тази зала има своята перспектива. Знае, че трябва да учи, да се развива, да участва в подобни семинари и в следващите години ще расте в кариерата. Стотици милиони са лишени от такава перспектива\", коментира Борисов.\r\n\tСпоред него единственият шанс на хората от арабските страни е да бягат от войните и да идват в Европа, където животът е хубав.\r\n\t\"Има ли спор, че Европа е най-хуманната, най-човечната, с най-големите права и свободи за мигрантите- няма. Можеше ли да си позволим нашите европейски лидери да гледат как децата загиват в морето и вълните ги изхвърлят на брега. И тук се сблъскаха двете позиции в Европа, че това не трябва да се позволява. Или че като част от вината за тези войни, трябва тези хора да се приемат и да им се даде най-нужното, за да им се запази живота\", каза Борисов.\r\n\tТой отбеляза, че преди три години никой в Европейския съвет не е подкрепял неговия план за решаването на мигрантската криза, днес той на практика се изпълнява.\r\n\tПредложението на Борисов е чрез преговори на политическо и дипломатическо ниво да се решат проблемите. Докато текат преговорите хората, бягащи от войната, да бъдат настанени в центрове непосредствено до зоните на криза, а ЕС, заедно с БЧКи Червения полумесец се грижи за тях. След приключването на кризата тези хора се връщат по родните си места, за да въздигнат своите държави.\r\n\tБорисов е за мигрантите да минават само през официалните контролно-пропускателни пунктове, като там се разделят на две - тези, които бягат от войната и трябва да им се окаже помощ, иикономическите мигранти, които се допускат само ако някой ги иска.\r\n\tБорисов обясни, че това му е отнело три години за да убеди европейските лидери в правотата си. Сега по българо-турската граница всички нелегално преминали мигранти се считат за нарушители и се връщат обратно в Турция.\r\n\t\"Още берем плодовете на конфликта и още дълго време ще ги берем тези прлодове, защото колегите от Вишеградската четворка не желаят релокацияата. А други държави, като България, казваме, че не искат да остават в България, искат Швейцария, Германия, Франция, няма да им правим затвори, за да ги задържаме насила\", каза Борисов.\r\n\t\"И в същото време и с австрийския канцлер като говорих, му казах, че няма как да се съгласим всичко, което е преминало нелегално в Европа, да бъде върнато в България. Даже се пошегувах – нали не си ме представяш с баница да стоя на аерогарата и да посрещам мигрантите с добре дошъл\", каза българският премиер.\r\n\tТой се надява с разум да бъдат преодолени разногласията между страните членки в ЕС, защото в противен случай може да възникнат проблеми с европейските фондове за сближаване, на които България разчита много.\r\n\t\"А за Централна и Източна Европа тези фондове за жизненоважни. Но аз в случая съм благодарил нееднократно на Жан-Клод Юнкер и на всички в Европейския съвет, които гласуваха 160 милиона евро за България за опазване на външната й граница. Единствената държава, която получи целева подкрепа от ЕК за доброто й справяне с този проблем\", заяви Борисов.\r\n\t\r\n\t\"Когато видях резултатите на референдума за излизане на Великобритания от ЕС, не можах да повярвам. Вечерта към 00.30 часа Брекзита не минаваше. Сутринта, като пуснах телевизора, беше обратният резултат\", каза  Борисов, който коментира темата пред студентите.\r\n\tТой повтори, че няма никакво намерение да се меси във вътрешните работи на Великобритания.\r\n\t\"Но няма хубав развод. На Тереза Мей ѝ казах, че знам, че разводът винаги е скъп и страдат децата накрая и че не съм оптимист, че развалянето на договора между ЕС и Великобритания ще стане леко\", посочи Борисов.\r\n\tПо думите му ние сме толкова обвързани, че трудно биха се разкачили връзките между държавите.\r\n\t\"Но така или иначе, това е решил британският народ и трябва да се съобразим\", допълни той.\r\n\tСпоред него Европа има и друг потенциал – Балканите.\r\n\t\"В Триест даже премиерът на Албания се пошегува, защото с Борис Джонсъс седяхме един до друг. Борис и Борисов – двете табелки една до друга. Рама взе думата и каза: „Не съм вярвал, че един ден Борис ще си отива, а Борисов ще поеме управлението на ЕС за председателството\", каза Борисов.\r\n\t\"Аз истински се надявам, че един ден всичко пак ще си бъде по местата, защото Европа е една, но това са само, както се казва, мои мечти\", заяви българският премиер.", "date": "2017.07.29", "title": "Премиерът обяви санкциите срещу Русия за безрезултатни"}
{"url": "http://www.mediapool.bg/osnovnata-versiya-za-smartta-na-biznesmena-v-plovdiv-veche-e-samoubiystvo-news267273.html", "text": "Предсмъртно писмо е открито в пловдивския бизнесмен Данаил Божилов, който беше намерен прострелян в пловдивския парк \"Лаута\".Това съобщиха националните телевизии.\r\n\tВ писмото Божилов обяснявал, че има финансови и бизнес проблеми. Съществуване на подобна улика подкрепя тезата, че той може сам да е посегнал на живота си.\r\n\tТялото на бизнесмена, който има фитнес и соларни студиа, беше открито в средата на тази седмица в алея на парк \"Лаута\", която няма осветление и видеонаблюдение.\r\n\tТой е бил прострелян в сърцето, докато разхождал кучето си. Неговият брат заяви, че Божилов, който е родом от Дупница, не е имал връзки с криминалния свят.\r\n\t\"Работим основно по версията самоубийство. Не мога да коментирам дали има предсмъртно писмо, защото още тече разследване\", заяви директорът на областната дирекция на МВР в Пловдив Атанас Илков. Той уточни, че органите на реда продължават да изследват и хипотезата Божилов да е бил убит. \n\n\r\n\t\"Няма заподозрян или задържан, не е намерено и оръжие. Взети са записите от всички камери в района на парк „Лаута“ в пловдивския квартал „Тракия. Сред тях има такива с висока резолюция на картината, но има и записи с по-некачествено съдържание\", допълни Илков. \r\n\tТой уточни, че до този момент все още не е намерено оръжието, с което се е застрелял Божилов. Няма и идея кой е вързал кучето му в парка след убийството.", "date": "2017.07.29", "title": "Основната версия за смъртта на бизнесмена в Пловдив вече е самоубийство"}
{"url": "http://www.mediapool.bg/dvete-balgarki-zadarzhani-v-turtsiya-po-podozrenie-v-terorizam-sa-osvobodeni-news267288.html", "text": "Двете българки – Мира и Веселина Яшар, които бяха задържани в Турция по подозрение в тероризъм, са освободени, съобщи Министерството на външните работи (МВнР).\r\n\tСрещу майката Виолета няма повдигнато обвинение, но срещу дъщеря й Мира има и тя ще трябва да изчака да приключи процеса срещу нея.\r\n\tМира Яшар смята, че тя е била задържана от турските власти заради британския си приятел Джо. Тя отрича той да е участвал в бойни действия срещу \"Ислямска държава\" (ИДИЛ) в Сирия, както тврдят турските власти.\r\n\tЗа двете задържани българки беше съобщено в четвъртък. Първо беше пусната майката Веселина Яшар, а по-късно и дъщерята.\r\n\tМира Яшар е обвинена в разпространение на антидържавна пропаганда на терористична организация и ще бъде съдена по бързата процедура. Тя е е с мярка за неотклонение \"подписка\".\n\n\r\n\tБившият британски войник Джо Робинсън, за когото турските власти твърдят, че се е сражавал на страната на кюрдска милиция срещу \"Ислямска държава\" в Сирия, е обвинен в терризъм.\r\n\tПред бТВ Мира Яшар разказа, че Джо е бил на хуманитарна мисия в Сирия. Тя пък е имала във фейсбук профила си кюрдското знаме.\r\n\tБащата на Мира е кюрд, а майка й българка. По думите на Мира със знамето тя изразявала позицията си по отношение на наближаващия референдум за независимост на кюрдите в Ирак. \r\n\t\"Обвиниха ме, че лъжа, понеже имам знамето на Иракски Кюрдистан в лаптопа си. Казаха ми: \"Тук е Турция и има само едно знаме – турското\". В този момент се стряскаш, съгласяваш се“, разказа Мира.\r\n\tМомичето заяви, че е готово да се бори за освобождаването на приятеля си от ареста.\r\n\tТя и майка ѝ казаха, че са били задържани на плажа в турския курорт Дидим на петия ден от почивката им.\r\n\tДвете благодариха на българския посланик в Турция Надежда Нейнски.\r\n\tОчаквам в най-скоро време да бъде насрочено делото и тогава ще се реши дали обвиненията ще се потвърдят, каза Нейнски.\r\n\tМеждувременно семейството възнамерява да остане в Измир, докато тече процесът.\r\n\tНадежда Нейнски увери, че българските граждани могат да разчитат на правна помощ от държавата.", "date": "2017.07.29", "title": "Двете българки задържани в Турция по подозрение в тероризъм са освободени"}
{"url": "http://www.mediapool.bg/tramp-uvolni-shefa-na-administratsiyata-v-beliya-dom-news267291.html", "text": "Президентът на САЩ Доналд Тръмп уволни шефа на администрацията на Белия дом Рейнс Прибъс, съобщиха агенциите.\r\n\tТова стана само ден след като новият началник на комуникацията на държавния глава Антъни Скарамучи нарече Прибъс \"ши..н шизофреник\" и се закани да го уволни, защото изнася секретна информация.\r\n\tЗа началник на канцеларията на Тръмп е назначен Джон Кели, досегашен министър на вътрешната сигурност.\r\n\t\"Имам удоволствието да ви съобщя, че току-що назначих генерал/министър Джон Ф. Кели за ръководител на канцеларията на Белия дом\", написа Тръмп в Туитър. \"Той е велик американец и велик лидер. Джон също така свърши забележителна работа в Министерството на вътрешната сигурност. Бе истинска звезда на моята администрация\", заявява Тръмп. \r\n\tПрибъс, бивш ръководител на Националния комитет на Републиканската партия, бе на поста от януари, когато Тръмп пое длъжносттта, но през последните дни бе мишена на остри нападки на фона на обтегнатите му отношения със Скарамучи.\n\n\r\n\tПрезидентът потвърди решението си и пред журналисти след като самолетът му кацна в Лонг Айлънд, Мериленд. Прибъс също беше на борда на машината, но не направи коментар.\r\n\tДоналд Тръмп е загубил доверието си в началника на кабинета си, след като Прибъс е поставил под въпрос компетенцията на президента, за някои основни законови промени, които бяха отхвърлени и от Конгреса на САЩ, твърдят приближени до американския президент.\r\n\tПо-късно пред журналист от Си Ен Ен Прибъс коментира, че президентът явно поема в друга посока и добави, че назначаването на Кели е брилянтен избор.\r\n\tДоналд Тръмп благодари в Туитър на досегашния си съветник за съвместната работа и обяви, че се гордее с Прибъс.\r\n\t67-годишният Джон Кели е военен с 50 години служба в армията. Той е единственият четиризвезден генерал, който е загубил дете във войната с Афганистан. Синът му Робърт е разкъсан от мина през 2010 година при атака срещу талибаните. \r\n\tПреди ден Скарамучи атакува остро и вулгарно не само Прибъси обяви, че до две седмици ще бъдат уволнени много съветници и чиновници от Белия дом.", "date": "2017.07.29", "title": "Тръмп уволни шефа на администрацията в Белия дом"}
{"url": "http://www.mediapool.bg/lovetsat-na-migranti-dinko-e-arestuvan-za-poboi-v-parvomai-news267289.html", "text": "\"Ловецът на мигранти\" Динко Вълев от Ямбол е бил задържан в Първомай за побой над търговец за 24 часа, съобщиха от МВР.\r\n\tИнцидентът станал в хотел в Първомай, а сигналът е подаден на телефон 112 около 19 часа в петък.\r\n\t27-годишен мъж съобщил, че след спор два пъти е ударен в лицето с юмрук от Динко и му е счупен телефонът.\r\n\tКонфликтът възникнал при опит за сключване на сделка. Потърпевшият е трябвало да продаде автомобили на части на Динко.\r\n\tВ събота Динко е бил извикан по телефона от първомайската полиция и се е явил.Той е задържан за 24 часа и предстои районният прокурор да му повдигне обвинение.\n\n\r\n\tРайонната прокуратура в Първомай е образувала досъдебно производство за нанасянето на телесна повреда по хулигански подбуди и за повреждане на чуждо имущество. Предстои да бъде назначена експертиза, която да определи каква е телесната повреда - лека или средна.\r\n\tДинко Вълев попада в ареста за пореден път. Преди около две седмици той прекара едно денонощие заради побой над негов служител. 43-годишният мъж, който твърди, че е бил нападнат от \"ловеца на бежанци\", работи в една от базите му.\r\n\tДинко Вълев не изрази съжаление, че се е саморазправил с работника, който по думите му крадял нафта. Вълев дори се закани, че такава ще бъде съдбата на всеки, който краде.\r\n\tПрез април приятелката на Динко – Деси се оплака, че била пребита от него.", "date": "2017.07.29", "title": "\"Ловецът на мигранти\" Динко е арестуван за побой в Първомай"}
{"url": "http://www.mediapool.bg/gen-ivan-kolev-nezabraveniyat-geroi-na-bulgaria-news267287.html", "text": "Тези думи казва героят на Добруджа – ген. Иван Колев на 4 септември 1916 г. пред строената българска конница в Добруджа, когато към командваната от него дивизия се насочва руска войска. И въпреки, че българската кавалерия е два пъти по-малка от противниковата, ген.Колев удържа забележителна победа и изпълнява заканата си, а славата му се разнася из цяла Европа.\r\n\tПри награждаването на бащата на българската кавалерия, както наричат ген. Иван Колев, с \"Железен кръст\" за храброст германският фелдмаршал Август фон Макензен, който е кавалерист му казва: \"...досега се беше наложило убеждението, че атаката на конницата срещу пехотата е невъзможна. Вие с няколко действия го опровергахте. Много висши кавалерийски началници ви завиждат и не мога да ги убедя... че това, което вие направихте, е истина!\"\r\n\tДнес, когато се честват 100 години от смъртта на ген.Иван Колев - 29 август 2017 г,. малцина българи си спомнят за героя възпят от Иван Вазов и Йордан Йовков.\r\n\tОсновната вина за забравата му има комунистическият режим, който го изтри от учебниците по история. За съжаление нищо не беше направено да се върне в тях и след демократичните промени.\n\n\r\n\t\"Тази резервираност и мълчание към великите дела на легендарния български генерал Иван Колев е продукт на дълбоко прочистената от българщина и всякаква форма на благоволение и преклонение към българското, травмирана наша историческа памет, вследствие на събитията от 9 септември 1944 г., довели до насаждане на комунистичекси нихилизъм, пролетарски интернационализъм и безродие“, казва \r\n\tСпоред него оттогава българска история е тотално подменена, грубо изопачена и дори фалшифицирана в цели епохи и спрямо цели исторически личности, оценката за които се пречупва през призмата на чужд антибългарски подход.\r\n\t\"Този подход през комунизма беше наричан \"класово-партиен\", а днес може би трябва да го наречен \"дядоиванофилски\". Съществена и много видима част от този погром през комунистическата епоха след 9 септември 1944 г. и до днес е изтриването от паметта на българите на знание за големите наши герои. Класическа жертва на този \"дядоиванофилски\" подход е генерал Иван Колев, зачеркнат от българската история в продължение на десетилетия“, казва Янко Гочев.\r\n\tДо преврата на 9 септември 1944 г. генерал Иван Колев заслужено си е извоювал престижно почетно място в българската история със своите славни дела през Първата световна война. Името и победите му са вписани със златни букви в нея, като част от дългия летопис на българската бойна слава. \r\n\tРоденият на 15 септември 1963 г. в бесарабското село Бановка Иван Колев остава родолюбец до сетния си дъх. Той завършва Болгардската гимназия през 1882 г. и две години по късно вече е в София. Иван Колев е един от първите, който се записва като доброволец в Сръбско-българската война от 1885 г. След разгрома над сърбите учи във Военното училище в София, което завършва с отличие. По-късно завършва и Военната академия в Торино. На 2 август 1915 г. е произведен в чин генерал-майор.\r\n\tПо време на Първата световна война генерал Колев е инспектор на конницата и командир на Първа конна дивизия. Под негово ръководство тя взема участие в настъплението на Трета армия в Добруджа - в битките при Куртбунар, Кочмар и Карапелит, Добрич, Мустафа ачи - Азаплар, Топрахисар, Текиргьол, Кюстенджа, Черна вода и Мачин, пленявайки хиляди неприятелски офицери и войници - румънски, сръбски и руски. Всичко това става в рамките на 60 бойни дни, в периода от 1 септември 1916 до 5 януари 1917, в сурови зимни условия. Извоюваната победа е блестяща – цяла  Добруджа, до делтата на река Дунав е освободена.\r\n\t\"Добруджа нему наполовин дължи свободата си\", казва за генерал Иван Колев командващият Трета армия негов началник генерал Стефан Тошев.\r\n\tВ Добруджа \"царицата на боя\" пехотата на противника е разгромявана категорично и безпощадно от българската Първа конна дивизия на генерал Иван Колев. И не е случайно, че в историята остава неговия любим израз: \"Пет саби, ненадейно хвърлени върху цял пехотен взвод, са в състояние да го обърнат в бягство\".\r\n\t\"Генералът орел\", както го нарича още в една своя статия подполковник Иван Коняров, обаче се оказва много неудобен със славните си дела за комунисти, русофили и казионни историци, които не могат да му простят никога, че той разгромява руската армия, казва историкът Янко Гочев.\r\n\tСпоред него появата на руски войски в Добруджа през 1916 г. не е случаен акт, а резултат на вековната руска политика на териториално ограбване на България чрез раздаване на нейните земи в полза на съседите й.\r\n\t\"Тези типично имперски сделки за наша сметка в българската историография обикновено се скриват. Целта е създаване на изкуствен ореол на Русия, тогава самодържавна и днес не по-различна като \"благодетел\" и единствен защитник на \"поробените\" българи в Османската империя. Митът за \"Дядо Иван\" и до днес изкуствено се поддържа. От тези среди на \"дядоиванофилите\" има най-голям страх и интерес да се скрива истината за генерал Иван Колев“, казва Янко Гочев.\r\n\tСпоред него проблемът е много сериозен, защото тези \"дядоиванофили\" владеят почти всички средства за въздействие върху съзнанието на обикновения българин - телевизии, вестници, списания, училища, университети, БАН. Те са на властови позиции в политиката. Обсебили са с много малки изключения науката. Големите издателства са в техни ръце. Контролират дори фондации, които работят за реализация на руски проекти, както стана ясно от случая с неосъществения засега 8-метров паметник на император Александър II в Свищов.\r\n\t\"Дядоиванофили\" са и автори на българските учебници и помагала. Те охраняват интересите на Русия в България и работят целенасочено за развращение на българите, за насаждане на своите митове и откровени лъжи в науката и историята, казва Янко Гочев.\r\n\tСлед 100 години паметта за ген. Иван Колев и на още 1013 български войни, дали живота си, за да оцелее България, най-после е овековечена с мемориала, издигнат в Добрич.\r\n\t\"Макар и 100 години по-късно всички ние показваме, че българският народ не забравя своите герои. Не забравя своите идоли и кумири. Българският народ е признателен и винаги ще бъде признателен на всички тези, които са положили костите си и са пролели кръвта си, за да я има България“, заяви вицепремиерът и лидер на НФСБ Валери Симоенов при освещаването на мемориала.", "date": "2017.07.29", "title": "Ген. Иван Колев – (не)забравеният герой на България"}
{"url": "http://www.mediapool.bg/ninova-prizova-prezidenta-da-opredeli-direktora-na-zvenoto-za-borba-s-koruptsiyata-news267285.html", "text": "Президентът Румен Радев да определи директора на звеното за борба с корупцията. Това призова лидерът на БСП Корнелия Нинова от историческата поляна на Бузлуджа.\r\n\tПо нейни думи около 60 000 социалисти и симпатизанти са дошли, за да отбележат 126-тата годишнина от социалистическото движение у нас. Никога не сте били толкова много, отбеляза Нинова.\r\n\tЗа да не изтичат 10 млрд. лв. годишно към \"паралелната държава\", а да има пари за пенсии, образование, здравеопазване, земеделие, култура и  т.н. Нинова отвори дискусия за създаване на единен орган за борба с корупцията по високите етажи на властта.\r\n\tПредложението на лидера на БСП е той да е дирекцията на ДАНС, която е за специално разследване на корупцията по високите етажи на властта. \"Една и единствена дирекция, изведена от там и направена като независим орган\", каза Нинова.\r\n\tТя предлага президентът Румен Радев да определи директора на звеното за борба с корупцията, а членовете му да бъдат избрани от парламента с две-трети квалифицирано мнозинство. Така ще се знае, че има парламентарна република и споделена отговорност от институциите, каза Нинова.\r\n\t\"Благодаря ви, че не позволихте днес да бъдем част от управлението на суджука, да бъдем част от новия дълг на България, да бъдем част от политиката за продажба на земеделските земи. Тук има земеделски стопани, които ми казаха: \"Никога не позволявайте това да стане\". Тук има малък и среден бизнес от Добрич, който каза: \"Не искаме повече правителството на ГЕРБ да ни рекетира - Или се съгласявате, или ви убиваме“. Управлението на суджука, в което вашата мъдрост не позволи БСП да влезе\", каза още Нинова.\n\n\r\n\t\"От нас се очаква, да посочим път на България, да дадем друго развитие на България, да дадем нов живот на народа си, и какво да бъде то – Европа. Но Европа единна, силна, солидарна, най-вече с гражданите си, а не с монополите и с бюрокрацията\", каза Нинова.\r\n\tДа поздравят българските социалисти дойдоха и техни колеги от Румъния, Македония и Гърция.", "date": "2017.07.29", "title": "Нинова призова президента да определи директора на звеното за борба с корупцията"}
