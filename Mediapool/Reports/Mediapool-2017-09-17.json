{"url": "http://www.mediapool.bg/do-kraya-na-godinata-se-ochakva-svarzvane-na-registrite-za-12-vida-uslugi-news269344.html", "text": "Председателят на Държавната агенция \"Електронно управление\"  Желязков предупреди гражданите да не очакват бързо разтоварване от административната тежест, какъвто анонс направи премиерът Бойко Борисов след встъпването на новия кабинет през май т.г. Очакванията са нещата да станат веднага, когато са съобщени, но това са дълги процеси, каза Желязков в неделя пред БНР и припомни, че за да се премине към облекчаване на определен (административен) режим е необходима съответната законодателна промяна.\r\n\t \r\n\t\"Конкретно за свидетелството за съдимост няколко пъти е казано, че трябва да се променят над 60 закона и това е нещо, което всеки, който е запознат с необходимия цикъл за промяна в нормативната уредба, знае, че това се случва в парламента. И парламентът трябва на две четения да разгледа това нещо\", уточни той.\r\n\t\r\n\t\"За съжаление, хората са уморени от това да очакват нещата да се случат, след като са слушали много пъти понятия като реформи, като развитие и като промяна\", призна Желязков и изброи какви са очертаните от правителството параметри на административната реформа: \"Те са свързани с абсолютно цялостния поглед и подход по отношение на тази трансформация на модела на административното обслужване в неговата пълнота -\r\n\t \n\n\r\n\t\"Има над 2500 режима, които са под формата на разрешения, на лицензи, на удостоверения, на вписвания и на какви ли още не неща, които се изискват - било за конкретна услуга или за развиване на бизнес и стопанска дейност. Преди да пристъпим към тяхното електронизиране трябва да се направи преглед кои от тях са нужни и кои не са\", припомни шефът на ДАЕУ.\r\n\t\"Ще дам един пример - ако направим електронна една услуга като \"удостоверение за постоянен адрес\", дали сме намалили административната тежест - не, просто сме създали една електронна услуга, която копира аналоговата услуга \"удостоверение за постоянен адрес\", поясни той.\r\n\t \r\n\tУдостоверителните услуги ще се заменят от е-служебна справка \r\n\t \r\n\tЗа \"прословутите\" 12 удостоверителни услуги Желязков заяви, \"че такава не трябва да има изобщо, че това трябва да бъде служебна справка и тя да се прави по електронен път\".\r\n\t \r\n\t за които стана въпрос: това са удостоверенията за вписани обстоятелства, Булстат, удостоверенията за вписванията в имотния регистър, актуално състояние в търговския регистър, наличие и липса на задължения, които се издават в Агенция \"Митници\" и в НАП, семейно положение, което се издава в общинските администрации и така нататък - общо 12\", каза Желязков.\r\n\t \r\n\tТой даде пример, че според Закона за радиото и телевизията \"кандидатите за лицензия за радио и телевизионна дейност подават писмено заявление до Съвета по електронни медии, към което прилагат и - забележете, удостоверение за търговска регистрация. А по Закона за търговския регистър е забранено да се изисква такова нещо, само че двата закона се бият. Специалният закон го изисква - тоест СЕМ е длъжен да изисква удостоверение за търговска регистрация, а същевременно такава проверка може да се направи по електронен път без да е необходимо да се вади какъвто и да е документ, а друг закон казва, че това нещо не е позволено да се прави\".\r\n\t \r\n\t, обобщи Желязков.\r\n\t \r\n\tПо думите му това е подход, който вече се прилага и през 2018-та ще бъде основен акцент :\r\n\t\"От една страна - междурегистровият обмен на данни между отделните администрации, от друга страна - електронният документооборот също между тези администрации и паралелно с процесите по промяна в законите. Това е, вярвам, общото разбиране както в изпълнителната, така е в законодателната власт./.../\".\r\n\t \r\n\tЖелязков посочи още, че направеният цялостен преглед на административните режими е показал, че голяма част от регистрите са на хартия, а други са непълни, затова се работи до края на годината да се дигитализират хартиените масиви и да се попълнят регистрите.\r\n\t \r\n\t10 години парите за е-управление са отивали за офис оборудване на чиновниците\r\n\tРосен Желязков посочи още, че финансирането на администрацията ще бъде обвързано с резултатите по реформата и с оценка на предвижданите разходи.\r\n\t \r\n\tГоляма част от реализираните от 2007 г. насам проекти, свързани с е-управлението, са правени с грантови средства и отговарят на моментни и ефимерни индикатори без да имат ефект върху цялата система. . Резултатите трябва да бъдат видими\", каза Желязков. Затова за първи път през 2017 г. администрациите бяха длъжни в рамките на бюджетната процедура да представят планираните от тях разходи за информационни и комуникационни активи (ИКТ) през следващата бюджетна година.\r\n\t \r\n\t\"Не придобиването на активи самоцелно, а придобиването на такива активи, които имат отношение към електронното управление, към извършването на административното обслужване на гражданите, а не толкова за канцеларските нужди на самите администрации, защото анализът сега показва, че голяма част от средствата за информационни и комуникационни технологии са за придобиването на хардуер и софтуер, който не обслужва електронно административните услуги или административните услуги като цяло, а обслужва нуждите за по-добро офис оборудване\", призна Желязков.\r\n\t \r\n\tТой подчерта, че електронното управление не е просто технология. \"Това са процеси, това е управление - а дали е електронно или аналогово, и затова темата за ресурса е неговата целенасоченост\", обобщи председателят на Държавната агенция \"Електронно управление\".\r\n\t \r\n\tОтговорността на парламента\r\n\t \r\n\tРосен Желязков смята, че Народното събрание ще изпълни своята част от работата, за да подпомогне административната реформа: \"В тези процеси критичната маса вече е достигнала до онова ниво, в което трябва да има качествена промяна и това се разбира. Така че аз очаквам партньорство от страна на парламента, даже по-скоро притесненията са свързани с това да има синхрон между отделните законодателни промени за отделните режими, за да не се налага един закон да се отваря тематично през два-три месеца за отделни неща\".", "date": "2017.09.17", "title": "До края на годината се очаква свързване на регистрите за 12 вида услуги"}
{"url": "http://www.mediapool.bg/osem-zadarzhani-pri-spetsaktsiya-v-sofiya-koyato-prodalzhava-i-sega-news269335.html", "text": "Осем души са задържани в хода на спецакция, започнала малко преди полунощ и продължаваща в неделя, съобщи МВР. Разбита била група, занимаваща се с различни престъпления, без да се конкретизира какви. Според информирани източници операцията е свързана с наркотрафик, грабежи, измами и обири.\r\n\t \r\n\tМинути след 22.30 в събота на входа на София откъм автомагистрала \"Тракия\" са спрени два автомобила. Пътуващите в тях петима души са арестувани от полицията. Те са част от престъпна група, по която МВР работи от месец. Разработката по случая е на Главната дирекция за борба с организираната престъпност. В акцията са взели участие и екипи на Специализирания отряд за борба с тероризма и спецзвеното \"Кобра\" към СДВР.\r\n\t \r\n\tВ същото време на четири адреса в София тежко въоръжени и маскирани полицаи са извършили претърсвания. До този момент арестуваните по случая са общо 8, но източници от МВР уточняват, че е възможно бройката да нарасне или да намалее. Акцията на полицията няма нищо общо с отвличането на 25-годишният Адриан Златков, според източници от МВР.\r\n\t \r\n\tВедомството обеща да предостави повече информация след приключването на акцията.", "date": "2017.09.17", "title": "Осем задържани при спецакция в София, която продължава и сега"}
{"url": "http://www.mediapool.bg/gerb-zapochva-podgotovka-za-mestnite-izbori-news269340.html", "text": "Важно е да се подготвим много добре за предстоящите избори за местна власт. Трябва да се активизират максимално всички структури на ГЕРБ, защото във всяка една среща се ражда нова идея, заяви зам.-председателят на ГЕРБ и шеф на партийния предизборен щаб Цветан Цветанов по време на среща с общинското ръководство на ГЕРБ-Търговище, общинските съветници и кметове на населени места от партията.\r\n\t \r\n\tПоследните избори за кметове и общински съветници бяха през есента на 2015 г., а следващите са през 2019 г.\r\n\t \r\n\t\"Ние управляваме 130 общини с население 5 млн. и половина души\", отчете Цветанов.\n\n\r\n\t \r\n\tТой напомни, че в малките населени места личността е водеща и за това отсега трябва да се мисли за безспорни кандидати за кметове и общински съветници .\"Трябва активна работа и среща с всички хора от всички населени места. Всички са срещу нас, от някои партии не могат да понесат, че имаме пробив в смесените региони и кметове там. От опозицията казват, че образованието е хаос, но ние искаме да вкараме всички деца, които са извън образователната система и вече 3000 деца са записани и ще се обучават. Трябва да държим на образованието на децата и образователната инфраструктура. За първия учебен ден от ГЕРБ излязохме с декларация в парламента и поздравихме учениците и учителите, а от БСП бълваха неистини\", коментира Цветанов.\r\n\t \r\n\tТой отбеляза също, че в момента правителството на Бойко Борисов и ГЕРБ е стабилно и в максимална степен полага всички усилия страната да се възползва от възможностите, които дава европейската солидарност. Цветанов каза, че силната страна на днешното управление личи и от постигнатия икономически растеж от 3.6%. Ще продължим за развитието на всички региони в страната и наш основен анагажимент остават решенията на проблемите на хората, заяви в Цветан Цветанов.\r\n\t\r\n\t\"Кметът на Търговище Дарин Димитров се справя добре и жителите на общината виждат това. 2015 г. на изборите постигнахме невероятен успех и този успех трябва да го запазим. БСП са в недобро състояние, имат вътрешни противоречия и изнасят тази енергия срещу нас, но явно вече осъзнават, че това работи против тях\", каза още Цветанов.\r\n\t \r\n\t\"Всичко, което ще трябва да се случи зависи от вас. Натрупахме опит, във всеки следващ парламент сме по-добри и с по-добра експертиза. Ето защо сега само трябва да сме всекидневно при хората и да работим за решаването на проблемите им\", подчерта Цветанов.", "date": "2017.09.17", "title": "ГЕРБ започва подготовка за местните избори"}
{"url": "http://www.mediapool.bg/prezidentat-radev-shte-poseti-sasht-za-sesiyata-na-obshtoto-sabranie-na-oon-news269338.html", "text": "На 18 септември президентът Румен Радев заминава на първото си посещение в САЩ, където ще представя България на 72-ата сесия на Общото събрание на ООН. По традиция страната ни е представлявана на тези сесии от държавния глава. Румен Радев, който ще бъде придружаван от вицепремиера и външен министър Екатерина Захариева, ще използва едноседмичната визита в САЩ и за срещи с българската общност там.\r\n\t \r\n\tРаботното посещение започва в понеделник, когато Радев ще участва в годишния форум \"Отдаване на почит към героите на световната кампания срещу екстремизма и нетолерантността\" и ще направи изказване. Държавният глава ще разговаря и с еврейски организации от САЩ.\r\n\t \r\n\tНа 19 септември българският президент ще участва в тържественото откриване на Общия дебат на 72-ата сесия на Общото събрание на ООН, след което ще има двустранни срещи със свои колеги.\r\n\t \r\n\tНа 20 септември Румен Радев ще направи изказване пред Общото събрание на ООН (около 19.00 часа българско време).\r\n\t \n\n\r\n\tБългарският президент ще участва в Глобален бизнес форум на Майкъл Блумбърг и ще има среща с президента на Световната банка Джим Йон Ким и с други свои колеги.\r\n\t \r\n\tПо-късно през деня Румен Радев ще участва в конференция, посветена на предотвратяването на използването на интернет за терористични цели.\r\n\t \r\n\tНа 21 септември държавният глава ще има работна среща с представители на американски компании, организирана от Бизнес съвета за международно разбирателство, и ще ги запознае с възможностите за инвестиции в България.\r\n\t \r\n\tНа 22 септември президентът Радев ще се срещне с генералния секретар на ООН Антониу Гутериш.\r\n\t \r\n\tПо-късно държавният глава ще посети българската църква в Ню Йорк и ще се срещне в сградата на Генералното консулство на Република България в Ню Йорк с представители на българската общност.\r\n\t \r\n\tНа 23 и 24 септември държавният глава ще посети Чикаго и ще се срещне с представители на българската общност. Румен Радев ще разговаря и с младите български професионалисти, работещи във финансовото Сити на града, и ще посети едно от българските училища в Чикаго - \"Джон Атанасов\".\r\n\t \r\n\tВ делегацията, ръководена от българския държавен глава, е и заместник министър-председателят по правосъдната реформа и министър на външните работи Екатерина Захариева, се посочва в съобщението от прессекратирата на президента.", "date": "2017.09.17", "title": "Президентът Радев ще посети САЩ за сесията на Общото събрание на ООН"}
{"url": "http://www.mediapool.bg/da-bulgaria-prizova-vlastite-da-boikotirat-vizitata-na-ruskiya-generalen-prokuror-u-nas-news269336.html", "text": "Партия \"Да, България!\" се противопоставя на посещението на руския генерален Юрий Чайка у нас и призовава всички представители на българската държава, на които предстои да се срещат с него, да откажат. Юрий Чайка \"е централно действащо лице в изграждането на авторитарния режим на Путин в Русия. Той е лицето на погазването на върховенството на правото и човешките свободи, репресията срещу медиите и опозицията, толерирането на корупцията и злоупотребата с власт и на задушаването на руската демокрация\", посочва партията на бившия правосъден министър Христо Иванов в позиция, разпространена в неделя.\r\n\t \r\n\t\"Да, България\" сравнява дейността на Чайка с тази на българския главен прокурор, под чието ръководство българската прокуратура \"също е превърната в инструмент за потъпкване на върховенството на правото и свободата в страната ни\".\r\n\t \r\n\tЮрий Чайка пристига в България на 18 септември по покана на българския си колега Сотир Цацаров, който посети Москва през юни т.г. Това ще е първото посещение на Чайка в България от избирането му за главен прокурор през 2006 година.\r\n\t \n\n\r\n\tЮрий Яковлевич Чайка бе министър на правосъдието на Русия в периода 1999-2006 г. Той лично наблюдаваше процеса срещу Михаил Ходорковски - най-богатия по онова време руснак и противник на Владимир Путин. Делото приключи само за два месеца, а Ходорковски бе осъден на 10 години трудова колония.\r\n\t \r\n\tПрез 2006 г. Чайка става главен прокурор. Главният прокурор на Русия се избира по предложение на президента от Съвета на федерациите, от горната камара на парламента.\r\n\tТова е третият мандат на Чайка като главен прокурор на Русия.\r\n\t \r\n\t\r\n\t \r\n\t\"Да, България!\" се противопоставя остро на посещението на генералния прокурор на Руската федерация Юрий Чайка в страната ни. Полу-конспиративният характер на това мероприятие е опит за заобикаляне на българското обществено мнение, но е и израз на тоталната липса на легитимност на подобно действие.\r\n\t \r\n\tГ-н Чайка не е обикновен представител на Руската федерация и срещата с него не е част от регулярните и необходими двустранни отношения. Първо като министър на правосъдието и после като генерален прокурор, г-н Чайка е централно действащо лице в изграждането на авторитарния режим на Путин в Русия. Той е лицето на погазването на върховенството на правото и човешките свободи, репресията срещу медиите и опозицията, толерирането на корупцията и злоупотребата с власт и на задушаването на руската демокрация. Той е сред основните отговорни за актове на международна агресия и нарушения на международното право, държавно допустителство на политически убийства, замитане на следите на огромен брой политически и държавно организирани престъпления на Путиновия режим. Срещу г-н Чайка и неговото семейство има подозрения за корупция, чието разследване се спира от него самия.\r\n\t\r\n\tПоддържането на контакти с г-н Чайка не е въпрос на необходим протокол. Справка на страницата на Генералната прокуратура на РФ показва, че – с изключение на Унгария – други страни от ЕС не осъществяват подобни контакти в последните няколко години. Става дума за персонално предпочитание от страна на г-н Сотир Цацаров. В този смисъл, тук не говорим за инцидентен дипломатически конфуз, а за нагла демонстрация на това с кого настоящето ръководство на прокуратурата на Република България намира организационно и ценностно сродство.\r\n\t\r\n\tМакар и в неизмеримо по-малък мащаб, българската прокуратура под ръководството на г-н Цацаров също е превърната в инструмент за потъпкване на върховенството на правото и свободата в страната ни. По думите на председателя на Венецианската комисия тя е изградена по съветски образец и не само не се бори с корупцията, а е източник на корупция. С нейно участие и с нейно съгласие в страната ни се извършват престъпления, все по-често криминално се експроприират активи и се задушава свободата на предприемачеството, осъществява се нарастващ натиск срещу свободата на словото и политическата опозиция.\r\n\t \r\n\tПодобно на г-н Чайка и г-н Цацаров се възползва от сталинския модел на безотчетност на прокуратурата, за да блокира разследвания срещу себе си, свои приближени и свои политически и икономически патрони. Всъщност г-н Цацаров се среща със своя първообраз – и като организация на работата в прокуратурата, и като доминираща организационна култура, и като лични ценности. Тази визита е емблематична за протичащия в страната ни процес на засилваща се ерозия на демократичните институции, укрепване на корупционната дълбока държава и консолидиране на авторитарни властови практики. България е унизена не просто да бъде прокурорска република, но отново да стане 16-а прокурорска република.\r\n\t\r\n\t\"Да, България!\" заявява, че г-н Чайка не е добре дошъл на територията на европейска България и неговото посрещане тук не е от наше име. Това е позорен акт, на който трябва да се противопоставим. Нямаме съмнение, че един ден Русия ще се върне на пътя на свободата, демокрацията и върховенството на правото и тогава тази среща ще бъде поредно петно в отношенията между двете ни страни. Призоваваме всички представители на българската държава, на които предстои да се срещат с г-н Юрий Чайка, да откажат.", "date": "2017.09.17", "title": "\"Да, България\" призова властите да бойкотират визитата на руския генерален прокурор у нас"}
{"url": "http://www.mediapool.bg/karakachanov-otiva-v-makedoniya-news269339.html", "text": "Вицепремиерът и министър на отбраната Красимир Каракачанов заминава в понеделник на официална визита в съседна Македония. Той ще има срещи със своя македонски колега Радмила Шекеринска. След разговорите двамата ще направят изявления пред медиите в Скопие.\r\n\t \r\n\tКаракачанов, който е лидер на националистическата партия ВМРО, известен с провокативния си тон спрямо Скопие, ще посети и казармата \"Илинден\", където ще проследи демонстративно обучение на специалните части.", "date": "2017.09.17", "title": "Каракачанов отива в Македония"}
{"url": "http://www.mediapool.bg/arestuvan-e-vtori-zapodozryan-za-vzriva-v-londonskoto-metro-news269341.html", "text": "Втори заподозрян беше арестуван във връзка с разследването на бомбения атентат в лондонското метро в петък, при който бяха ранени 30 души, съобщи британската полиция в неделя. 21-годишният мъж бил задържан в западното лондонско предградие Хаунслоу малко преди полунощ. Арестът е по силата на британския закон за тероризма, се уточнява в съобщението на полицията.\r\n\t \r\n\tПо-рано в събота британската полиция арестува 18 -годишен младеж в пристанищния град Дувър и обискира сграда в градчето Сънбъри край Лондон във връзка с атентата.\r\n\t \r\n\tОбискиран бе домът на възрастната семейна двойка Пенелопе и Роналд Джонс, които в продължение на 40 години са били приемни родители на над 300 деца, включително 8 бежанци от различни страни.\r\n\t \n\n\r\n\tПрез 2010 г. на церемония в Бъкингамския дворец двамата получават от кралица Елизабет ужба на децата и семейството.\r\n\t \r\n\tПриятелка на Пенелопе и Роналд разказва, цитирана от британски медии, че у семейството неотдавна са живели млади хора на по 18 и 22 години.\r\n\t \r\n\tКъм момента 71-годишната Пенелопе и 88-годишният Роналд са заминали за няколко дни при свои приятели, тъй като полицията е евакуирала както тях, така и жителите на всички домове в съседство с техния, предаде БиБиСи.\r\n\t \r\n\tРайонът Хаунслоу, където бе извършен вторият арест, се намира на около 6.5 км. от Сънбъри.\r\n\tВ петък сутринта на станция \"Парсънс грийн\" в лондонското метро избухна самоделно взривно устройство, поставено в пластмасова кофа. Загинали няма, но 30 човека бяха откарани в болница, основно с изгаряния.\r\n\t \r\n\tВластите обявиха случая за терористичен акт, а впоследствие отговорност за него пое \"Ислямска държава\".\r\n\t \r\n\tОфицери от британската транспортна полиция продължават да патрулират по станциите на метрото в Лондон.\r\n\t \r\n\tРазследващите освен това внимателно проучват данните от камерите за наблюдение в лондонското метро, за да установят кой конкретно е оставил кофата с взривното устройство във вагона и кога е станало това.\r\n\t \r\n\tСлед взрива в петък, който е пети терористичен акт във Великобритания от началото на годината, нивото на терористична заплаха бе повишено от сериозно до критично, което означава непосредствена опасност от нови нападения.", "date": "2017.09.17", "title": "Арестуван е втори заподозрян за взрива в лондонското метро"}
{"url": "http://www.mediapool.bg/danak-gryah-vliza-v-sila-v-tailand-za-tsigarite-i-alkohola-news269342.html", "text": "\"Данък грях\" влиза в сила в Тайланд за цигарите и алкохола. Същевременно се отчита недостиг на тези стоки, след като правителството отправи предупреждения за запасяването с тях, предаде ДПА, цитирана от БТА.\r\n\t\r\n\tЗаради увеличаването на данъчното облагане се очаква цигарите да поскъпнат с до 40 процента, а алкохолните напитки - с до 20 процента според алкохолното съдържание.\r\n\t \r\n\tВластите твърдят, че високият данък ще накара тайландците да консумират по-нискоалкохолни напитки. Противници на мярката обаче отбелязват, че тя ще насърчи хората да използват нелегален алкохол.\r\n\t\r\n\tНовата данъчна схема бе приета миналия месец и влезе в сила от 17 септември. В нея се включват и предмети на лукса като автомобили, парфюми и входни такси в нощни клубове.", "date": "2017.09.17", "title": "\"Данък грях\" влиза в сила в Тайланд за цигарите и алкохола"}
{"url": "http://www.mediapool.bg/detsa-sednaha-v-stola-na-prezidenta-v-denya-na-otvoreni-vrati-na-dondukov-2-news269343.html", "text": "Денят на отворените в президентството привлече много гости, сред които деца, които с радост се редуваха да сядат на стола на държавния глава и да се снимат с него. Президентът Румен Радев посрещна лично първите гости в Гербовата зала на \"Дондуков\" 2 и им обясни, че тук приема делегации от най-високо ниво и държавни глави, както и че в тази зала се връчват ордени. Той показа и залата, в която заседава Консултативният съвет по национална сигурност.\r\n\t \r\n\tСъбитието е част от инициативата Европейски дни на наследството – 2017 г.\r\n\t \r\n\tВ празничния неделен ден, в който се отбелязва религиозният празник \"Вяра, Надежда, Любов\" и освен това е Ден на София, пред сградата на президентството се изви опашка от любопитни граждани.\r\n\t \r\n\t\"В този ден, който ни зарежда с много вяра, надежда и любов, за мен и моя екип е удоволствие да ви посрещна в президентската институция и да ви запознаем с уникалния интериор на тази сграда и основните функции на президента\", обърна се Радев към посетителите.\r\n\t \n\n\r\n\tВицепрезидентът Илияна Йотова посрещна група студенти от Университета по библиотекознание и информационни технологии , ръководени от проф. д-р Мариела Модева. Те са разговаряли с вицепрезидента по актуални теми, свързани с работата на вицепрезидента, както и по теми, представляващи интерес за бъдещите бакалаври, се посочва в съобщението.", "date": "2017.09.17", "title": "Деца седнаха в стола на президента в деня на отворени врати на \"Дондуков\" 2"}
{"url": "http://www.mediapool.bg/sanktsiite-po-zakona-magnitski-veche-sa-privedeni-v-deistvie-news269337.html", "text": "Администрацията на Доналд Тръмп приведе в действие нови санкции по Глобалния закон \"Магнитски\" срещу клептократи и нарушители на човешките права по целия свят. В края на миналата седмица Белият дом предостави правомощия на Държавния департамент и Министерството на финансите на САЩ за налагане на санкции в съответствие със закона, утвърден през декември 2016 г.\r\n\t \r\n\tКакто съобщи в. \"Уолстрийт джърнъл\", коалиция от неправителствени организации от целия свят внесе 15 казуса и поиска американската администрация бързо да се възползва от новите правомощия. Шефове на полицията и службите от Китай до Близкия Изток, украински олигарх и бивш президент на Панама са сред хората, които коалицията иска да бъдат санкционирани по Закона \"Магнитски\", предаде Ройтерс.\r\n\t \r\n\tПървоначалният Закон \"Магтински\" бе утвърден през 2012 г. и бе насочен само срещу руски нарушители на човешките права. В резултат редица московски висши чиновници попаднаха в американски черен списък.\r\n\t \n\n\r\n\tЗаконът за глобалното действие дава правомощия да се забрани издаването на визи и да бъдат блокирани финансови активи на територията на САЩ на чиновници от целия свят, които са уличени в нарушаване на правата на човека, извършване или връзка със \"значителни\" корупционни действия.\r\n\t \r\n\tМакар че ведомствата вече имат право да ползват закона, те не бързат да атакуват никого, отбелязва \"Уолстрийт джърнъл\". Група от над 20 организации, наречена \"Human Rights First\" (Човешките права преди всичко), изпрати писмо до държавния секретар Рекс Тилърсън и финансовия министър Стивън Мнучин с настояване да бъдат наложени санкции срещу дузина лица и организации, които според нея са участвали в изтезания, убийства, сексуално насилие, изнудване и подкупване.\r\n\t \r\n\tГлобалният закон \"Магнитски\" има революционен потенциал, твърди \"Human Rights First\". И пояснява, че законът дава възможност на САЩ да санкционират най-грубите нарушения на човешки права по света и на корумпирани лица, независимо къде се намират.\r\n\t \r\n\tЗащита по този закон потърси укриващият се в Сърбия български банкер Цветан Василев, който дори иска неговият казус да стане първото дело по Глобалния закон. За целта Василев, който е обвинен от българското правосъдие за пране на пари и присвояване в особено големи размери във връзка с фалита на КТБ, нае през август вашингтонската юридическа фирма JWI Inc. срещу 50 000 долара на месец да подготви документи, с които да убеди Вашингтон, че е бил несправедливо очернен и да поиска защита по Закона \"Магнитски\".\r\n\t \r\n\tАдвокат на банкера е американецът Джоузеф Огъстин. В защита на Василев действа и видният американски политик и дипломат Бил Ричардсън. На 13 септември той поиска санкции срещу българския главен прокурор Сотир Цацаров и депутата бизнесмен Делян Пеевски в статия, публикувана в \"Дъ Хил\" - специализирано издание, отразяващо работата на американския Конгрес.\r\n\t \r\n\tПоследният случай на корупция чрез санкционирана от държавата конфискация на успешен бизнес е ярък пример за ръководено от правителството корпоративно рейдърство, което придоби трагично широки размери в много бивши съветски страни като България, пише Ричардъсн.\r\n\t \r\n\tНе е изненада, че България, окачествена от множество международни агенции и организации като \"като най-корумпираната държава в ЕС\", е ключов пример за подлежаща на санкции корупция по Глобалния закон \"Магнитски\", допълва Ричардсън.\r\n\t \r\n\tЗаконът носи името на руския адвокат Сергей Магнитски, който защитаваше интересите на американския инвестиционен фонд Hermitage Capital Management в Русия. Властите в Москва повдигнаха срещу Магнитски няколко криминални обвинения, след като той разкри данъчна измама за 230 милиона долара, ощетила както американския фонд, така и руската държава. По-късно той почина в руски затвор при мистериозни обстоятелства.", "date": "2017.09.17", "title": "Санкциите по Закона \"Магнитски\" вече са приведени в действие"}
