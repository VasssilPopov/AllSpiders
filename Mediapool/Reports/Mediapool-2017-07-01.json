{"url": "http://www.mediapool.bg/stotitsi-poleti-sa-otmeneni-po-moskovskite-letishta-zaradi-losho-vreme-news266067.html", "text": "Отложените полети по московските летища станаха 450, а 41 бяха отменени, съобщи  ТАСС, като се позова на информация от самите аерогари.\r\n\t \r\n\tКъм ранните сутрешни часове на днешния ден отложените полети на \"Домодедово\" бяха 179, а отменените - два. На \"Шереметиево\" са отложени 270 полета, а 39 са отменени. На \"Внуково\" е отложен един полет.\r\n\t \r\n\tВчера Федералната агенция за въздушен транспорт на Русия съобщи за над 130 отложени полета заради лошото време.\n\n\r\n\t \r\n\tПо-рано вчера руското министерство на извънредните ситуации разпространи предупреждение за екстремално усилване на вятъра в Московска област до 19-24 м/с. \r\n\tСнощи в Москва продължи да се сипе силен дъжд, а прогнозата на синоптиците за почивните дни е наблагоприятна.\r\n\t \r\n\tКметството в руската столица съобщи, че през вчерашния ден в някои райони на града за няколко часа са паднали количества дъжд, равни на 70 процента от месечната норма на валежите.", "date": "2017.07.01", "title": "Стотици полети са отменени по московските летища заради лошо време"}
{"url": "http://www.mediapool.bg/po-iskane-na-sash-oon-namalyava-byudzheta-si-za-miroopazvane-news266066.html", "text": "Общото събрание на ООН прие да намали значително бюджета за мироопазващите мисии на организацията. За редуциране на тези средства усилено се бореше правителството на американския президент Доналд Тръмп, макар че исканото от него орязване беше още по-голямо, съобщи Асошиейтед прес.\r\n\t \r\n\tСлед продължителни и разгорещени преговори бюджетната комисия на събранието прие бюджетът за 14-те мироопазващи мисии за започващата от днес нова фискална година да бъде намален до 7.3 милиарда долара.\r\n\t \r\n\tВчера 193-членната Организация на обединените нации прие с единодушие да бъде одобрена сумата от 6,8 млрд. долара. Беше прието обаче да бъдат отпуснати още 500 милиона долара за две мисии, които в момента са в процес на съкращаване - съвместната мисия на ООН и Африканския съюз в суданския регион Дарфур и мироопазващата мисия на Обединените нации в Хаити.\n\n\r\n\t \r\n\tСлед решението на бюджетната комисия американският постоянен представител в ООН Ники Хейли заяви, че това е само началото.", "date": "2017.07.01", "title": "По искане на САШ ООН намалява бюджета си за мироопазване"}
{"url": "http://www.mediapool.bg/ipi-elektronni-targove-za-spravyane-s-koruptsiyata-v-obshtestvenite-porachki-news266055.html", "text": "Непротиворечиво и устойчиво законодателство, борба с корупцията чрез обосновка на всяка обществена поръчка, задълбочена проверка за конфликт за интереси, гражданско наблюдение на процедурите и използване на електронни платформи са основните препоръки на Института за пазарна икономика (ИПИ) за по-добро управление на публичния ресурс.\r\n\tВ периода 2007-2015 г. българските държавни структури са похарчили над 62 млрд. лв. в над 170 000 обществени поръчки. Това показва анализът на данните от  по проект \"Отворени обществени поръчки\".\r\n\t\r\n\tСредно държавата прави по близо 60 обществени поръчки на ден и харчи по 20 млн. лв. публичен ресурс.\r\n\tПрез последните няколко години разходите за обществени поръчки остават стабилни и възлизат на около 8-9% от брутния вътрешен продукт и над 20% от държавните разходи.\n\n\r\n\tНяма значима разлика в харченето чрез обществени поръчки на шестте отделни правителства - две служебни и по две на БСП и на ГЕРБ, включително в коалиции, които управляват в периода 2007 - 2015 г., показва изследването.\r\n\tСпоред него най-големите разходи за обществени поръчки са направени през 2009 и 2013 г. и съвпадат с проведените парламентарни избори за 41-во и 42-ро Народно събрание.\r\n\tБроят на обществените поръчки за доставки е най-голям. По размер най-големи са обществените поръчки за строителство, като повече от половината от средствата по тях са с европейско съфинансиране, показва още проучването.\r\n\t на статистиката за обществените поръчки сочи голямата концентрация на договорите в малка част от изпълнителите - 10% от изпълнителите печелят 71% от поръчките на стойност 85% от сумата на всички подписани договори за периода.\r\n\tКонцентрацията е валидна и за самите възложители - 10% от възложителите възлагат 73% от поръчките на стойност 90% от сумата на всички подписани договори за периода.\r\n\tСред компаниите, които са спечелили най-много и най-скъпи поръчки, са няколко фирми за доставка на лекарствени продукти и медицинска апаратура.\r\n\tНай-скъпите поръчки са за инфраструктурни и транспортни проекти.\r\n\tСред възложителите са всички 265 български общини, а техните поръчки представляват над една четвърт от броя и сумата на обществените поръчки в страната.\r\n\t\r\n\tОбработката на цялата база данни, търсачката и аналитичната работа по проекта дават възможност за прогнозиране на изхода от бъдещи обществени поръчки с определена степен на вероятност. Това се отнася в особено силна степен за някои сектори, в които кандидатите и спечелилите са сравнително малко на брой.\r\n\tРазработеният и приложен модел за прогнозиране на изхода от обявените обществени поръчки може да се провери чрез практиката.\r\n\tТрябва да се има предвид, че определени предприятия могат да изпълняват често обществени поръчки, защото са добри в работата си и/или разполагат със специфични инструменти, машини, умения и мрежа от представителства в страната.\r\n\tВ много случаи, обаче, разпределението на възложените обществени поръчки за анализирания времеви период дава основание да се предполага търговия с влияние и тенденциозно възлагане на обществени поръчки на близки до властта фирми, посочват от ИПИ. От института допълват, че това може да се провери и евентуално докаже само с целенасочени проверки на АДФИ, Сметната палата и съдебната система.\r\n\tРолята на прогнозния модел, разработен от ИПИ, е да сигнализира за подозрителна концентрация на доставчици и изпълнители в обществените поръчки. Колкото по-високата е неговата успеваемост в прогнозите (т.е. сбъдването им) при определени стоки и услуги, толкова по-силна е алармата за възможни порочни връзки и практики, която той излъчва към контролните органи и обществото като цяло.\r\n\t\r\n\tИзследването показва, че публичността и прозрачността на процедурите при обществените поръчки са ключов фактор за противодействие на неефективното харчене и злоупотребите.\r\n\tПрозрачното управление на средствата осигурява възможността обществото да проследява процесите и да насочва и сигнализира на институциите за отстраняването на нередности.\r\n\tКрайният резултат трябва да осигурява получаването на най-качествените стоки и услуги на възможно най-изгодната за данъкоплатеца цена.\r\n\tВъпреки краткото прилагане на новия Закон за обществените поръчки в практиката, вече се установяват някои от слабите звена на въведените принципи за публичност и прозрачност. Нещо повече, дори в законодателството изискванията за прозрачност в някои от етапите на процедурите формално да са спазени, тяхното прилагане невинаги е ефективно.\r\n\tПредвид това изследването се фокусира върху ефективното прилагане на принципите за публичност и прозрачност на всеки етап на процедурите за обществени поръчки - планиране, обявяване, поставяне на изисквания, възлагане, изпълнение, обжалване и отчитане.\r\n\tВ крайна сметка, въпреки че в законодателството публичността и прозрачността са един от водещите принципи при провеждането на обществени поръчки, от практиката става ясно, че манифестирането на принципи или записването им в закон не е достатъчно основание нито за добро законодателство, нито за ефективното му приложение, смятат от ИПИ.\r\n\t\r\n\tОт ИПИ препоръчват всяка една поръчка да бъде обоснована с необходимостта да се купят дадените стоки или услуги по подобие на наскоро въведеното правило за законодателния процес – всеки закон да има обосновка за ефектите, които цели.\r\n\tИнформацията за гражданите за това какво е длъжен да направи изпълнителят да бъде представена кратко на разбираем език, лишен от правни и технически термини.\r\n\tДа се прави и по-задълбочена проверка за конфликт на интереси, препоръчват още от ИПИ.\r\n\tИнститутът предлага и въвеждане на специална санкция за възложителите при неподаване на информация или при заявяване на невярна информация относно съдържанието на данните по обществените поръчки - стойности на договорите, срок на изпълнение, цена на поръчката и др. Така правото на информация на гражданите ще бъде защитено, а принципът на прозрачност при обществените поръчки ще бъде по-добре гарантиран.\r\n\tС цел постигане на по-голяма оперативност при обжалването се предлага Комисията за защита на конкуренцията (КЗК) и Върховният апелативен съд (ВАС) да сезират прокуратурата, а държавното обвинение периодично да отчита резултатите от направените проверки.\r\n\tИПИ иска да се даде възможност гражданите и гражданските организации да могат да обжалват процедурите. По този начин ще се засили гражданският контрол в условията на неработещо правосъдие и нефункциониращи институции, посочват от ЕПИ. В Закона за обществените поръчки са посочени ограничени случаи, при които обжалването спира процедурата по обществена поръчка, така че злоупотребите от разширяването на възможностите за обжалване могат да бъдат сведени до минимум.\r\n\tВ случай на сериозен риск от забавяне на обществената поръчка органът, пред който се обжалва, да има правомощието да извърши всички действия от името на възложителя, предлагат още от ИПИ. Например при обжалване пред КЗК, комисията да може директно да дава указания на възложителя или да извърши необходимото действие - корекция, тълкувание, разяснение и т.н.\r\n\t\r\n\tПо света се прилагат различни практики за борба с корупцията при обществените поръчки, показва изследването на ИПИ.\r\n\tВ Норвегия, САЩ и Германия например се правят консултации и обучения по превенция на корупцията на всички заинтересовани - държавни органи, фирми, граждани, неправителствени организаци. Тези консултации могат да бъдат съпроводени с широка медийна кампания на публично достъпни места за ефекта от корупционното възлагане и изпълнение на обществените поръчки.\r\n\tДруга добра практика е периодична ротация на персонала на различни позиции. Тя се прилага в Германия.\r\n\tДържавните структури следва да публикуват информацията, свързана с обществените поръчки, навременно и пълно. В Мексико е създаден специализиран интернет портал за вписване на всички направени разходи за стоки, услуги и инфраструктурни проекти по всяка една обществена поръчка. В Бразилия гражданите имат достъп до тази информация в реално време, а данните се набират автоматично от информационните системи на институциите.\r\n\tИзпълнението на това задание в България е възможно в контекста на предстоящото изработване на Централизираната автоматизирана информационна система \"Електронни обществени поръчки\".\r\n\tДруга добра практика е участие на гражданския сектор чрез програма за т.нар. \"социални свидетели в ЗОП\". Социалните свидетели могат да бъдат неправителствени организации или граждани, които наблюдават целия процес по изпълнението на отделните обществени поръчки, а участието им е задължително при големи поръчки и поръчки с особен обществен интерес. Подобна практика е въведена в Мексико.\r\n\tИПИ предлага още и създаване на черен регистър за осветяване на лошите практики. Той да бъде към Агенцията за обществените поръчки и в него да се качват злоупотребилите изпълнители в публичните търгове с възможност гражданите да качват снимки от некачествено изпълнение услуги. Подобна практика е въведена в ЮАР. Преди години, при първото спиране на еврофондовете у нас, също беше създаден черен и сив списък, но след това беше премахнат.\r\n\tДруга препоръка е по-качествено нормотворчество и по-малко законодателни промени. Като ефективно средство за справяне с корупцията ИПИ препоръчва да се ускори и процесът на възлагане на обществени поръчки чрез електронни търгове. Мярката е заложена в Националната стратегия за развитие на сектора, но все още не е изпълнена поради пороци в обществените поръчкти за избор на изпълнител.", "date": "2017.07.01", "title": "ИПИ: Електронни търгове за справяне с корупцията в обществените поръчки"}
{"url": "http://www.mediapool.bg/zadarzhani-sa-dvama-rusnatsi-napadnali-politsai-v-sveti-vlas-news266083.html", "text": "Двама руснаци, нападнали полицаи при изпълнение на служебните им задължения, бяха задържани в Свети Влас.\r\n\tТе ще останат в ареста за 72 часа с постановление на районната прокуратура в Несебър, предстои да бъдат определени и постоянните им мерки за неотклонение.\r\n\tДвамата арестувани са 56-годишният Сергей Е. и 36-годишният Евгений Е.\r\n\tПо-възрастният мъж е привлечен като обвиняем за това, че този четвъртък в хотелската си стая е ударил в лицето полицейски служител и му е причинил лека телесна повреда.\r\n\tПо-младият мъж също е обвинен за лека телесна повреда – нанесена на друг полицай, когото е удрял и ритал в гърба.\n\n\r\n\tЕвгений Е. ще трябва да отговаря и за това, че половин час преди \"спречкването” му с полицаите той е счупил елемент от стъклен купол в ресторанта на хотела си, след като хвърлил по него стъклена чаша.", "date": "2017.07.01", "title": "Задържани са двама руснаци, нападнали полицаи в Свети Влас"}
{"url": "http://www.mediapool.bg/irakskite-sili-sa-zavzeli-oshte-kvartali-v-stariya-grad-na-mosul-news266084.html", "text": "Иракските правителствени сили са отвоювали още квартали в Стария град на Мосул няколко дни след като Багдад оповести края на самообявения халифат на \"Ислямска държава\", съобщи Ройтерс.\r\n\t\"Сега ДАЕШ контролира съвсем малко населени райони. Иракските войски напредват в Стария град\", каза говорителят на иракските сили Яхия Расул по държавата телевизия. \"Съвсем скоро ще бъде обявена победа в западната част на града.\"\r\n\tИракските сили са осигурили също безопасни коридори до местата за подслоняване на обкръженото цивилно население, добави той. В четвъртък министерството на отбраната обяви, че е установен контрол над руините на символичната джамия Ан Нури, от която лидерът на ИД Абу Бакр ал Багдади обяви халифата през 2014 г.\r\n\tПри днешните боеве са ликвидирани десетки джихадисти и обезвредени много взривни устройства и пояси с експлозиви, съобщи командирът на федералната полиция Раед Шакер.", "date": "2017.07.01", "title": "Иракските сили са завзели още квартали в Стария град на Мосул"}
{"url": "http://www.mediapool.bg/dvama-balgari-zaginaha-pri-katastrofa-v-turtsiya-news266085.html", "text": "Двама българи загинаха, а други шестима българи бяха ранени при катастрофа в Турция. Това съобщиха от Министерството на външните работи. По-рано турски медии съобщиха, че при пътния инцидент са пострадали общо 10 души.\r\n\tМикробус със софийска регистрация се е блъснал челно с пътнически микробус с турски номера днес на пътя Кония – Караман в Турция. В резултат на тежката катастрофа двама българи са починали.\r\n\tПострадалите в катастрофата българи са транспортирани и настанени за лечение в болници в град Кония. Самоличността на починалите засега не е официално потвърдена.\r\n\tПосолството на България в Анкара е в непрекъсната връзка с роднините на пострадалите в тежка катастрофа в Турция български граждани и им оказва необходимото съдействие.\r\n\tБългарският консул в Анкара Георги Пантелеев ще посети болниците, където са настанени за лечение пострадалите.", "date": "2017.07.01", "title": "Двама българи загинаха при катастрофа в Турция"}
{"url": "http://www.mediapool.bg/minimalnata-pensiya-veche-e-180-leva-news266070.html", "text": "От 1 юли минималната пенсия става 180 лева – с около 20 лев над досегашния й размер от 161.38 лева. Окончателното решение за увеличението й беше гласувано преди дни от парламента. От 1 октомври е предвидена още една стъпка на увеличение до 200 лева.\r\n\tУвеличението ще струва около 100 млн. лева до края на годината и засяга около 800 000 пенсионери.\r\n\tОсвен минималната пенсия, със същите проценти ще се повишат минималните размери и на останалите пенсии за трудова дейност, които се определят в процент от минималната пенсия за осигурителен стаж и възраст.\r\n\tТова са пенсиите за инвалидност поради общо заболяване, пенсиите за инвалидност поради трудова злополука и професионална болест и наследствените пенсии.", "date": "2017.07.01", "title": "Минималната пенсия вече е 180 лева"}
{"url": "http://www.mediapool.bg/nap-zapochva-masirani-proverki-po-moreto-news266071.html", "text": "Над 25 000 данъчни проверки в черноморските курорти започва Националната агенция по приходите (НАП) от 1 юли до края на туристическия сезон.\r\n\tОсновен акцент ще бъде отчитането на обороти и издаването на касови бележки.\r\n\tЗа пръв път през тази година неиздаването на касова бележка се санкционира незабавно със запечатване на търговския обект и глоба. Обектите обикновено остават затворени в продължение на 2 седмици след запечатването.\r\n\tВ проверките ще участват, освен данъчни инспектори, служители на МВР и на Агенция “Митници“.", "date": "2017.07.01", "title": "НАП започва масирани проверки по морето"}
{"url": "http://www.mediapool.bg/estoniya-poe-predsedatelstvoto-na-saveta-na-evropeiskiya-sayuz-news266072.html", "text": "От 1 юли Естония поема за шест месеца председателството на Съвета на Европейския съюз. Страната е председател за първи път, откакто е член на общността. На 1 януари 2018 г. Естония ще предаде председателството на България.\r\n\tС церемония в старата електроцентрала на Талин Естония отбеляза началото на своето първо председателство. Присъстваха всички комисари, начело с шефа на европейската комисия Жан-Клод Юнкер и председателя на Европейския съвет Доналд Туск.\r\n\tЧетири са приоритетите на естонците - отворена и иновативна европейска икономика, сигурна и защитена Европа, дигитализация и свободно движение на данни и приобщаващ и устойчив ЕС.\r\n\tЕлектронното управление е визитната картичка на Естония, която логично поставя в центъра на своето председателство цифровизацията и цифровото общество.\r\n\t\"Не би трябвало, но ще ви призная нещо - аз все още нямам смартфон. Така че не бих могъл да стана премиер на Естония. Това е абсолютно невъзможно. Премиерът на Естония знае това и ми изпрати пощенска картичка, като в XIX век, с която ме покани в Талин. Но въпреки това аз знам, че бъдещето на Европа е дигитално\", каза председателят на ЕК Жан-Клод Юнкер.", "date": "2017.07.01", "title": "Естония пое председателството на Съвета на Европейския съюз"}
{"url": "http://www.mediapool.bg/mesi-skasa-s-ergenskiya-zhivot-galeriya-news266073.html", "text": "Сватбата на годината, сватбата на века или просто сватбата на Меси. Събитието, което се случи снощи в родния град на младоженците Росарио, със сигурност беше едно от най-дългоочакваните напоследък, отбелязват световните медии.\r\n\t260 гости станаха свидетели на заветното \"Да\" между звездата на каталунците Лионел Меси и детската му любов Антонела Рокузо. Сред присъстващите на сватбата бяха голяма част от съотборниците на аржентинеца в Барселона и националния отбор. А техните половинки превърнаха в истински парад на суетата червения килим пред луксозния хотел, в който беше празненството.\r\n\tЖерар Пике и Шакира, Карлес Пуйол с годеницата му, Дани Алвеш, Неймар бяха само част от знаменитостите,които пристигнаха с личните си самолети в Аржентина за дългоочакваната сватба.\r\n\tПо време на приема телефоните бяха забранени, а близо 450 полицаи и бивши агенти на Мосад се грижиха за това нищо да не помрачи първите мигове заедно на младото семейство Меси.", "date": "2017.07.01", "title": "Меси скъса с ергенския живот (Галерия)"}
{"url": "http://www.mediapool.bg/nishto-vazhno-news266074.html", "text": "Тази седмица в България не се случи нищо важно в политиката.\r\n\tВсеки седмичен анализ не би трябвало да надхвърля предходното изречение. Но нито медиите, нито политическата сфера работят по този начин и затова този текст ще достигне почти 800 думи за едното нищо.\r\n\t1) Хората очакват от политиката и медиите да произвеждат всекидневно съдържание. Те плащат данъци и абонамент за телевизия и очакват срещу това – наред с турския сериал и \"Фермер търси под вола теле” – да видят какво политиците са произвели през деня;\r\n\t2) Липсата на такова производство е по-лоша от некачествената продукция. Мълчанието на медиите е сертификат за безполезността и безсилието на властта. Затова по-добре е да има скандал, отколкото медийно мълчание;\r\n\t3) По тази причина случилото се маловажно през деня е политически по-значимо от нещо много по-важно, случило се преди три дена. Скандал с роми в Асеновград от днес е много по-важен от решението да се присъединим максимално бързо към еврозоната от вчера. А този скандал, разбира се, е много, много по-медийно и политически интересен от наистина важен, структурен скандал като “ЦУМ-гейт” от преди три седмици.\n\n\r\n\tЗаради действието на тези принципи, тази седмица българската политика произведе обещания за две разследващи парламентарни комисии – една за НДК и една за самолетите „Грипен”. Също така скандал в Асеновград даде поводи за пореден патриотичен подем, който да оправдае съществуването на патриотични партии и дори присъствието им във властта.\r\n\t– НДК загуби директора си, получи нов, върна си стария, той напусна, и на негово място бе назначен още по-нов, като междувременно този културен институт бе изваден от патримониума на министър Павлова. След всичко това нещата остават такива, каквито си бяха – ремонтните работи ще продължат, а сред културните среди има съгласие, че предният директор е успял да „посъживи” НДК чрез редица важни проекти – клубове, театри и т.н. Както и с изваждането на гащите и сутиените от двореца. Очакванията, че чрез театър и представяния на книги НДК ще е на търговска печалба, са пресилени: а и в крайна сметка трябва ли един \"дворец на културата” задължително да е на самоиздръжка? А дали директорът е ползвал правилно „Лексус” или не едва ли е въпрос за разследваща парламентарна комисия – има достатъчно други институции, които да се произнесат компетентно. Тоест – много шум и нерви за няма нищо;\r\n\t– Едно редовно правителство и парламентарно мнозинство може и трябва да вземе решение за купуването на нов самолет. Странно беше, че служебното правителство (под контрола на президента) започна процедура за купуване на „Грипен”. Ако редовното правителство смята тази сделка за неоптимална (а аргументи в тази посока има), просто трябва да спре процедурата и да купи други самолети, макар и с известно забавяне. Има ли някой, който да се съмнява, че президентът Радев подкрепя сделката за „Грипен” – основно, както той твърди, от ценова и технологична гледна точка (все пак нови самолети). Има ли някой, също така, който да не знае, че цената и новостта на самолетите са само един фактор в един алианс за колективна отбрана, който разчита основно на военната мощ на САЩ. В него може да си по-изгодно защитен (и военно, и политически) с по-стари американски, отколкото с нови шведски самолети. В тази ситуация каква ще е полезната функция на една парламентарна комисия? Точно никаква. “Зироу” (по Цветанов);\r\n\t– Скандалът в Асеновград даде възможност за поизтупване на праха от патриотичния барабан. Също така ВСС и главния прокурор получиха възможност да се заемат с нещо \"наистина важно”, вместо да се опитат да решат тежкия структурен проблем с фактическата безконтролност на прокуратурата у нас. Ето една препоръка от партньорската проверка за прокуратурата от времена незапомнени (тоест от миналата година):\r\n\t \"Считаме, че в името на това да се поддържа общественото доверие в прокуратурата на Република България,… е необходимо да се създаде прозрачна процедура, в случай че в бъдеще главен прокурор бъде обвинен по време на мандата си в извършването на тежко престъпно деяние. Предлагаме в случаите, когато има достоверни доказателства за такива деяния от страна на главния прокурор, в работата по казуса да участва независим и уважаван висш служител от системата на наказателното правосъдие. Поради това нашето предложение е отговорността за упражняването на надзор върху разследването на твърдения за тежки престъпни деяния, извършени от главния прокурор, да се възлага на независимо лице, заемащо висша длъжност в съдебната система извън системата на прокуратурата, което да се подпомага от служители на НСС (предоставени от ръководещия НСС заместник главен прокурор) или от старши полицейски служители от МВР…”\r\n\tТова е \"маловажно” и ВСС не е намерил време за разглеждане или мерки по тези въпроси, дори когато има „достоверни” поводи за подобни разследвания като „Костинброд”, КТБ и “ЦУМ-гейт”. Същевременно ВСС се цупи, че цяла България се смее на обясненията за саморазвиващите се болтове на мерцедесите. ВСС също така намира време за дружески закачки с Лозан Панов, продуцирани от отговорната кална преса.\r\n\tКато цяло – нищо важно. С което думите станаха точно 799.", "date": "2017.07.01", "title": "Нищо важно"}
{"url": "http://www.mediapool.bg/pet-zhertvi-na-zhegata-v-sofiya-news266068.html", "text": "Жегата в столицата взе пет жертви само за няколко часа в събота. Сред тях е и 75-годишен мъж, който решил да тича в парка. 18 души са колабирали вследствие на високите температури, сред които има деца между 13 и 17 години, 30-40-годишни и възрастни, съобщиха от Спешна помощ. От сутринта до обяд са постъпили множество повиквания за сърдечно-съдови проблеми.\r\n\tОт спешния център съветват хората със здравословни проблеми да избягват излизания навън по време на горещините, да пият много течности, да ядат по-лека храна и да избягват консумацията на алкохол. Месо, панирана риба, дюнери и храни, съдържащи яйца, купени от улицата, не са препоръчителни в жегите.\r\n\tАко непременно трябва да излезете или пътувате, за предпочитане е това да става с транспортно средство, разполагащо с климатик.\r\n\tВ събота е пикът на горещата вълна, обхванала България и голяма част от Балканите. На места температурите ще бъдат между 42 и 44 градуса.\r\n\tЧервен код за високи температури е обявен за 17 области на страната в събота. Максималните температури ще са между 38 и 43 градуса.\n\n\r\n\t е в сила за областите . В тези райони времето ще бъде много горещо с максимални температури 41-44 градуса.\r\n\tЗа останалата част от страната - областите , е в сила  за високи температури. На тези места те ще са до 38-41 градуса.\r\n\tПо  температурите ще са малко по-ниски - между 32 и 35 градуса. Температурата на морската вода е 22-26 градуса.\r\n\tВ  ще е слънчево. Ще духа умерен до силен, по най-високите части временно бурен югозападен вятър. Максималната температура на височина 1200 м ще е около 33 градуса, на 2000 м - около 25 градуса.\r\n\tНай-ниските температури през  у нас ще бъдат между 13 и 18 градуса, а най-високите - между 37 и 42 градуса, сочи прогнозата на Националния институт по метеорология и хидрология при БАН.\r\n\tЮли ще започне с предимно слънчево и горещо време. На 2 и 3 юли ще нахлува хладен въздух и температурите ще се понижат значително. Ще се развият гръмотевични бури, ще има и условия за градушки. Около средата и през втората половина от първото десетдневие ще се установи предимно слънчево и сухо време, с развитие на купеста облачност в следобедните часове. По-голяма вероятност за превалявания на отделни места има към 8-9 юли. Температурите ще се повишат и ще бъдат около нормалните.\r\n\tВ началото на второто десетдневие на места ще превали, температурите слабо ще се понижат, но ще останат близки до нормата. През следващите дни времето ще е предимно слънчево и сухо. Около средата и към края на периода ще преминат слабо изразени атмосферни смущения и тогава има по-голяма вероятност за развитие на купесто-дъждовна облачност и краткотрайни валежи на отделни места.", "date": "2017.07.01", "title": "Пет жертви на жегата в София"}
{"url": "http://www.mediapool.bg/tanker-i-tovaren-korab-se-sblaskaha-mezhdu-velikobritaniya-i-frantsiya-news266076.html", "text": "Сблъсък между танкер, превозващ 38 000 тона бензин, и товарен кораб с дължина 220 метра, е станал в нощта срещу събота в протока Па-дьо-Кале между Франция и Великобритания, съобщи Франс прес, като се позова на съобщение на френските морски власти.\r\n\tСитуацията е под контрол, няма ранени, няма риск от замърсяване нито пък са пробити корпусите на корабите. Двата плавателни съда са плавали под флага на Хонконг. Танкерът \"Сийфронтиър\" с дължина 183 метра е бил с 27 души екипаж, а товарният кораб \"Хуаян индевър\", на който нямало товар, е имал 22 души екипаж.\r\n\tПротокът Па-дьо-Кале, известен и като Дувърският проток е един от най-натоварените в света. Дневно там минават над 400 кораба, което е една четвърт от световния трафик. Към тях се добавят и яхтите и риболовните корабчета.", "date": "2017.07.01", "title": "Танкер и товарен кораб се сблъскаха между Великобритания и Франция"}
{"url": "http://www.mediapool.bg/papata-e-uvolnil-kardinal-otgovaryasht-za-katolicheskata-doktrina-news266077.html", "text": "Германският кардинал Герхард Мюлер, крайно консервативният ръководител на органа, натоварен с надзора на католическата доктрина, е бил уволнен от папа Франциск, съобщи ДПА.\r\n\t   \r\n\tШестдесет и девет годишният Мюлер бе назначен за префект на Конгрегацията за доктрината на вярата на 2 юли 2012 г. Вчера Франциск се е срещнал с него и според медийните информации му е казал, че след пет години на поста мандатът му вече е изтекъл.\r\n\t   \r\n\tНовината, публикувана във вестниците \"Стампа\" и \"Месаджеро\", бе съобщена вчера първо от консервативните блогове \"Кориспонденца романа\" и \"Рорате каели\".\r\n\t   \r\n\tДПА не можа да се свърже с пресслужбата на Ватикана за коментар.\r\n\t   \r\n\tГерманският кардинал е смятан за един от най-големите критици на апостолическото насърчение за любовта и семейството Amoris laetitia (от латински, Радостта от любовта) на папа Франциск. В този документ, публикуван миналата година, папата казва, че хората, които са се развели и сключили повторно брак, при определени обстоятелства, може да получат достъп до светото причастие.", "date": "2017.07.01", "title": "Папата е уволнил кардинал, отговарящ за католическата доктрина"}
{"url": "http://www.mediapool.bg/portret-na-makron-stana-obekt-na-parodii-v-sotsialnite-mrezhi-news266078.html", "text": "Официалният портрет на френския президент Еманюел Макрон, който беше представен преди броени дни, моментално стана обект на парадоии в социалните мрежи, отбелязват западни издания.\r\n\tНа официалния портрет Макрон позира в кабинета си с костюм и вратовръзка, подпрял се на бюрото си, а зад него има отворен прозорец, през който се виждат зеленина и небе. От двете страни на прозореца са поставени френското знаме и знамето на ЕС.\r\n\tНа бюрото има часовник, показващ 8.20 ч., два айфона и три книги - \"Червено и черно\" на Стендал, \"Военни мемоари\" на генерал Де Гол, \"Земни храни\" на Андре Жид, превеждана още и като \"Храните на земята\" или \"Плодовете на земята\".\r\n\tВ ”Туитър” стана популярен хаштагът #PoseTonMacron, с който бяха споделени стотици колажи и смешни съпоставки.\r\n\tСред най-интересните пародии на официалния портрет са такива, на които лицето на Макрон е заменено с това на друг френски политик или друга видна личност, като например социалиста Беноа Амон или бившият френски национал и настоящ треньор Зинедин Зидан.\n\n\r\n\tНа една от пародиите през отворения прозорец зад Макрон наднича бившият социалист Манюел Валс, който неотдавна напусна Социалистическата партия, за да се присъедини към парламентарната група на движението на Макрон.\r\n\tВ друга пародия Макрон се е облегнал не на своето бюро, а на това на съоснователя на Национален фронт Жан-Мари Льо Пен. Пародията е озаглавена \"В кабинета на чичо Жан-Мари\".\r\n\tНякои от пародиите са смесица от официалната снимка известни шедьоври на изкуството или филмови плакати, като например \"Матрицата\" или \"Семейство Флинстоун\".\r\n\tВ една от тях Макрон позира на фона на \"Тайната вечеря\" на Леонардо. В друга е вкаран в емблематичната сцена, увековечена в афиша на филма \"Титаник\", в която Кейт Уинслет е разперила широко ръце на носа на кораба сякаш ще полети, Леонардо Ди Каприо я подкрепя. В пародията, вместо Кейт Уинслет, в обятията на Леонардо Ди Каприо е Макрон.\r\n\tВ други пародийни версии на официалната снимка Макрон е на фона на хора по бански на плажа, насред футболни съдии на футболно игрище, пред бара в нощен клуб, или пък държи щанги във фитнес зала или чадър на фона на разразила се буря.\r\n\tВ трети пародии той е в компанията на Уил Смит в кадър от \"Мъже в черно\" или е представен като джедай от \"Междузвездни войни\".", "date": "2017.07.01", "title": "Портрет на Макрон стана обект на пародии в социалните мрежи"}
{"url": "http://www.mediapool.bg/nyu-york-poust-napisa-statiya-ot-3-dumi-za-tuitovete-na-tramp-spri-prosto-spri-news266079.html", "text": "Американският вестник \"Ню Йорк поуст\" публикува статия, посветена на президента Доналд Тръмп, която се състои само от три думи. В материала, озаглавен ”За туитовете на Тръмп”, се казва: ”Спри. Просто спри”.\r\n\tНа своя уебсайт изданието препраща от статията към друга тема, посветена на скандала, който избухна около неотдавнашните постове на Тръмп в Туитър с критики към две водещи от Си Ен Ен.\r\n\tТръмп започна след встъпването в длъжност да използва официалния президентски акаунт в Туитър, но продължава да публикува съобщения на личната си страница в сайта.\r\n\tРепубликанската партия отдава голямо значение на социалните мрежи като средство за информация и комуникация с поддръжниците.\r\n\tПо-рано държавният глава заяви, че без възможността да обявява идеите си публично, той никога не би станал президент. Повечето от публикациите обаче са обект на критика от страна на противниците му.", "date": "2017.07.01", "title": "\"Ню Йорк поуст\" написа статия от 3 думи за туитовете на Тръмп: ”Спри, просто спри”"}
{"url": "http://www.mediapool.bg/tokat-parnoto-i-gazat-poskapvat-ot-1-yuli-news266080.html", "text": "Цените на тока, парното и природния газ за битовите потребители се повишават от 1 юли. Новите цени бяха утвърдени на закрито заседание на Комисията за енергийно и водно регулиране (КЕВР) в събота. Комисията остави за последния момент решението за новите цени, което влиза в сила от днес.\r\n\t\r\n\tСредното увеличение на електрическата енергия за битовите потребители е 1.5%. Крайната цена на тока за битовите клиенти от 1 юли за абонатите на ЧЕЗ поскъпва с 2%, за ЕВН – 1.7%, за Енерго Про – 0.41%.\r\n\t\"В рамките на тригодишен период повишението на цената на електрическата енергия е 2.5%, което прави средногодишно под 1%. Ще направим всичко възможно и в следващите години до пълната либерализация на пазара българските потребители да не чувстват допълнителна тежест\", коментира председателят на КЕВР Иван Иванов.\r\n\t\n\n\r\n\tПо отношение на цената на природния газ за третото тримесечие на годината комисията утвърди повишаване на цената с 1.91%.\r\n\t\"Това повишение касае около 120 големи индустриални предприятия в страната. Що се отнася до крайната цена на битовите потребители, които плащат комплексната услуга, повишението е около 1%. В София повишението е 1.1%\", каза Иванов.\r\n\tТой заяви, че увеличението на цената на природния газ за третото тримесечие на годината е резултат от осреднените стойности на изменение на цените на природните горива на международните пазари - мазут и газьол, както и изменението на курса долар - лев.\r\n\tНовите цени на газа влизат в сила от 1 юли за период от три месеца. Цените на електроенергията са за следващия ценови период от 1 юли 2017 до 30-ти юни 2018 година.\r\n\t\r\n\tКЕВР утвърди и цената на топлинната енергия за различните топлофикационни дружества в страната, считано от 1 юли.\r\n\tТоплофикационни дружества могат да се разделят основно на два вида, съобразно първичния енергиен ресурс: по-голяма част от тях използват природен газ, има и 4 дружества, които използват въглища като първичен енергоносител.\r\n\tЗа тези, които са с носител природен газ, увеличението е около 2%, за София то е малко под 1% или точно 0.98%. Малко по-високо е повишението на цената на топлинната енергия за четирите дружества, които използват въглища, каза Иванов.\r\n\tТой посочи, че средно за всичките топлофикации – на природен газ и на въглища, увеличението е 3%.\r\n\tЗа абонатите на ”Топлофикация Перник” увеличението е 9.31%, за Сливен – 6.04%, за Русе – 8.05%.\r\n\tОтносно цената на електрическата енергия, стана ясно че КЕВР санкционира трите електроразпределителни дружества с 58.3 млн. лв. По предложение на председателя на КЕВР, три работни групи са проверили има ли разлика между планираните и реално извършени инвестиционни разходи на трите електроразпределителни дружества.\r\n\t\"Такива разлики се откриха. Запланувани много по-големи средства и изпълнени много по-малка степен. За да не бъдат по никакъв начин ощетявани българските потребители, защото предвидените инвестиционни разходи са били заложени в предни години, ние налагаме отрицателна корекция в ценовото си решение за трите електроразпределителни дружества”, каза Иванов.\r\n\tТой посочи, че очаква промяна в Закона за енергетиката, с която да се измени статута на НЕК като единствен купувач, което било необходима стъпка за по-нататъшна либерализация на пазара. Иванов допълни, че очаква и разработването на мерки за защита на енергийно уязвимите потребители.", "date": "2017.07.01", "title": "Токът, парното и газът поскъпват от 1 юли"}
{"url": "http://www.mediapool.bg/karakachanov-ako-parlamentat-reshi-shte-se-pregovarya-i-za-f-16-news266081.html", "text": "Парламентът може да реши да се преговаря и за покупката на изтребители Ф 16, каза военният министър Красимир Каракачанов.\r\n\t \r\n\tСпоред него  е въпрос на експертна оценка дали не би било по-редно да се класират всичките оферти и в хода на конкретните, чисто търговски разговори, да се търси подобряване на условията. \r\n\t \r\n\t”Ако парламентът реши,  правителството е длъжно да се съобрази. За мен  най-важното е парите, които българският данъкоплатец е отделил за модернизация на армията, да бъдат похарчени ясно, прозрачно и без капчица съмнения за корупция, схеми, комисионни и други негативни практики”, каза Каракачанов пред Нова телевизия.\n\n\r\n\t \r\n\tНазначеното от президента Румен Радев служебно правителство на Огнян Герджиков прие на едно от последните си заседания класирането на офертите за нов тип изтребител. На първо място бе класирано предложението на шведския консорциум СААБ за нови изтребители \"Грипен\", следвано от това на Италия за \"Юрофайтър\"-и втора ръка. Офертата на Португалия и САЩ за Ф-16 втора ръка пък била декласирана, тъй като не отговаряло на заложените финансови изисквания.\r\n\t \r\n\tПо-рано тази седмица парламентът формира анкетна комисия, която да провери проекта. Освен това депутатите ще трябва и да одобрят покупката на изтребителите, тъй като по закон военните поръчки над  100 млн. лева минават и през парламента.\r\n\t \r\n\tКогато става въпрос за 1.5 млрд. лв., няма нищо лошо парламентът да установи как е взето решението от работната група, каза министърът.\r\n\t \r\n\tТой каза още, че  иска да се разсрочат плащанията за изтребителите за минимум 8 години, но ще се опита да постигне разплащане за дори 10-12 години.\r\n\t \r\n\t”И експертите, и политиците имат различни предпочитания – едните предпочитат Ф-16, другите – ”Грипен”, а трети  - ”Юрофайтър\". Пред мен нито американците, нито шведите, нито италианците са лобирали по един или по друг начин, но през медиите се прави лобизъм за едните или другите”, обясни той. \r\n\t \r\n\t”Според мен разговорът още не е започнал. Ако правителството ме натовари да започна преговори с участниците в конкурса, аз ще се опитам да извоювам максимално добри условия и цени”, добави Каракачанов.", "date": "2017.07.01", "title": "Каракачанов: Ако парламентът реши, ще се преговаря и за Ф-16"}
{"url": "http://www.mediapool.bg/yanka-takeva-e-preizbrana-za-predsedatel-na-sindikata-na-balgarskite-uchiteli-news266082.html", "text": "Несменяемата вече 23 години лидерка на Синдиката на българските учители към КНСБ Янка Такева беше преизбрана в събота на поста. За нея гласуваха 312 от делегатите на конгреса на СБУ, съобщиха от профсъюза.\r\n\t”Благодаря ви за голямото доверие. Ще продължавам да работя всеотдайно, за да мога да оправдая вашето доверие. И се моля Господ да ми даде здраве, за да мога да изпълня обещанията си”, заяви Такева.\r\n\tТя е припомнила, че СБУ е най-големият синдикат в България с около 72 000 членове и е изразила надежда в скоро време той да достигне 100 000.\r\n\tЗа заместник-председател на СБУ е преизбран Красимир Попов, а за председател на Централната контролно-ревизионна комисия - Диана Иванова.\r\n\tЯнка Такева е председател на Синдиката на българските учители от 1994 г. От 1995 г. досега е председател на Националната комисия за работа с жените, младежите, децата и семейството към КНСБ. Член на Националния съвет за закрила на детето към Държавната агенция за закрила на детето.", "date": "2017.07.01", "title": "Янка Такева е преизбрана за председател на Синдиката на българските учители"}
{"url": "http://www.mediapool.bg/evropa-otdade-pochit-na-helmut-kol-news266075.html", "text": "Европа отдаде в събота по безпрецедентен и емоционален начин почит на бившия германски канцлер Хелмут Кол с церемония, организирана в Европейския парламент в Страсбург преди погребението му в Германия, съобщиха световните агенции.\r\n\tХелмут Кол почина на 16 юни на 87-годишна възраст в дома си в Лудвигсхафен, Югозападна Германия.\r\n\tКовчегът с тленните останки на Кол, обгърнат в знамето на ЕС, бе внесен в събота в пленарната зала от осем германски военни. Три венеца с цветя бяха поставени пред него - един с цветовете на германското знаме, един от името на ЕС и един от името на съпругата му с надпис: \"С Любов, Майке\".\r\n\t\"Хелмут Кол бе истински европеец и приятел. Европа му дължи много\", каза председателят на Европейската комисия Жан-Клод Юнкер.\r\n\tБаща на германското обединение и архитект на разширяването на ЕС, Кол управлява Германия 16 години от 1982 до 1998 година. За пръв път в историята си Европейският съюз организира такава церемония по отдаване на почит. Тя е в памет на един от тримата лидери, обявени за \"почетни граждани на Европа\", посочи Юнкер, който е инициатор на събитието. Другите двама са Жан Моне и Жак Делор.\n\n\r\n\t\"Кол справедливо е назоваван не само обединител на Германия, но и архитект на единна Европа, а и на съществуващия днес световен ред\", заяви на свой ред руският премиер Дмитрий Медведев на церемонията в Страсбург.\r\n\t\"Без Хелмут Кол съдбите на милиони, живеещи оттатък Стената до 1990 г., щяха да бъдат напълно различни. Моят също, разбира се\", каза германският канцлер Ангела Меркел. Тя допълни, че се прекланя с благодарност и смирение пред своя политически ментор.\r\n\tБез Хелмут Кол нашето поколение нямаше да бъде тук, заяви френският президент Еманюел Макрон.\r\n\t\"За моето поколение Хелмут Кол е неделима част от европейската история. Без този жизнен опит нямаше да сме тук и да правим това, което правим\", каза 39-годишният Макрон.\r\n\t\"За Франция Кол бе ключов събеседник, важен съюзник, неуморен строител на мостове. Но по-важното е, че беше неин приятел\", допълни президентът.\r\n\tСтотици известни личности, около 20 държавни глави и правителствени ръководители, включително премиерът на България Бойко Борисов, бяха  в събота в Европейския парламент на траурната церемония.\r\n\t\"Един голям европеец! Светла му памет\", написа българският министър-председател в съболезнователната книга на церемонията, съобщи правителствената пресслужба.\r\n\t\"Той ни даде шанс да участваме в нещо по-голямо от самите нас, по-голямо от нашите мандати за власт\", каза бившият американски президент Бил Клинтън.\r\n\t\"Обичах го\", каза Клинтън и посочи ковчега с тленните останки на Кол, покрит с европейското знаме. \"Обичах този човек, защото искаше да създаде свят, в който никой да не доминира. Свят, в който сътрудничеството е по-добро от конфликта. Свят, в който разнородни групи хора вземат по-добри решения от отделните диктатори\", каза Клинтън.\r\n\tСедемнадесет лидери на Европейския съюз присъстваха днес, включително британският премиер Тереза Мей. Испания бе представлявана от бившия крал Хуан Карлос и бившия премиер Фелипе Гонсалес, Италия - от бившия председател на ЕК и бивш премиер Романо Проди, а Португалия - от Жозе Мануел Дурау Барозу, също бивш председател на ЕК и бивш премиер.\r\n\tТленните останки на Кол ще бъдат откарани в германския град Шпайер, където ще е погребението.", "date": "2017.07.01", "title": "Европа отдаде почит на Хелмут Кол"}
{"url": "http://www.mediapool.bg/tramp-vazstanovi-natsionalniya-savet-za-kosmosa-news266069.html", "text": "Президентът на САЩ сформира Национален съвет за Космоса, който ще бъде ръководен от вицепрезидента Майк Пенс. Това стана с указ на Доналд Тръмп, с който на практика се възстановява орган, съществувал до 1993 г., съобщи АП.\r\n\tПо думите на американския президент със сформирането на съвета се изпраща ясно послание към света за лидерската роля на САЩ в Космоса. Тръмп посочи, че изследването на Космоса ще е от полза за икономиката и националната сигурност.\r\n\tСред членовете на съвета ще бъдат държавният секретар, министрите на отбраната, икономиката, транспорта и вътрешната сигурност. В него ще влизат още ръководителят на НАСА, председателят на Съвета на началник-щабовете на въоръжените сили, съветникът по национална сигурност и директорът на националното разузнаване.\r\n\tВ дейността си съветът също така ще черпи идеи от научните среди и водещи фигури в бизнеса.", "date": "2017.07.01", "title": "Тръмп възстанови Националния съвет за Космоса"}
