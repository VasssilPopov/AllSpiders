{"url": "http://www.mediapool.bg/vlak-blasna-zasednala-na-relsite-karutsa-s-kradeni-darva-news274465.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаради удар на влак с изоставена заседнала между релсите каруца с крадени дърва е спряно движението по железопътното направление София – Бургас в района на Казанлък. Инцидентът е станал около 18 часа на около километър от ромската махала \"Казмера”, няма жертви и пострадали, предаде БГНЕС В четвъртък.\r\n\tНеустановен засега от полицията \"водач” на каруцата, натоварена с крадени дърва, се опитал да премине жп линията на нерегламентирано място, но тя заседнала. Мъжът освободил коня от впряга и яздейки го си тръгнал, оставяйки каруцата си на релсите. Така тя била връхлетяна от минаващ влак.\r\n\tНанесени са материални щети по локомотива на влака.", "date": "2018.01.18", "title": "Влак блъсна заседнала на релсите каруца с крадени дърва"}
{"url": "http://www.mediapool.bg/ekoministarat-shte-bade-savetvan-ot-26-ucheni-za-upravlenskite-si-politiki-news274441.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъвет от 26 представители на научната общност и академичните среди от цялата страна ще съветва министъра на околната среда и водите в провеждането на държавната политика по управление и опазване на околната среда, съобщиха от екоминистерството в четвъртък.\r\n\tЗа участие в независимия консултативен орган са поканен ръководители на звена от акредитирани висши училища и от Българската академия на науките. Учредителното събрание е насрочено за петък – 19 януари.\r\n\tЦелта на сформирането на този съвет е значителното засилване на връзките на науката с държавните органи и обществото като цяло, за да бъдат изпълнени целите от управленската програма на правителството по приоритет \"Устойчива политика за здравословна околна среда“, посочват от ековедомството.\r\n\tВ бъдещите си заседания по конкретни теми ще могат да бъдат канени и други представители на научни екипи със знания и опит по съответната тема, за да бъдат вложени потенциалът и компетенциите на най-голям брой представители на научната общност в България.\r\n\tСъветът ще заседава по актуални теми от национално и регионално значение, по които ще предлага становища и анализи с цел взимане на информирани управленски решения и повишаване на обществената информираност за научните аспекти на всеки отделен казус, свързан с опазването на околната среда.", "date": "2018.01.18", "title": "Екоминистърът ще бъде съветван от 26 учени за управленските си политики"}
{"url": "http://www.mediapool.bg/galap-interneshenal-godina-sled-nachaloto-na-mandata-si-radev-zapazva-visokiya-si-reiting-news274436.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървите дванайсет месеца на президента Радев показват устойчиви нива на доверие от около 60 на сто и на недоверие - около и под 30 процента, според \"Галъп интернешънъл\". Това е най-благоприятната като обществено доверие стартова година от времето на старта на Петър Стоянов насам, коментират социолозите в свое изследване, публикувано в четвъртък.\r\n\tИнституцията приключи годината с 56 на сто доверие и 29 на сто недоверие, с което Радев е най-популярната политическа фигура в страната, отбелязват от \"Галъп\".\r\n\tДанните са от ежемесечното измерване на доверието в институцията, в независими национално представителни изследвания от 1992 г. насам, известни като Политически и икономически индекс на \"Галъп интернешънъл\".\r\n\tСоциолозите сравняват Радев с неговите предшественици и отбелязват.\r\n\tНай-неблагоприятна беше началната картина на доверие в мандата на президента Плевнелиев, а най-високи бяха стартовите равнища на доверие при президента Петър Стоянов, коментират от \"Галъп\".\n\n\r\n\tПрезидентите Желев и Стоянов започваха с по-високи нива, но с постоянен спад.\r\n\tПървият мандат на президента Първанов пък почна с доверие от около 50%. Това бе и единственият президент, в когото доверието се покачваше в хода на самия мандат (обикновено доверието спада в хода на мандата). Вторият мандат \"Първанов“ пък започна с по-висок кредит на доверие, но и с бърз спад, посочват социолозите.\r\n\tТе правят уточнението, че автоматичното съпоставяне на отдалечени исторически периоди не е докрай коректен подход и например началото на мандата \"Стоянов\" е било във времена с доста по-голям идеологически градус и амплитуди в общественото мнение.\r\n\tСлед избора на нов президент през есента на 2016 г. доверието започна да се повишава - както обичайно се случва при смени в тази институция, а и при смени в институциите въобще, отбелязват те.\r\n\tПървите месеци на 2017 г. затвърдиха тенденцията на укрепване на доверието. След това нивата на доверие в президентската институция спряха ръста и навлязоха в период на стабилизация около и под 60 на сто положителни оценки и около и под 30 на сто отрицателни, показват данните.\r\n\tСпирането на ръста може да се дължи донякъде и на напреженията между президента и представители на ГЕРБ през годината, но по-вероятно е да става дума за достигане на естествени възможни \"тавани\" на подкрепа, коментират от \"Галъп\".\r\n\tПрезидентската институция се свързва най-вече с личността на президента, но донякъде - и с вицепрезидента. Вицепрезидентът Илияна Йотова има нива на доверие около една четвърт от българите, а недоверието се колебае в стойности между 50 на сто и 60 на сто.Това я нарежда сред политиците със сравнително добри стойности на доверие, посочват от \"Галъп\".", "date": "2018.01.18", "title": "Галъп интернешенъл: Година след началото на мандата си Радев запазва високия си рейтинг"}
{"url": "http://www.mediapool.bg/krupen-uspeh-gdbop-preseche-feisbuk-kontrabanda-na-roman-na-dan-braun-news274440.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавна дирекция \"Борба с организираната престъпност\" е прекратила споделянето във Фейсбук на най-новия роман на Дан Браун, чийто текст бе качен в социалната мрежа веднага след премиерата му на книжния пазар в България, съобщиха от службата.\r\n\tАнтимафиотите са предприели проверка по сигнал на български издател за нарушение на авторските му права чрез незаконно разпространение на книгата \"Произход\" на Дан Браун във Фейсбук. Установено е било и документирано извършеното нарушение на правата на правоносителя, осъществено от потребители на социалната мрежа, тъй като романът е незаконно споделен само няколко дни след издаването му в България.\r\n\t\"Част от потребителите са разпространили книгата срещу доказателство за участие в дарителски кампании\", пише в съобщението на ГДБОП.\r\n\tНарушението вече е прекратено, а материалите по случая са изпратени на Министерство на културата за предприемане на административни мерки срещу лицата, които са го извършили.\r\n\tГДБОП редовно организира акции срещу споделянето на електронни книги в Интернет, но досега не е постигнала забележим успех.\n\n\r\n\tКнигата на Дан Браун \"Произход\" е една от най-продаваните в българските книжарници, въпреки споделянето й в интернет. За разлика от обичайната практика появата на електронните книги да излизат в мрежата няколко месеца по-късно след хартиеното издание, този път романът на Дан Браун бе достъпен във Фейсбук веднага.\r\n\tВ последните месеци бе затворена фейсбук групата \"Безплатни електронни книги\", но потребителите й вече се ориентираха към други групи с подобни имена, в които се качват стотици електронни книги за общо споделяне.", "date": "2018.01.18", "title": "Крупен успех: ГДБОП пресече \"фейсбук контрабанда\" на роман на Дан Браун"}
{"url": "http://www.mediapool.bg/es-i-turtsiya-planirat-sreshta-na-visoko-ravnishte-v-sofiya-ili-bryuksel-news274438.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският съюз и Турция планират среща на високо равнище в края на март, съобщи германският в. \"Велт\", позовавайки се на свои източници в Брюксел.\r\n\t \r\n\tПредполага се, че в преговорите ще участват турският президент Реджеп Тайип Ердоган, председателят на Европейската комисия Жан-Клод Юкер, председателят на Европейския съвет Доналд Туск, председателят на Европарламента Антонио Таяни, както и българският премиер Бойко Борисов, чиято страна е ротационен председател на ЕС.\r\n\t \r\n\tСпоред \"Велт\" мини срещата на върха може да се състои или в Брюксел, или в София. Сред темите, които вероятно ще бъдат обсъдени, се споменават борбата с тероризма, енергетиката, миграцията, студентският обмен.\n\n\r\n\t \r\n\tВ началото на януари външният министър Екатерина Захариева съобщи, че подобна среща може да се състои, въпреки че не е предвидена. \r\n\t \r\n\tВ началото на годината премиерът Бойко Борисов се срещна с турския президент Реджеп Тайип Ердоган и пое ангажимент да посредничи за нормализиране на отношенията Турция-ЕС.\r\n\t \r\n\tОтношенията между Анкара и много от страните в ЕС се влошиха, след като в Турция беше направен опит за държавен преврат. \r\n\t \r\n\tВ ЕС обвиниха Турция в потъпкване на гражданските права, а Анкара упрекна Брюксел, че не изпълнява двустранните ангажименти.\r\n\t \r\n\tЕдно от ключовите свързващи звена между Турция и ЕС остава споразумението за бежанците.", "date": "2018.01.18", "title": "ЕС и Турция планират среща на високо равнище в София или Брюксел"}
{"url": "http://www.mediapool.bg/premierat-se-kalne-za-pirin-shte-se-stroi-samo-lift-dori-toaletna-ne-mozhe-news274420.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов се зарече, че в Пирин няма да си строи нищо, освен втори лифт, каквито са исканията на протестиращите срещу решението на кабинета от 28 декември, разрешаващо строителство на ски съоръжения и водохващания в 48% от територията на националния парк. заяви Борисов в демонстрационно изказване преди правителственото заседание в четвъртък, а вицепремиерът по туризма Валери Симеонов и екоминистърът Нено Димов потвърдиха, че решението било само за втори лифт и за нищо друго.\r\n\tНикой обаче не отвори дума за  за изменения в плана за управление на Национален парк \"Пирин\", които, по думите му, да гарантират това, което казва Бойко Борисов - \"нито едно борче за втория лифт\". Предложението му касае само и единствено изграждането на втората кабинка и не отваря вратата за бъдещо строителство на ски писти и съоръженията към тях, както прави измененият от правителството на 28 декември план.\r\n\tБоян Петров предлага да се запазят досегашните забрани за строителство в Пирин, добавяйки изключение само за втория кабинков лифт и уточнявайки, че водохващанията ще са само за питейни нужди на селищата в района, но не и за изкуствен сняг. Това според него ще реши и исканията на банскалии и скиорите за втори лифт и ще гарантира опазването на околната среда от други строежи.\r\n\tУверенията на премиера и министрите му дойдоха часове преди насрочените за 18 януари вечерта поредни протести в 25 града в България и в чужбина срещу нови ски строежи в Пирин.\r\n\t\n\n\r\n\t\"Вчера в европарламента имахме много доброжелателни хора, подкрепа. Поел съм ангажимент към \"Зелените\". Важно е да знаят, че по-зелено правителство от нашето няма. Ще забраним движението на автомобили нагоре, така че няма да е нужно да се поддържа пътят, да се осолява и да гинат дървета. Това е нашата позиция, много точна, ясна и зелена. Не става въпрос нито за хотел, тоалетна не може да се направи, чайна не може да се направи\", заяви Борисов пред министрите.\r\n\tСамо преди ден премиерът  , че е \"зелен човек\" и увери: \"\r\n\t\r\n\tЕкоминистърът Нено Димов повтори в четвъртък, че оспорваното от природозащитниците решение на правителството за промяна на плана за управление на парк \"Пирин\" разрешава строежи само на ски съоръжения върху буферната зона, която е 2 процента то територията на парка.\r\n\t\"Естествено, нито една керемида не може да бъде построена извън спортната и съпътстващата техническа инфраструктура. Нещо повече, ако погледнем целия парк \"Пирин\" и грижата, която държавата полага за него, през последните години прирастът на гора е много сериозен. На практика ние сме може би една от малкото страни в Европа, в която имаме прираст на природни ресурси, така че от тази гледна точка може да се каже, че това е точно таказаяви Димов.\r\n\t\"При всички положения ще направим преглед и на дърветата около пътя\", обеща още Нено Димов по повод казаното от премиера.\r\n\tПо думите му колите замърсяват много повече околната среда.\r\n\t\r\n\tСлед това думата взе вицепремиерът Валери Симеонов: \"Не има ефект от движението, а има една просека унищожени дървета, която е по-голяма от евентуалната бъдеща, която ще се прави за новия лифт. Ще се прави един единствен нов лифт, нищо друго няма да се прави там. Добре е това да го казваме, да го повтаряме, за да не се спекулира. Никакво строителство няма да има, защото и законът, и планът за управление го забранява. Най-малко ние ще позволим нарушение на закона. Точно обратното, законът ще бъде спазен\"\r\n\tОт друга страна, трябва да се даде възможност и на зимния туризъм в този курорт да не бъде задушаван повече от ограничените възможности за транспортиране на туристите, смята вицепремиерът, който е сред най-големите привърженици на новото ски съоръжение и дори оглави протеста на банскалии в София миналата седмица в подкрепа на намеренията на концесионера \"Юлен\".\r\n\t\r\n\t\"Съвсем отговорно сме взели това решение, ще го прокараме. Имаме и пълното съгласие и идеен проект и от страна на инвеститора, на концесионера, изцяло в рамките на решението, което сме взели\", увери още Валери Симеонов.\r\n\tБойко Борисов го подкани да се срещне с екозащитниците, за да говори с тях. \"Това е нашата позиция – много точна, много ясна, много зелена. Изцяло свързана с опазване на околната среда. Единствената ни цел е този ангажимент, който имаме към хората в Банско, Разлог, туристическия бранш, да улесним качването на скиорите, сноубордистите и всички останали в планината и да намалим замърсяването от пътя\", коментира министър-председателят.\r\n\tЗасега обаче нито Борисов, нито министрите му казват защо не приемат корекциите на плана за Пирин, предложени от Боян Петров, които гарантират обещанието, че ще се строи само втори лифт, който да помогне за извозването на скиорите в планината, за да се съкратят опашките.\r\n\t\r\n\tИзявленията на премиера и министрите му бяха направени часове преди новите масови протести в защита на Пирин, които всеки следващ път се разрастват. Освен в София, демонстрации ще се проведат още в Пловдив, Варна, Бургас, Велико Търново, Благоевград, Пазарджик, Плевен, Русе, Велинград, Габрово, Казанлък, Свиленград, Свищов, Сливен, Смолян, Стара Загора, Трявна, Хасково, както и в Лондон, Берлин, Виена, Прага, Сидни, Оксфорд и Хамбург.\r\n\tОсновните искания остават непроменени: отмяна на спорното решение на правителството от 28 декември, разрешаващо строителство на ски съоръжения и водохващания в 48% от територията на националния парк; оставка на екоминистъра Нено Димов, прокарал решението с активното съдействие на Валери Симеонов и Красимир Каракачанов; обявяване на реалния собственик на концесионера \"Юлен\" АД и международен одит на концесията.\r\n\tОчакванията на организаторите са това да са най-масовите прояви в защита на Пирин от 28 декември насам. За последно на 11 януари природозащитници протестираха в около 20 града у нас и в чужбина като в шествието в София участваха над 8000 души. След това демонстрация имаше на 14 януари в столицата, но тя не бе толкова масова.\r\n\t\r\n\tПротест съпътстваше и правителственото заседание сутринта, напомняйки за стоте въпроса, изпратени от коалиция \"За да остане природа в България\" преди повече от месец. Те се отнасят до нередности в предложението за промяна на концесионния договор на ски зона Банско, но все още по тях липсват отговори.\r\n\tНяма отговор и на писмата до председателя на парламента Цвета Караянчева, премиера Бойко Борисов, президента Румен Радев и до управителя на БНБ с искане да се обяви кой е истинският собственик на ски концесионера \"Юлен\", след като миналата седмица представител на дружеството каза, че социално слабият кипърец Георгиус Георгиу е само номинален собственик на акциите, а българските институции знаят кой е притежателят им.\r\n\tМеждувременно Асоциацията на организациите на българските работодатели се обяви срещу протеста в защита на Пирин, настоявайки за продължаване на инвестициите в ски туризма. Според работодателите недоволството на различни екоорганизации спира инвестиционни намерения за стотици милиони. В позицията си те заявяват, че \"не може референдуми като този в Трън и Генерал Тошево да \"решават\" съдбата на икономиката\".", "date": "2018.01.18", "title": "Премиерът се кълне за Пирин: Ще се строи само лифт, дори тоалетна не може"}
{"url": "http://www.mediapool.bg/kamarata-na-obshtinite-odobri-zakonoproekta-za-brekzita-news274434.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "Камарата на общините одобри законопроекта за Брекзита"}
{"url": "http://www.mediapool.bg/obyavena-e-gripna-epidemiya-i-v-pazardzhik-news274439.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗдравните власти обявиха грипна епидемия и в област Пазарджик. Заболеваемостта е 255 на 10 000 души. Пазарджик е втората област, в която е обявена грипна епидемия след Перник.\r\n\tУчениците ще са в грипна ваканция от 19 до 23 януари включително. Пикът на грипа в областта се очаква следващата седмица.\r\n\tПроверка е показала, че 30% от учениците в областта са болни.\r\n\tВъв вторник лекари и специалисти ще заседават отново и ще решат дали ваканцията на учениците да се удължи и след 23 януари.\r\n\tПри обявена грипна епидемия се прекратяват женските и детски консултации, отлагат се и плановите операции.\r\n\tПик на заболеваемостта в цялата страна се очаква в края на януари.", "date": "2018.01.18", "title": "Обявeна е грипна епидемия и в Пазарджик"}
{"url": "http://www.mediapool.bg/yutyub-obyavi-voina-na-klipovete-s-poglashtane-na-kapsuli-za-prane-news274442.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСайтът Ютюб (YouTube) предприема стъпки за спиране на видеоклиповете, в които тинейджъри поглъщат капсули за пране, съобщават от компанията.\r\n\tТака нареченото , започна миналата година, като шега в интернет. Но докато  на странни облози не криеха непосредствена опасност, то сегашното явление заплашва здравето и живота на участниците.\r\n\tЛекарите предупреждават, че новата мода е много опасна, тъй като перилният препарат в капсулите е отровен и може да причини големи здравни проблеми на \"смелчаците\". Първите признаци на отравянето са повръщане и разстройство. По-големи количества водят до затруднено дишане и до прием в спешното отделение на някоя болница.\r\n\t\"Правилата на Ютюб забраняват съдържанието, което има за цел да насърчи опасни дейности, които представляват риск за здравето\", се казва в изявление на сайта. \"Ние работим за бързото изтриване на видеоклиповете, които са отбелязани с тагове или в името си съдържат съответните ключови думи\".\r\n\tВидеата се премахват от сайта, а потребителят или каналът получават наказание, което може да доведе до закриване на профила. Клипове, които информират и предупреждават за опасностите, свързани с новата мода, все още са разрешени.\r\n\tКомпанията \"Тайд\", произвеждаща шарените капсули също предприе мерки за информиране на младежите, чрез медиите и социалните мрежи.", "date": "2018.01.18", "title": "Ютюб обяви война на клиповете с поглъщане на капсули за пране"}
{"url": "http://www.mediapool.bg/strahovita-burya-vrahletya-holandiya-i-chasti-ot-germaniya-news274432.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландия и северозападната част на Германия отново бяха връхлетени от ураганна буря, която парализира движението там. Поривите на вятъра в епицентъра на бурята \"Фредерике\" достигнаха скорост 140 км/ч. В четвъртък бе съобщено, че четирима човека са загинали – трима в Холандия и един в Германия.\r\n\tСтихията прекъсна железопътния и въздушния транспорт, повали дървета, събори покриви и преобърна няколко десетки автомобила по магистралите.\r\n\tВ Германия бяха спрени всички влакове, пътуващи на дълги разстояния, както и много от регионалните.\r\n\tНад 300 полета бяха временно отменени на летище Шипхол в Амстердам, което е едно от най-натоварените в Европа. Две от трите зали за заминаващи пътници бяха затворени, след като вятърът е отнесъл покривни панели от терминала.\r\n\tЗимната буря тази нощ ще премине от запад на изток през Германия и ще достигне Полша.\n\n\r\n\tТя предизвика бурни ветрове във Великобритания в сряда през нощта и в четвъртък сутринта. Стотици хиляди домове останаха без ток.\r\n\tВетровете изкорениха дървета и събориха ограда в зоопарк, в резултат на което един вълк е избягал, но шест часа по-късно е заловен невредим, предаде БиБиСи.\r\n\tВ Германия, където бурята бе наречена \"Фредерике\", синоптиците предупредиха хората да не излизат навън, а много училища бяха затворени.\r\n\tНационалният жп оператор Дойче Бан прекрати превозите в Северен Райн-Вестфалия, в съседната провинция Райнланд - и Долна Саксония, след което бяха спрени всички жп превози на дълги разстояния, както и някои вътрешни полети.\r\n\tВ Дуисбург бе включена аварийна сирена, предупреждаваща хората да стоят на закрито.\r\n\tПотребители на Туитър публикуваха в мрежата снимки на преобърнати камиони и изкоренени дървета, някои от които са паднали на жп линии.\r\n\tХоландските власти съобщиха, че въздушните железопътни електропроводи са били увредени от вятъра, както и част от релсите.", "date": "2018.01.18", "title": "Страховита буря връхлетя Холандия и части от Германия"}
{"url": "http://www.mediapool.bg/tramp-tvardi-che-ne-e-promenyal-vazgledite-si-za-stenata-s-meksiko-news274444.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп заяви, че позициите му по изграждането на предложената от самия него стена по южната граница не се е променяла и че Мексико ще плати за стената, било пряко или непряко, предадоха Асошиейтед прес и Ройтерс.\r\n\t \r\n\t\"Стената си е Стената, не се е променяла или развивала от първия ден, в който я замислих\", заяви Тръмп в серия туитове тази сутрин. Тя ще бъде платена, пряко, непряко или чрез дългосрочни плащания от Мексико, което има абсурдният търговски излишък от 71 милиарда долара със САЩ\".\r\n\t \r\n\t\"Стената за 20 милиарда долара е \"дребна сума\" в сравнение с това, което Мексико печели от САЩ\", добави Тръмп, подчертавайки, че \"НАФТА е лоша шега!\"\n\n\r\n\t \r\n\tПредставители на Демократическата партия, които се срещнаха вчера с началника на канцеларията на Тръмп Джон Кели заявиха, че според него има райони от границата, където не е необходима стена, а Тръмп не знаел това, когато правел предизборните си обещания.\r\n\t \r\n\tСега президентът написа в Туитър, че част от стената няма да бъде плътна и че \"никога не е имало планове тя да се строи в райони, където има природна защита като планини, пустини или опасни реки или води\".", "date": "2018.01.18", "title": "Тръмп твърди, че не е променял възгледите си за стената с Мексико"}
{"url": "http://www.mediapool.bg/v-60-uchilishta-v-stranata-zanyatiyata-sa-spreni-news274443.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗанятията в 60 училища в страната са спрени. Причините са, повреди в отоплителната инсталация, прекъснато електрозахранване или висока заболеваемост, съобщиха от Министерството на образованието и науката.\r\n\tОчаква се утре броят на училищата в принудителна ваканция да се увеличи, тъй като в четвъртък в област Пазарджик беше обявена грипна епидемия и децата няма да са на училище от 19 до 23 януари.\r\n\tВ грипна ваканция са децата от 40 училища в област Перник за 18 и 19 януари. Заради лошо време и влошена пътна обстановка в 3 училища в област Сливен са прекратени занятията на 18 януари. Те са в няколко села в община Твърдица. В област Смолян заради лошото време са затворени 2 образователни институции - в селата Момчиловци и Смилян. Заради липсата на ток са спрени занятията в едно училище в област Разград, едно в Софийска област, две в област Стара Загора.\r\n\tЗатворени училища има още в областите Пловдив, Добрич и Пазарджик, а причините са лошото време и непроходимите пътища.", "date": "2018.01.18", "title": "В 60 училища в страната занятията са спрени"}
{"url": "http://www.mediapool.bg/pentagonat-zayavi-che-ne-sazdava-pogranichna-ohrana-v-siriya-news274437.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "Пентагонът заяви, че не създава погранична охрана в Сирия"}
{"url": "http://www.mediapool.bg/doverieto-na-sveta-vav-vodachestvoto-na-sasht-e-spadnalo-do-rekordno-nisko-ravnishte-news274446.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "Доверието на света във водачеството на САЩ е спаднало до рекордно ниско равнище"}
{"url": "http://www.mediapool.bg/protesti-v-polsha-v-zashtita-na-pravoto-na-zhenite-na-abort-news274435.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "Протести в Полша в защита на правото на жените на аборт"}
{"url": "http://www.mediapool.bg/politicheskiyat-kasting-na-slavi-trifonov-shte-se-provede-v-parvite-dni-na-fevruari-news274445.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИнтервютата за работа с кандидатите за политици, подали документи до Слави Трифонов, ще започнат през февруари. Това обяви водещият на \"Шоуто на Слави\" в ново писмо до медиите.\r\n\tКастингът за политическия проект на Трифонов обаче няма да се излъчва в телевизионния ефир на бТВ, където продължава да тече \"Шоуто\". Вместо това - той ще бъде предаван на живо в онлайн среда.\r\n\tРазговорите ще се проведат на 2, 3 и 4 февруари.\r\n\t\"Аз и моите колеги от Инициативния комитет за провеждането на Референдума, решихме да ви покажем други хора - различни от сегашните политици. Образовани и доказали качествата си. Хора, които могат да представляват България и всички нас в съвсем друга светлина. Да бъдат политиците, които заслужава една модерна и цивилизована държава\", се казва в писмото на Трифонов.\r\n\tТой посочва, че от началото на инициативата е получил запитвания от общо 3 777 души: \"Хора от различен пол и възраст. Хора, завършили различни университети, включително и най-престижните в света. Хора с изумителна биография\".\r\n\tНай-искрено изразявам огромната си благодарност и уважение към всеки един от тях. Държа да отбележа и че почти всички българи, които са на върха в световни университети, като преподаватели, или българи, които имат много успешен бизнес из целия свят, почти всички от тези българи се съгласиха заедно да проведем събеседването с желаещите да участват в подобен проект\", казва още той.\n\n\r\n\tТрифонов припомня и референдума, който организира, но този път не отправя нито заплахи към парламента, нито искания. Въпреки че първоначалните му анонси бяха в тази посока.\r\n\t\"С всеки изминал ден става все по-ясно, че политическата класа и начинът, по който тя се избира в нашата Родина, са нещо архаично, неспособно, зациклило, корумпирано и има нужда от брутална промяна. Между другото така пожелаха над 2 милиона и половина от българските избиратели чрез законен Референдум. Предполагам сте много щастливи от това, че България е председател на Съвета на ЕС, но дали това по някакъв начин ви кара да се чувствате по-добре, се съмнявам\", отбелязва Трифонов.\r\n\tАнонсът за политическия проект на Слави Трифонов беше направен през септември 2017 г. Малко след това водещият обяви, че ще търси \"талантливи, квалифицирани и морални българи\", които могат да управляват страната.\r\n\tДо момента не е обявено категорично дали ще се прави партия, ако има такава – какво ще е името й, какви ще са политическите й възгледи, както и откъде ще дойде финансирането за нея.", "date": "2018.01.18", "title": "Политическият кастинг на Слави Трифонов ще се проведе в първите дни на февруари"}
{"url": "http://www.mediapool.bg/tilarsan-sasht-ostavat-v-siriya-zaradi-islyamska-darzhava-iran-i-asad-news274422.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканската армия ще остане в Сирия, докато джихадистката групировка \"Ислямска държава\" бъде напълно разгромена, но и за да противодейства на иранското влияние и в крайна сметка да помогне за прогонването на президента Башар Асад, заяви държавният секретар на САЩ Рекс Тилърсън, цитиран от Франс прес.\r\n\t\"От ключово значение е, в интерес на националната ни сигурност, да запазим военно и дипломатическо присъствие в Сирия\", каза Тилърсън в Станфорд, Калифорния, в реч за американската политика по отношение на конфликта.\r\n\tВоенната мисия ще запази приоритетната си цел да се предотврати възможността ИД отново да набере сила, каза държавният секретар и призова да не се допуска същата грешка като през 2011 г., когато преждевременното изтегляне от Ирак позволи на Ал Каида да оцелее в страната, а после да мутира, давайки живот на групировката \"Ислямска държава\".\r\n\tСпоред Тилърсън оттегляне на САЩ би осигурило на Иран златна възможност да заздрави още повече позициите си в Сирия, където Техеран вече присъства, подкрепяйки режима на Асад. \"Трябва да се уверим,че решаването на този конфликт няма да позволи на Иран да се доближи до голямата си цел - да контролира района\", изтъкна той.\r\n\tВ речта си Тилърсън за първи път направи връзка между американското присъствие и необходимостта да се постигне оттегляне на Башар Асад. \"Пълно изтегляне на американските военни на този етап би помогнало на Асад да продължи да тероризира собствения си народ\".\n\n\r\n\tДържавният секретар отбеляза, че трайното американско присъствие ще помогне също на легитимните местните цивилни власти да управляват отговорно в освободените от ИД райони. Подчертавайки многократно, че Асад трябва да се оттегли, Тилърсън за пореден път заяви, че САЩ няма да дадат и долар за възстановяване на районите, контролирани от режима в Дамаск, и призова съюзниците да направят същото.\r\n\tМеждувременно Пентагонът успокои Турция, че не създава нова армия или погранична охрана в Сирия, след като Анкара реагира остро на плановете на САЩ да обучат бойци, включително сирийски кюрди, за нуждите на вътрешната сигурност, предаде Ройтерс.\r\n\tСАЩ продължават да обучават местните сили за сигурност в Сирия. Целта на обучението е да се гарантира сигурността на хората, напуснали родните си места, при завръщането им в опустошените им общности, посочи в комюнике Пентагонът.\r\n\tИзключително важно е да не се допусне групировката \"Ислямска държава\" да се върне в освободените райони. Не става въпрос за нова армия или погранични сили, отбеляза военното министерство на САЩ.\r\n\t\"Тревогите на Турция са законни. Оставаме напълно прозрачни за Турция по отношение на усилията ни за победа над ИД в Сирия и запазваме ангажимента си към съюзника ни в НАТО и неговите антитерористични усилия\", допълни Пентагонът.", "date": "2018.01.18", "title": "Тилърсън: САЩ остават в Сирия заради \"Ислямска държава\", Иран и Асад"}
{"url": "http://www.mediapool.bg/tramp-obyavi-svoite-nagradi-za-falshivi-novini-news274423.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп обяви дългоочакваните си \"награди за фалшиви новини\", предаде Франс прес.\r\n\tПо традиция той направи това в профила си в Туитър, който се превърна в запазена марка на управлението му. Тръмп публикува линк към \"наградените\" на сайта на Републиканската партия, който не издържа на масовия интерес и блокира почти веднага.\r\n\tНяколко часа по-рано двама сенатори от собствения му лагер разкритикуваха остро непрестанните му нападки срещу медиите.\r\n\tСред \"лауреатите\" бяха обичайните мишени на американския държавен глава Си Ен Ен, в. \"Ню Йорк таймс\" и \"Вашингтон поуст\", както и телевизия Ей Би Си, сп. \"Тайм\" и \"Нюзуик\". Сюжети на телевизия Си Ен Ен заемат четири от единадесетте места в списъка на Тръмп.\r\n\t\"2017-та беше година на настървена пристрастност, на непочтено медийно отразяване и на безсрамни фалшиви новини. Проучванията показаха, че над 90% от информацията за президента Тръмп в медиите е негативна\", се посочва в увода към списъка.\n\n\r\n\tСред удостоените попадна дори и носителят на Нобелова награда за икономика за 2008 г. и автор на статии за \"Ню Йорк таймс\" Пол Кругман, който \"в деня на съкрушителната историческа победа на президента Тръмп каза, че икономиката никога няма да е съвземе\", докато днес САЩ са в цъфтящо икономическо здраве, твърдят републиканците.\r\n\tВ списъка присъства и смущаващата грешка на журналист ветеран от телевизия Ей Би Си, Брайън Рос, който беше отстранен за четири седмици, след като погрешно съобщи, че Тръмп е инструктирал съветника си Майкъл Флин да се свърже с емисари на Кремъл преди избирането си през ноември 2016 г.\r\n\tВеднага след публикуването на списъка, Тръмп написа в Туитър второ, по-положително послание: \"Като изключим изопаченото и непочтено медийно отразяване, има и много чудесни журналисти, които уважавам, и много ДОБРИ НОВИНИ, с които американците могат да се гордеят!\"", "date": "2018.01.18", "title": "Тръмп обяви своите \"награди за фалшиви новини\""}
{"url": "http://www.mediapool.bg/parlamentat-shte-obsazhda-vota-na-nedoverie-na-23-yanuari-news274424.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНародното събрание ще проведе извънредно пленарно заседание на 23 януари с единствена точка в дневния ред – обсъждане на вота на недоверие, внесен от 80 депутати от БСП.\r\n\tТова решиха народните представители в четвъртък по предложение на председателя на парламента Цвета Караянчева.", "date": "2018.01.18", "title": "Парламентът ще обсъжда вота на недоверие на 23 януари"}
{"url": "http://www.mediapool.bg/nad-50-dushi-zaginaha-pri-pozhar-v-avtobus-v-kazahstan-news274425.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетдесет и двама души загинаха при запалване на автобус в Казахстан в четвъртък, предаде ТАСС, като се позова на местните власти.\r\n\tВ превозното средство е имало общо 57 човека – 55 пътници и двама шофьори. Само петима пътници успели да се спасят.\r\n\tНационалността на жертвите все още се установява. Трагедията е станала на пътя Самара-Шимкент в северозападната Актюбинска област.", "date": "2018.01.18", "title": "Над 50 души загинаха при пожар в автобус в Казахстан"}
{"url": "http://www.mediapool.bg/yordan-tsonev-bulgaria-se-nuzhdae-ot-nov-tip-upravlenie-ne-stani-da-sedna-news274426.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПодобно на своя почетен лидер Ахмед Доган, ДПС смята, че България се нуждае от нов тип управление и затова няма да участва във формулата, изповядвана от БСП – \"стани да седна\".\r\n\tТова стана ясно от думите на зам.-председателя на ПГ на движението Йордан Цонев в четвъртък пред Нова телевизия по повод внесения от левицата вот на недоверие към правителството.\r\n\t\"Твърде много различия има между ДПС и БСП. Ние нямаме еднаква визия нито за бюджета, нито за данъците. Ние сме партии с различна политическа физиономия. Това е безспорен факт\", заяви Цонев с уточнението, че с колегите му ще подкрепят вота, но със свои мотиви.\r\n\tПровалът на борбата с корупцията е аргумент, който използват социалистите, а не ДПС, подчерта депутатът.\r\n\t\"Когато нямаш подготвен радикално нов вариант за управление, няма нужда да предлагаш на българските граждани същото политическо меню с други изпълнители. В последните 10 години България се нуждае от сериозни реформи във всички сфери. Констатират го всички партии, но никой не го прави. Няколко кабинета не успяха да направят тези реформи\", добави Цонев.\r\n\tТой обаче не коментира факта, че именно ДПС играе активна роля при блокирането на всеки опит за по-радикална съдебна реформа, включително и при орязването на конституционните промени, довело до оставката на бившия правосъден министър Христо Иванов при предишния кабинет на Бойко Борисов.\n\n\r\n\t\"Когато се съберат две партии с несъвместими програми, те не правят дълбоки реформи. Програмите на ГЕРБ и на националистите са несъвместими на 50%. Нашата програма с тази на БСП – също. Ние сме управлявали с БСП и сме управлявали неуспешно в голямата си степен – щом не можахме да реформираме системите\", посочи още Цонев. \r\n\tПо думите му ДПС било опозиция на правителството, \"най-малкото защото в него участват националисти, но не само заради това\".\r\n\t\"Никак не е нужно опозицията да е единна. Единни трябва да са партиите в управлението. Това, че БСП внася вот на недоверие, и че ние ще го подкрепим с други мотиви, няма значение. Важното е недъзите на това управление да бъдат казвани и ако могат – да бъдат коригирани\", допълни депутатът, подминавайки обстоятелството, че ДПС гласува заедно с ГЕРБ всички приоритетни за управлението законопроекти.\r\n\tСамо преди ден двете формации гласуваха заедно и законопроекта на Цонев и Делян Пеевски срещу т.нар. вторично разграбване на фалиралата Корпоративна търговска банка.\r\n\tПомолен да коментира антиправителствените протести в защита на Пирин, зам.-шефът на ПГ на ДПС заяви: \"Ние смятаме, че трябва в рамките на разумната екология да се даде възможност гражданите да упражняват ски спорта. Аз не мога да разбера как в Австрия всеки курорт може да има по 300 километра писти и по 80 лифта, а пък ние да имаме един и това да пречи на екологията\". \r\n\t\"ДПС ще работи за това да се ускори процесът на интеграция на страните от Западните Балкани и да се ускори процеса на диалог с Турция. На Балканите няма място за етно-национализъм\", каза още Йордан Цонев по отношение на един от основните приоритети на БЪлгария в рамките на европредседателството.", "date": "2018.01.18", "title": "Йордан Цонев: България се нуждае от нов тип управление, не \"стани да седна\""}
{"url": "http://www.mediapool.bg/razberete-umishleno-ni-podludyavat-news274427.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНали не искате иракски бежанци от третия пол да изнасилват децата ви в тоалетните? Или утре жена ви, между фризьорката и шопинга, да мине през хирургията и да си смени пола? Или пък някой очарователен еврочиновник да разколебае сексуалната ориентация на гордите ви политици? В такъв случай бързо се подреждайте в редиците на българските популисти!\r\n\t \r\n\tМислех си, че вече нищо не може да ме изненада, но идиотизмът около Истанбулската конвенция надхвърли всичко познато. Един мой студент преди време брилянтно преименува Патриотичния фронт на \"Параноичен фронт\", но сега до тях се наредиха \"автентично\" десни, та даже вкупом българските социалисти.\r\n\t \r\n\tПараноя.bg\n\n\r\n\t \r\n\tПараноя - това е психическо разстройство. При него болният развива крайна подозрителност, която го кара да открива следи от заговор срещу ценната си персона в наглед безобидни неща. Някой го погледнал особено, после чул шушукане зад гърба си, а след това мистериозно му спрял за две минути интернетът. Страдащият от параноя обикновено не е глупав - в сюжетите, които въображението му изгражда, има логични вериги, но те са толкова дълги и малко вероятни, че в един момент го отпращаме към психиатър.\r\n\t \r\n\tДа, възможно е някой ден иранец или иракчанин от третия пол да изнасили някого (впрочем, кого точно изнасилва човек от третия пол - може би такъв от четвърти, от пети?). Но как точно Истанбулската конвенция ще предизвика това крайно невероятно събитие? И започват логически връзки - има в текста една тайна думичка, която злонамерен еврочиновник ще преобърне наопаки, после Сорос ще подкупи някой управник, който пък ще се окаже от третия пол… И ето как неусетно стигаме до училищната тоалетна.\r\n\t \r\n\tПроблемът с параноята, както знаем, е в това, че всеки разумен аргумент срещу уж ужасния заговор се превръща в елемент от Плана. Значи ако министри опитват да обяснят, че в Конвенцията няма нищо различно от казаното (сиреч, борба срещу насилието над жени), те автоматично стават брънка от заговора и колкото повече отричат, толкова повече се самоизобличават (и ако аз тук пиша този текст, непременно се каня да предложа брак на Доналд Туск). Затова болният няма защо да се убеждава рационално: успокояват го с лекарства или каквото там знае медицината.\r\n\t \r\n\tРаботата е в това, че днес обществата ни все повече се управляват посредством целенасочено масово влудяване; както военните разработват биологически оръжия, така в политиката явно имат на въоръжение психиатрични такива. И това отдавна - поне от лова на вещици насам. Днес обаче - след рухването на авторитетите на църква, интелектуалци, наука, държава - работата е наистина неудържима. Наричат го \"фалшиви новини\", но може би трябва да преосмислим това понятие. Защото рядко става дума за фалшиви илюзии, фалшив оптимизъм, фалшив смисъл на живота. Не, заразяват ни със страхове, подозрения, истерии, омрази.\r\n\t \r\n\tВижте например как кафявите медии посрещат протестите срещу продажбата на Пирин на офшорна компания - хората били платени от конкуриращи швейцарски ски-предприятия. До десет хиляди човека само в София! Добре са се охарчили явно. Възможно ли е изобщо? Ами вероятността е може би с няколко милионни по-голяма от това да ни изнасили иранец от третия пол. Нали криминалните сериали са ни научили на тази желязна логика: гледай кой има полза. Имат ли полза швейцарците от това да няма втори лифт? Имат. Пари имат ли? Имат. Върви, че опровергавай.\r\n\t \r\n\t\"Лудост за 7 милиона\"\r\n\t \r\n\tАко продължа с психиатричните метафори, гражданите целенасочено се превръщат в социопати - агресивни, импулсивни, лишени от морална оценка и способност да разбират другия. Затова и така лесно се подменят обвиненията срещу онези, в чиито морални основания социопатът не може да вникне - ту им плаща Сорос, ту Юнкер, ту са комунисти, ту бизнесмени. Самото това прескачане на омразата от една на друга тема е част от медийното заболяване.\r\n\t \r\n\tПодобна социопатска реакция произведоха и около бежанската вълна. Такива фобии преживяхме навремето и при влизането в ЕС и в НАТО, а още по-преди - около \"връщането\" на турските имена, когато Кърджалийски окръг аха да бъде окупиран от съседите. Но развитието на социалните мрежи направи технологията за поболяване на публиката далеч по-ефикасна. Ако получиш произвеждащо тревожност съобщение от близък, който вече е психясал, много вероятно е да психясаш и ти. Има един френски термин - \"лудост за двама\". При нея става дума за психическо разстройство вътре в двойката, при което болестта на единия се усилва от тази на другия. При нас май ситуацията е \"лудост за 7 милиона\".\r\n\t \r\n\tПростото обяснение на това, което става, е политическо. Обединени параноици опитаха бързо да отклонят вниманието от това, че бяха разкрити като лобисти на безработния Георгиус от Кипър. Мозъците на БСП пък май са опасно изложени на руските тролове. Въпросът е защо тази технология успява, защо ѝ се хващат иначе нормално изглеждащи, понякога дори образовани наши съграждани? Малко усилие трябва, за да прочетем споменатата Конвенция и да се убедим какво има и какво няма в нея; нищо не пречи да се информираме и за строителния балон в Банско, който очаквано се пукна - през последните десет години виждаме срив на цените на квадратен метър от 1300 на 350 евро; ако щете, отрезвяващ ефект би имало да се огледаме и да проверим дали наистина сме заляти от бежанци-нашественици, които са променили ДНК-то ни. Но като че ли нещо се е случило с обществото ни. Хората са се разбунтували не само срещу авторитетите, но и срещу самите факти. Гледайте си работата, ще мисля каквото ми е кеф!\r\n\t \r\n\tНе е само България\r\n\t \r\n\tПроблемът, впрочем, не е само български. Току-що излезе изследване на фондация \"Жан Жорес\" за вярата в конспиративни теории при една по-стара демокрация, каквато е тази във Франция. Резултатите потресоха изследователите. И допускам, че ако направим подобно изследване в България, ще се потресем и ние.\r\n\t \r\n\t55% от французите вярват, че Министерството на здравеопазването, в съучастие с фармакологичните компании, крие от гражданите истината за вредните последствия от ваксините. За 32% СПИН-ът е биологично оръжие, изплъзнало се от американските лаборатории. Една четвърт смятат, че тайни общества управляват планетата. Също толкова са убедени, че ни изпращат бежанците, за да бъде подменено населението на Европа. 20% вярват, че следите от самолетите са химикали, с които ни пръскат, за да намалят световното население. 18% са креационисти - тоест, отричат еволюцията и вярват, че Бог бил създал живите същества преди около 10 000 години. До 16% са намалели последователите на конспиративната теория, че американците не са стъпвали на Луната. И накрая - специалната награда за 9-те процента французи, които вярват, че Земята е плоска и че учените, които твърдят друго, ни лъжат и мамят.\r\n\t \r\n\tЩе кажете - наивни хора, трябва да бъдат образовани. Но работата е там, че информационната машина усилва тези потресаващи мнения. Медиите и особено дигиталните платформи печелят именно от това - от слухове, небивалици, яростни спорове. Дори когато разобличавате подобно твърдение, пак им правите трафик. Как се управлява общество, превърнато в лудница? - ще попита някой. Ами може би много лесно. Вероятно точно поради тази причина се извършва това подлудяване на гражданите - за да ги направят по-управляеми.\r\n\t \r\n\tРазпад. А след разпада?\r\n\t \r\n\tНе знам дали в тази разпадаща се публичност \"демокрация\" е дума, която все още има смисъл, но въпреки това ще упорствам. Главното при нея е доверието. Не абсолютно, безкритично, наивно, но все пак доверие, здравословно доверие. Онова доверие, което хората са имали помежду си хилядолетия наред и което им е помагало да оцелеят. Доверие в думите, във фактите, в първия план. Днес ние разобличаваме властта, тя разобличава гражданите, работниците подозират бизнесмените, пациентите не вярват на лекарите и накрая всички заедно подозират медиите. Така публичният живот се обезсмисля. Превръща се в подвеждащ декор. А от тук до диктатурата има само една стъпка. Е, тогава пък всички подозрения може би ще са се сбъднали и болният най-после ще намери покой.", "date": "2018.01.18", "title": "Разберете: умишлено ни подлудяват"}
{"url": "http://www.mediapool.bg/dogovorat-s-makedoniya-vliza-v-sila-sredi-v-bsp-vidyaha-probiv-na-makedonizma-news274428.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът ратифицира в четвъртък с единодушие договора за добросъседство с Македония, който трябва да изчисти спорните въпроси между двете страни и да открехне малко повече вратата на Скопие към Европейския съюз. Въпреки заявената политическа воля, изпълнението на договора ще е истинско предизвикателство като най-сериозното изпитание е формирането на обща комисия, която трябва да изчисти спорните въпроси в историята.\r\n\tБългарското правителство обяви договора за дипломатически успех и в пленарната зала той бе подкрепен от 186 депутати без нито един глас против. Въпреки това заместник-председателят на НС Валери Жаблянов от БСП го определи в лично качество за \"политическо, геополитическо търгашество\" и призова да спрат фанфарите.\r\n\tСпоред него той стъпва върху македонизма, защото признава съществуването на два отделни народа, на два езика, поне азбуката остава обща.\r\n\tС подобни аргументи, но в обратна посока, срещу договора в Македония се обяви близката до Русия опозиционна партия ВМРО ДНМЕ. Въпреки съпротивата й в началото на седмицата и македонският премиер ратифицира документа.\r\n\tВицепремиерът и външен министър Екатерина Захариева коментира след ратификацията, че притесненията в част от опозицията съвпадат с тези на опозицията в Македония и че в югозападната ни съседка \"очевидно вече антибългарската кампания не печели избори, което ни дава надежда, че това ще бъде трайна политика“.\n\n\r\n\tВъншният министър се ангажира редовно да информира парламента за изпълнението и напредъка по разпоредбите на този договор.\r\n\t\r\n\tДепутатът от ГЕРБ Пламен Манушев коментира, че договорът ще даде възможност на всички, които се чувстват българи в Македония, да го кажат свободно, да не се страхуват, че са българи.\r\n\t\"Днес е исторически ден за България. Само преди 26 години в този парламент държавата ни е признала Македония като независима държава“, заяви той.\r\n\tСпоред него договорът дава възможност и да спре антибългарската пропаганда в Македония.\r\n\t\"Нашите народи, които в миналото са били един, ще продължат да бъдат такива и договорът дава възможност за това. Договорът не е предателство, а исторически пробив в отношенията между два братски народа“, посочи Пламен Манушев.\r\n\t\r\n\tЗа разлика от колегата си Жаблянов бившият външен министър Кристиан Вигенин (БСП) приветства договора, но призова за внимание.\r\n\t\"Трябва да сме много внимателни, защото съм уверен, че в момента Македония следи внимателно какво говорим от тази трибуна и с каква нагласа пристъпваме към ратификация на този договор“, каза той.\r\n\tВигенин посочи, че политическата промяна в Скопие е направила възможно подписването на този договор. Той отбеляза, че експерти, учени, политици са разсъждавали над всяка дума в него.\r\n\t\"От нас зависи как четем този договор и дали в него виждаме възможности, бъдеще за нашите отношения или пропаст\", коментира той.\r\n\tСпоред Вигенин договорът дава добра основа за двустранните отношения.\r\n\tТой призова съставътт на бъдещата комисия между двете страни да бъде внимателно подбран, балансиран, съгласуван с по-широки кръгове, включително с парламента, \"за да сме сигурни, че самата комисия, поне от българска страна, няма да се превърне в препъни камък, а там ще се търсят конструктивните решения в интерес на историческите факти и на историческата истина\".\r\n\tИмрен Мехмедова от ДПС отбеляза, че договорът е пробив в отношенията между двете държави.\r\n\tПо думите й пред двете близки и приятелски страни се открива перспектива за преодоляване на натрупаните недоразумени, подозрения и враждебност.\r\n\t\r\n\tМилен Михов от \"Обединени патриоти\" коментира от своя страна, че днес не е време за фанфари, но не е и време за униние - днес е време за разумно и с достойнство ратифициране на договора.\r\n\t\"Този договор ерозира, пропуква Берлинската страна на Балканите, той е удар срещу това, което наричаме македонизъм, като идеология и доктрина, разделяща и противопоставяща хората в Република България и в Република Македония\", заяви той.\r\n\tМихов също посочи, че българските експерти в мултидисциплинарната комисия трябва да бъдат добре подготвени и тя да защити истината.\r\n\t\r\n\tДоговорът стъпва върху Декларацията за добросъседство, подписана през 1999 година от премиерите Иван Костов и Любчо Гергиевски. Сега записаното в нея влиза официално в международното право. Предвиден е и междуправителствен механизъм, който да следи изпълнението на договора.\r\n\tТой въвежда термина \"обща история\" и предвижда да бъде формирана съвместна мултидисциплинарна експертна комисия по исторически и образователни въпроси на паритетна основа. Тя трябва да бъде създадена до три месеца след влизането в сила на договора, като в него не е посочен точен механизъм за формирането й.\r\n\tОбщата комисия трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни.\r\n\tДвете държави поемат ангажимент да предприемат и ефективни мерки за предотвратяване на недобронамерена пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения.\r\n\tСофия поема ангажимент да помогне на Скопие в евроатлантическата му интеграция. Двете страни ще работят и за активизиране на контактите между местните власти и гражданите.\r\n\tДвете страни заявяват, че нямат и няма да предявяват териториални претенции една към друга и поемат ангажимент да не предприемат, насърчават и подкрепят действия от неприятелски характер и да не позволяват територията им да бъде използвана от организации и групи, които имат за цел извършването на подривни, сепаратистки и други действия, които са заплаха за мира и сигурността.", "date": "2018.01.18", "title": "Договорът с Македония влиза в сила, среди в БСП видяха пробив на македонизма"}
{"url": "http://www.mediapool.bg/tsatsarov-initsiira-promeni-v-izdirvaneto-na-osadeni-news274429.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАпелативните прокуратури в страната започват проверка за това каква ефективността и в какви срокове се извършва издирването на престъпници с влезли в сила ефективни присъди, но неприведени в затворите.\r\n\tТова е разпоредил в четвъртък главният прокурор Сотир Цацаров, съобщи пресцентърът на държавното обвинение.\r\n\tПроверката ще продължи до началото на февруари, когато трябва да бъдат готови докладите от всички апелативни райони в страната. Те ще съдържат \"информация за общия брой на образуваните изпълнителни преписки с наложено наказание \"лишаване от свобода\" и \"доживотен затвор\", по които не са издирени и задържани осъдените с влезли в сила присъди, информация за датата на изпращане за привеждане в изпълнение на съдебния акт на съответните ОЗ \"Охрана\" при МП или ОДМВР, както и датата на получаването на уведомлението, че осъденият не е издирен\".\r\n\tОсвен това обвинителите ще анализират кореспонденцията между прокуратурата, МВР и правосъдното министерство в тези случаи, както и дали своевременно се изготвят европейски заповеди за арест или искания за екстрадиция, когато има данни за местонахождението на бегълците.\r\n\tВъв връзка с тази кампания Цацаров лично ще организира срещи с професионалното ръководство на МВР и главна дирекция \"Охрана\" в МП \"за набелязване на конкретни действия по подобряване на издирвателната дейност при привеждане в изпълнение на наказанията \"лишаване от свобода\" и \"доживотен затвор\".\n\n\r\n\t\"Ще бъде обсъдена необходимостта от изготвяне на предложения на законодателни промени за повишаване срочността и ефективността на действията по изпълнение на съдебните актове, както и промени, целящи недопускане на осъдени лица с влезли в сила присъди да се отклонят от изтърпяване на наказанията и да останат ненаказани\", завършва съобщението на прокуратурата.\r\n\tИнициативата на главния прокурор очевидно е в изпълнение на собствените му предложения, които той направи пред парламентарната вътрешна комисия преди седмица. Тогава председателят на комисията Цветан Цветанов свика извънредно заседание, на което бяха изслушани Цветанов, главният секретар на МВР Младен Маринов и зам.-вътрешният министър Красимир Ципов. Поводът бяха убийствата на семейството в Нови Искър и на близкия до ГЕРБ бизнесмен Петър Христов, разследванията по тях и евентуалните мерки за недопускане на подобни тежки престъпления до края на европредседателството.\r\n\tКакто е известно, за шесторния разстрел в Нови Искър прокуратурата обвини рецидивиста Росен Ангелов, който се оказа издирван близо 9 години заради влязла в сила негова 8-годишна присъда за блудство с малолетно момиче.\r\n\tПо този повод шефът на главна дирекция \"Национална полиция\" Христо Терзийски докладва пред депутатите, че през миналата година за издирвани 317 души с мярка \"задържане под стража\", като са задържани 386 души. Разминаването в цифрите се дължи на \"натрупвания\" през годините. През м.г. са търсени и 511 човека с влезли в сила ефективни присъди, а задържаните са 529 души. По отношение на бегълците от затвора, той посочи, че през м.г. са издирвани 41, а откритите са 46.\r\n\tВ тази връзка Терзийски лансира отдавно известната идея на МВР да може да ползва специални разузнавателни средства (СРС), телефонни разпечатки и трафични данни от интернет за издирване на укриващи се от закона. В момента службите могат да проследяват и подслушват законно комуникациите само на заподозрени в престъпления, но не и на такива, които се издирват, защото имат влезли в сила присъди или са избягали от затвора. Цацаров пък предложи издирването на хора с влезли в сила присъди вече да се прави от МВР, а не от \"Съдебна охрана\" към правосъдното министерство.\r\n\t\"Министерството на правосъдието няма правомощия по закон, а и няма капацитет да издирва лица. Може само да потърси лицето на съответния адрес, да установи, че го няма и след това да обяви пред МВР. Губи се много време. Мисля, че тази функция трябва да се прехвърли към МВР, защото то може веднага да предприеме мерки по издирване, а \"Изпълнение на наказанията\" само да отвежда лицата до затвора\", обясни преди седмица главният прокурор.\r\n\tМалко по-късно в четвъртък говорителят на главния прокурор Румяна Арнаудова коментира, че \"принципно\" държавното обвинение подкрепя предложението на МВР за промени в Закона за СРС-тата и Закона за електронните съобщения, които да позволят на службите да издирват бегълци от правосъдието със секретни способи. Конкретните законодателни идеи обаче ще се обсъджат след приключването на проверката, разпоредена от Цацаров.\r\n\tПо думите на Арнаудова до четвъртък около половината прокуратури в страната, отговарящи за изпълнения на наказанията, са изпратили обобщени данни, според които над 500 души с влезли в сила ефективни присъди в момента са в неизвестност.", "date": "2018.01.18", "title": "Цацаров инициира промени в издирването на осъдени"}
{"url": "http://www.mediapool.bg/vss-podkrepi-betoniraneto-na-sadebnata-nomenklatura-news274430.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПленумът на Висшия съдебен съвет гласува в четвъртък за запазване на т.нар. \"вечни началници\" в съдебната система. Това са апаратчици, които изкарват голяма част от своята кариера като шефове на съдилища и прокуратури. Особено сериозен е този проблем в съда.\r\n\tПозицията на ВСС е по повод делото пред Конституционния съд (КС), образувано по искане на главния прокурор Сотир Цацаров. Основният закон постановява, че шефовете в съдебната система имат петгодишен мандат с право на повторно назначаване. Така написан, текстът е доста неясен и до средата на миналата година ВСС го тълкуваше в полза на „вечните началници“. Съдебният съвет приемаше, че те имат право на два мандата на една и съща позиция, а след това и на трети ръководен мандат, ако бъдат сложени някъде другаде.\r\n\tПрез октомври Съдийската колегия на ВСС блокира репродуцирането на номенклатурчиците, като реши, че магистрат има право на общо два ръководни мандата за цялата си кариера. Това провокира главният прокурор да иска тълкуване от Конституционния съд. В своята позиция до КС Цацаров защити репродуцирането на номенклатурата. Сега Пленумът на ВСС очаквано защити тази позиция на Цацаров.\r\n\tГлавният прокурор твърди, че конституцията не поставя пречки магистрат да получи трети ръководен мандат, ако е назначен на различно място.\r\n\tПо време на дебата в четвъртък ВСС трябваше да избира между три различни варианта. Най-радикалният бе за плътно следване на конституционния текст - само два шефски мандата за цялата кариера. Само трима членове на ВСС подкрепиха този вариант.\n\n\r\n\tВторият вариант бе, че магистратите имат право на два ръководни мандата, но след това трябва да направят прекъсване преди да бъдат издигнати отново за шефове. Четирима членове на ВСС подкрепиха това предложение.\r\n\tНеобходимото мнозинство от 11 гласа обаче получи вече изказаната позиция на Цацаров пред Конституционния съд – два шефски мандата в един орган и след това трети и четвърти на някое друго място. Двама членове на ВСС гласуваха против и трите варианта.\r\n\tЗаради нарояването на т.нар. съдебна номенклатура през 2004 г. в конституцията бе записано, че шефовете в съдебната система се назначават за срок от пет години с право на повторно назначаване.\r\n\tПревратното тълкуване на конституцията създаде някои тежки прецеденти. Най-емблематичният пример е със съдия Цветанчо Трифонов, който буквално през цялата си кариера е бил само началник. Той започва ударно кариерата си и почти от стажант в съда в Кнежа е избран за него шеф. На този пост се задържа цели 19 години. После става шеф на съда в Козлодуй, а предишният ВСС го избра за втори шефски мандат там. Така Трифонов ще навърти 29 години началнически стаж в система и ще се пенсионира, без да е бил редови магистрат.\r\n\tДруг пример на много по-висока позиция е съдия Ванухи Аракелян, която стана председател на Окръжен съд – Варна през 2004 г. и от тогава досега е само шеф. Понастоящем е началник на апелативния съд в града.\r\n\tПо време на сегашния дебат във ВСС Георги Кузманов от прокурорската колегия защити \"вечните началници\" с аргумент, че е безсмислено да се похабява техният административен капацитет. Олга Керелска от съдийска колегия му отговори, че идеята на конституцията е да ограничи постоянното заемане на ръководна длъжност. Атанаска Дишева от съдийската колегия напомни, че ако човек постоянно е шеф на съд, то в един момент той ще се изчерпи и това ще доведе до негативни последици.\r\n\tВ позицията си до КС Съюзът на съдиите в България се обявi за ограничаване на шефските мандати до два за цялата кариера на даден магистрат. Според организацията конституцията ясно посочва двата мандата като пределна граница.\r\n\t \r\n\t\"Разбирането, че невъзможността за заемане на повече от два последователни мандата се премахва при преместване от един в друг орган на съдебната власт, почива на схващането, че ръководител на Районен съд-Троян и ръководител на Районен съд-Карлово са различни длъжности. Считаме, че това разбиране е концептуално погрешно. Водещи при определяне на една длъжност следва да са функциите, които ще се изпълняват, а не мястото, на което ще бъдат изпълнявани\", се казва в позицията на ССБ.\r\n\t \r\n\tОрганизацията цитира изказванията на вносители на конституционния текст през 2004 г.. От тях се разбира, че законодателят е имал намерение да ограничи до два шефските мандати в съдебната система, а не да отвори широко вратата за \"вечните началници\" в системата.", "date": "2018.01.18", "title": "ВСС подкрепи бетонирането на съдебната номенклатура"}
{"url": "http://www.mediapool.bg/voenni-helikopteri-stavat-lineiki-i-pozharni-news274431.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството смята да използва военните хеликоптери за линейки и пожарни. Премиерът Бойко Борисов разпореди във вторник машините да бъдат преоборудвани, за да изпълняват новите задачи.\r\n\t\"Имаме хеликоптери, които може да станат изцяло за Бърза помощ. Имаме хеликоптери, които може да ги преоборудваме за горски пожари. Ще ги карат военните, така че хем ще натрупват допълнителни летателни часове, хем ще тренират, хем в същото време ще вършат работа и ще спасяваме човешки животи. Имаме я техниката. Не е нужно да се купуват нови хеликоптери\", заяви Борисов по време на правителственото заседание в четвъртък.\r\n\tБорисов поема ангажимент правителството да намери средства за поддръжката на хеликоптерите, които към момента не летят.\r\n\tВ отговор вицепремиерът и военен министър Красимир Каракачанов казва, че първо трябва да се направи финансова сметка колко ще струва ремонтът на хеликоптери, които сега не се ползват.\r\n\t\"Наистина има достатъчно техника, с която може да задоволим и нуждите на здравеопазването, на МВР по отношение на пожари и други бедствия, при които се използват хеликоптери. Работи се по въпроса\", допълва министърът.\n\n\r\n\tВъпреки оптимизма на Борисов е много съмнително дали правителството ще намери средствата и дали идеята на Борисов ще се окаже рентабилна.\r\n\tЗаради липсата на средства за поддръжка от 12 налични машини \"Кугър\" летят само 3 и тази ситуация е от години.\r\n\tВ момента не летят и трите транспортни самолети \"Спартан\", които често са ангажирани в донорски ситуации или други животоспасяващи операции.\r\n\tЗа гасенето на пожари армията от години разчита на старите съветски хеликоптери Ми 17, които са базирани в авиобазата \"Крумово\".\r\n\tЗа тяхната поддръжка са необходими далеч по-малко средства, но през последните години на няколко пъти се оказваше, че трябва да се правят спешни поръчки, за да се осигурят поне две машини, които да са в състояние да летят.", "date": "2018.01.18", "title": "Военни хеликоптери стават линейки и пожарни"}
{"url": "http://www.mediapool.bg/ek-obvini-rusiya-che-vodi-dezinformatsionna-kampaniya-news274433.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "ЕК обвини Русия, че води дезинформационна кампания"}
{"url": "http://www.mediapool.bg/ipi-okolo-23-ot-bulgaria-e-ikonomicheska-pustinya-news274447.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалко над една трета от територията на България е покрита от 20-те икономически центъра, в които се произвежда 86% от продукцията на страната. С други думи - около две трети от страната е, образно казано, икономическа пустиня с изключение на неголям брой оазиси, в които се генерират останалите 14% от продукцията у нас. Това показва проучването на  – \"Икономическите центрове в България\", осъществено с помощта на фондация \"Америка за България\" и представено в четвъртък.\r\n\tИкономическото райониране не се покрива с административното деление на страната. Отсъствието на останалите райони от картата не означава, че в тях няма икономическа активност, инвестиции и перспективи за развитие, уточниха авторите на изследването Десислава Николова, Адриан Николов, Петър Ганев и Явор Алексиев.\r\n\tЦелта на проучването е оформянето на успешни инвестиционни дестинации. Това, което се вижда, е че на юг икономическите центрове са свързани с \"топла връзка\" по между си посредством магистралите \"Тракия\" и \"Марица\" и преливат един в друг, докато на север са отделни острови, поради липсата на връзка, коментира Десислава Николова пред Mediapool. Според нея европейските фондове не помагат за преодоляване на икономическите дисбаланси между отделните региони, а напротив - само ги усилват.\r\n\tНяколко са основните причини за дебалансирано икономическо развитие. Едната е свързана с централизирането на приходите в държавата и вторичното им разпределение от София. Това \"връзва\" ръцете на общините да привлекат инвестиции и да осигурят работни места, за да останат хората по родните си места. Другата е липсата на държавна политика при изграждането на икономически структури и съответната инфраструктура. Работи се на парче, запушват се дупки или се одобряват проекти по политически причини, а в същото време региони с потенциал да развиват силна местна икономика са оставени на доизживяване. И не на последно място е демографската криза. Така на практика София, Пловдив, Варна и още един - два центъра \"изсмукват\" не само икономиката, но и хората от регионите.\r\n\tПри втория кабинет на Бойко Борисов беше одобрена  именно с цел да се преодолее дебалансираното развитие на страната. Документът обаче остана само на хартия без предприемането на реални стъпки. Сега обещанието на Борисов по време на третия му кабинет е поне да бъде изградена магистрала \"Хамус\", която да свърже София с Варна, както и да започне строителството на скоростните пътища Велико Търново – Русе и Видин – Ботевград.\r\n\t\r\n\tОбщият брой на икономическите центрове в страната е 20, като тяхната големина, териториален обхват и секторен профил са изключително разнообразни, според доклада на ИПИ, който ги разделя на три основни вида. Едните са големи, които имат много силно ядро и огромна периферия. Тук попадат \"София\" и \"Пловдив\". По-малки центрове, които имат периферия, но тя често се ограничава само до съседни общини. Такива например са центровете \"Русе\", \"Плевен\" и \"Шумен\". Специфични икономически центрове, които са съседни и с множество допирни точки, макар и да имат силно ограничена или дори никаква периферия, са центровете \"Габрово - Севлиево\", \"Стара Загора\", \"Казанлък\" и \"Раднево\" например.\r\n\tОсобено интересно е, че процесът на концентрация на икономическа активност в центровете продължава в последните години, посочи Десислава Николова. През 2011 г. в откроените 20 икономически центъра е била отчетена 85% от произведената продукция в страната, а пет години по-късно този дял нараства с 1 процентен пункт.\r\n\tПродължаващото привличане на капитал и хора към тях заради подходящата инфраструктура, големината на пазара, синергиите със съществуващия бизнес, социалната среда и други фактори вероятно ще подхранва тази тенденция на концентрация на икономиката на страната и занапред, прогнозира тя.\r\n\tДвадесетте икономически центрове са привлекли 81% от всички преки чуждестранни инвестиции у нас до края на 2015 г. Сходна е картината и с другия основен показател за инвестиции – ежегодните разходи за дълготрайни материални активи (ДМА). Три четвърти от всички годишни разходи за ДМА (2015 г.) се правят в тези 20 центъра.\r\n\tВ тях работят три четвърти от наетите (75%) в икономиката през 2015 г. В същото време в центровете живеят 62% от населението на страната през 2016 г. Това означава, че над една трета от хората в България са извън икономически най-активните и перспективни територии.\r\n\tОсвен повече продукция, икономическите центрове концентрират и все повече население като относителен дял от общото население на страната. През 2000 г. в тях е било състредоточено 59% от населението, а през 2016 г. този дял вече е с 3 процентни пункта по-висок.\r\n\t\n\n\r\n\t\r\n\tБез изненада, най-големият икономически център е този около столицата. Той е най-мащабен по територия, население, произведена продукция, инвестиции и работещи в него.\r\n\tСофия се отличава и с наличието на вторично ядро – Перник, което е уникална особеност само на този център. Това е така, защото община Перник едновременно привлича трудови мигранти от околни на нея общини и самата тя е донор на всекидневна миграция към столицата, при това в много големи размери. Перник е общината с най-висока отрицателна нетна трудова миграция в страната, посочи Явор Алексиев.\r\n\tВ център \"София\" се произвежда 43% от общата продукция за страната (по последни данни за 2015 г.). Като цяло център \"София\" обхваща 18 общини и в него работят около една трета от наетите в икономиката. Центърът е много привлекателен и за чужди инвестиции – 55% от всички преки чужди инвестиции в българската икономика са в него (по данни от 2015 г.).\r\n\tТук безработицата е най-ниска (3.5% през 2016 г.), а заплатите са вторите най-високи (1174 лв. средна брутна месечна заплата през 2015 г.) след относително малкия център \"Козлодуй\", в който високото заплащане в ядрената централа оказва сериозна тежест върху средните заплати за района.\r\n\tВ център \"София\" освен това се вижда концентрация на високообразовани хора, като висшистите са с най-голям дял от местното население – около една трета спрямо средно една пета за страната. Качеството на образованието, измерено чрез резултатите от матурите по български език и литература, също е най-високо в центъра \"София\" – 4.48 през 2016 г. (спрямо 4.17 за страната), което говори за възможността на центъра да запази значителен дял на висококвалифицираното население.\r\n\tДругите относително големи по мащаб центрове в страната са оформени около ядрата на общините Пловдив, Бургас и Варна.\r\n\tНо дори и вторият по големина на продукцията център – \"Пловдив\", е близо пет пъти по-малък по производство спрямо \"София\". Сумарната продукция на трите центъра (\"Пловдив\", \"Бургас\" и \"Варна\"), както и броят на наетите в тях са малко повече от половината на тези за широкия икономически център около София, а чуждите инвестиции (с натрупване) до момента са около една трета от тези в столицата.\r\n\tЦентърът около Пловдив, който е вторият най-голям в страната, обхваща 12 общини и в него се генерира близо една десета от производството в страната. Заради големите инвестиции през последните години и привличането на човешки капитал от все по-далечни общини, Пловдив е отбелязал един от най-високите темпове на растеж на продукцията сред икономическите центрове за последните пет години. През 2015 г. продукцията на център \"Пловдив\" е била с 39% повече спрямо 2011 г., което е вторият най-висок ръст за периода след 40-процентното нарастване за далеч по-малкия център около Русе.\r\n\tЛюбопитното е, че на юг от Стара планина между всички центрове има \"топла връзка\", т.е. те се преливат един в друг, посочи Десислава Николова.\r\n\tПлавното преливане от център в център в Южна България навежда на мисълта, че след още няколко години границите между някои от тях вече може и да не съществуват. Например център \"София\" в източна посока се прелива в център \"Пазарджик\", който от своя страна се прелива в център \"Пловдив\", а недалеч от него се намира център \"Хасково\", който има сравнително бързо растящо ядро, но към момента няма периферия.\r\n\t\"Хасково\" обаче вече официално се позиционира като част от \"Тракия икономическа зона\" (ТИЗ), която се оформи последните години около Пловдив и обедини шест индустриални зони. \"Хасково\" също може да се причисли към конгломерата от центрове по оста \"София\" – \"Пазарджик\" – \"Пловдив\".\r\n\tКонгломератът от центрове в Югозападна и Южна Централна България започва да се разраства и на изток. През пролетта на 2017 г. бе съобщено, че ТИЗ ще се разширява и към Бургас. Предвид това няма да е изненада появата на един икономически суперцентър в Южна България по оста \"София\" – \"Пазарджик\" – \"Пловдив\" – \"Хасково\" – \"Бургас\", посочи Николова.\r\n\tОт друга страна, в района около Стара Загора по методологията на ИПИ се обособяват четири икономически центъра – \"Сопот\", \"Казанлък\", \"Стара Загора\" и \"Раднево\". Към тях можем да прибавим и \"Гълъбово\", където данните от последните години сигнализират за появата на нов център, който обаче все още не е прехвърлил заложните прагове. На практика обаче тези пет центъра предвид тяхната териториална близост, инфраструктурна и икономическа свързаност са част от един по-широк икономически център с преобладаващо индустриален профил около Стара Загора. Това естествено оформяне на икономически център около Стара Загора е и причината за започналата работа на местните власти по обособяването и позиционирането на индустриална зона \"Загоре\", която ще бъде първият опит за репликиране на успешния модел на \"Тракия икономическа зона\". Центровете около Стара Загора са сравнително равномерно развити между петте основни ядра. Този район има неизползван потенциал да се развие и в сферата на информационните технологии и аутсорсинга по примера на Пловдив, което е важно за задържането на висококвалифицирани млади хора в областта, смятат от ИПИ.\r\n\tЦентровете в Северна България са по-скоро острови на висока икономическа и инвестиционна активност, заобиколени от големи територии с ниска активност и слаба икономика, коментира Десислава Николова.\r\n\tЕдинственото изключение е конгломератът от няколко центъра в Североизточна България, които са свързани помежду си – \"Варна\", \"Шумен\" и \"Търговище\" и обхващат общо 17 общини, от които 10 попадат в икономическия център около Варна. Вероятно липсата на магистрала на север от Стара планина също допринася за това положение.\r\n\tЛипсата на добри и бързи инфраструктурни връзки между Северна и Южна България е друг фактор, който влияе на границите на икономическите центрове в страната, показва анализът на ИПИ. Така например се наблюдава струпване на няколко икономически центъра в Централна България от двете страни на Стара планина. На юг от Балкана това са споменатите центрове около Стара Загора, а на север са разположени други два икономически центъра – \"Габрово - Севлиево\" и \"Велико Търново\". Липсата на адекватна инфраструктурна свързаност през планината възпрепятства връзките между икономически активните територии от двете страни на планината и ограничава потенциала им за растеж, смятат от ИПИ.\r\n\tИкономическият център \"Габрово - Севлиево\" се състои от две ядра, обединени заради географската си близост и относително високата трудова миграция помежду им. Центърът няма периферия, а профилът му е изявено индустриален. Все пак той е сред относително по-малките, с дял в местната икономика от малко над 1%.\r\n\tДругият икономически център е около Велико Търново, който също е малък. Състои се от една община ядро – Велико Търново, и периферия, която също е представена от една община – Лясковец.\r\n\tОсвен тези два центъра, в северната част на страната се оформят още четири с относително ограничен мащаб. Това са тези около ядрата Русе, Плевен, Козлодуй и Добрич.\r\n\tЦентърът около Добрич обхваща само община Добрич-селска като периферия и е по-скоро следствие от относително малката площ на община Добрич-град и от факта, че Добрич-селска огражда града от всички страни. По този начин община Добрич-селска е естествена част от местната икономика на община Добрич-град и границите между двете са по-скоро чисто административни, отколкото икономически. Аналогична е ситуацията с относително малката по площ община Ямбол и обикалящата я околовръст община Тунджа, която е част от Ямболския икономически център, както и с община Сопот и ограждащата я община Карлово, като последната се е превърнала в естествена периферия на Сопот.\r\n\tСред споменатите икономически центрове на север като най-голям по произведена продукция се откроява \"Русе\" с неговия дял от около 3% в производството на страната. Той се нарежда на второ място в Северна България след центъра около Варна и на 5-о място в страната. Центърът около Русе обхваща 5 общини и в него работят близо 3% от наетите в икономиката (за 2015 г.).", "date": "2018.01.18", "title": "ИПИ: Около 2/3 от България е икономическа пустиня"}
{"url": "http://www.mediapool.bg/pochti-tseliyat-amerikanski-savet-za-natsionalnite-parkove-podade-ostavka-news274448.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "Почти целият американски съвет за националните паркове подаде оставка"}
{"url": "http://www.mediapool.bg/v-kraya-na-2017-a-naselenieto-na-kitai-e-narasnalo-do-139-miliarda-dushi-news274449.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.01.18", "title": "В края на 2017-а населението на Китай е нараснало до 1.39 милиарда души"}
{"url": "http://www.mediapool.bg/razgarya-se-voinata-mezhdu-nova-tv-i-malki-kabelni-operatori-news274450.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочналият в  между медийната група \"Нова Броудкастиг Груп\" и членовете на сдружението на кабелните оператори \"Клуб 2000\", което се оплака от нейния ценови диктат, се разгаря.\r\n\tТогава медийната група обяви за спекулативни твърденията на кабеларките, че им вдига цените за следващите три години необосновано, без яснота каква е цената на тв програма за един абонат и тарифите са различни за различните дружества. Сега \"Нова Броудкастинг груп\" обвини част от операторите в незаконно излъчване на каналите й.  на сайта си списък на операторите със сключен договор за разпространение на програмите й.\r\n\t\"Списъкът ще се обновява на регулярна база, а целта е да помогнем на крайния потребител при избора на коректни платформени оператори, които могат да гарантират законното излъчване на програмите на компанията\", се посочва в съобщението на медийната група. В него се допълва, че Нова ТВ подхожда по открит и професионален начин към партньорствата си с всички платформени оператори – кабелни, сателитни и интернет, малки и големи, национални и локални.\r\n\t\"За съжаление нерегламентираното използване на телевизионно съдържание от определени оператори е феномен без прецедент в рамките на Европейския съюз и значим по мащабите си проблем за България\", казват още от медийната група. И допълват, че пиратството на телевизионно съдържание обогатява незаслужено и единствено собствениците на съответния разпространител като ощетява създателите и потребителите на телевизионни услуги, както и коректните оператори, които са уредили правата си за излъчване на каналите.\r\n\t\n\n\r\n\tЗатова и е публикуван списъкът с 67 дружества, подписали договор с \"Нова Броудкастинг груп\", за да може зрителите да се ориентират дали техният оператор е коректен. В същото време  от последния актуален доклад на Комисията за регулиране на съобщенията за 2016 г., регистрираните кабелни оператори са 326, след като 29 от тях са спрели дейност. Реално обаче преди година услуги за разпространение на тв програми са предлагали 243 дружества. Това означава, че основната част от кабелните оператори нямат договори с Нова ТВ, което противоречи на твърденията й от преди две седмици, че \"има търговски договорки с над 90% от операторите на пазара\".\r\n\tОт \"Клуб 2000\" коментираха пред Mediapool, че \"Нова Броудкастинг груп\" няма как да установи физически дали всички оператори, които нямат договор с нея или той е бил прекратен, не излъчват каналите й.\r\n\tЗапитани колко случая на пиратство е установила телевизията, как е станало това и какви действия се предприети срещу незаконното разпространение, от пиар отдела на \"Нова Броудкастинг груп\" обявиха, че не могат да коментират това, тъй като е от компетенциите на правното звено на компанията.\r\n\tОтносно обвиненията на кабеларките от преди две седмици, че телевизията ги подлага на ценови диктат като необосновано вдига тарифите си, медийната група обяснява това с инвестициите й в оригинална българска продукция, подкрепата на български филми и сериали на всички платформи и \"многообразие от първокласно забавно и публицистично съдържание\", както и непрестанното разширява портфолиото си от телевизионни продукти. За пример е дадено придобиването на правата за излъчване на софийския тенис турнир от АТР 250 с участието на Григор Димитров през февруари.\r\n\t\r\n\tСдружението на кабелните оператори \"Клуб 2000, голяма част от чиито членове са отказали предлаганите им от Нова ТВ тригодишни договори до края на 2020 г., обаче има претенции не само срещу увеличението на цените, което за някои от дружествата стига до 60 процента за излъчването през 2020 г. То смята, че компанията подхожда нелоялно като настоява за цена на предлагания от нея пакет програми, без да е ясно как е формирана тя.\r\n\tОт предоставени на Mediapool различни оферти на \"Нова Броудкастинг груп\" към оператори, които са отказали да удължат договорите си, става ясно, че телевизията наистина предлага крайна цена за определен брой абонати, която е различна за различните оператори и не е ясно как се формира тя.\r\n\tПредставители на \"Клуб 2000\" коментираха, че отдавна настояват всички създатели на тв съдържание да следват практиката на чуждите телевизии, работещи на пазара у нас – да предлагат и публикуват твърдата си цена за един абонат за всеки свой канал. Така всеки оператор на база своите клиенти може да прецени кои тв програми да избере и как да ги комбинира.\r\n\t\r\n\tВместо това Нова ТВ пакетира съдържанието на повечето си канали и не оставя избор на разпространителите, посочват от сдружението на кабеларките. То дава за пример основния конкурент на Нова ТВ - бТВ, която е остойностила всяка своя програма за брой абонат, макар че тази телевизия пък иска различни цени за SD и HD програмата си. Според операторите това не е редно, тъй като дефиницията за тв програма включва времето за излъчване и съдържанието на даден канал, но не и техническото качество на излъчването.\r\n\t\r\n\tФактически разгорялата се война между Нова ТВ разкрива особеностите на българския телевизионен пазар и настъпващите промени в условията на развитието на интернет телевизията в последните години и практическото вкарване на тв програмите в мобилните устройства. Така мобилните оператори станаха съществена конкуренция на кабелните в разпространението на тв съдържание. В доклада си за 2016 г. КРС посочва, че се запазва тенденцията традиционната телевизия да губи все повече от своите позиции, за сметка на персонализираните телевизионни услуги, предлагани чрез интернет или чрез свързани устройства.\r\n\tРеално през 2016 г. доставчиците на интернет телевизия (IPTV) са увеличили приходите си над шест пъти спрямо 2014 г. до 195 млн. лв., а абонатите им са нараснали до 15.7 на сто от всички потребители на телевизия. За сравнение приходите на кабеларките за същия период са паднали с 11.5 процента, а делът им на пазара се свива от 42.4% до 33.2 на сто през 2016 г. Реално техните клиенти са погълнати от IPTV и от сателитните оператори, чийто дял за тригодишния период се е увеличил от 46.7 на сто до 51.1 процента от целия пазар.\r\n\tВсичко това показва, че кабелните оператори са подложени на обективен силен пазарен натиск, но според техни представители към това се прибавя и този на нелоялната конкуренция и злоупотребата със силни позиции, какъвто според тях е случаят с \"Нова Броудкастинг груп\".", "date": "2018.01.18", "title": "Разгаря се войната между Нова ТВ и малки кабелни оператори"}
{"url": "http://www.mediapool.bg/uraganniyat-vyatar-povali-gori-krai-smolyan-otnese-pokriva-na-bolnitsata-v-karlovo-news274421.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПовалени горски масиви, разрушени покриви, падащи върху пътищата дървета, прекъснато електричество са част от пораженията, причинени от ураганния вятър в Смолян и региона в четвъртък. В Кралово вятърът отнесе част от покрива на местната болница, разруши покрива на местно училище и на здравната служба в близкото село Васил Левски. В населените места в общината има паднали дървета по улиците, а контейнерите за смет се движат по пътните платна.\r\n\tСтотици населени места в страната останаха без ток заради лошото време. Има и  заради липсата на електрозахранване и лошите метеорологични и пътни условия.\r\n\tЖълт код за опасно силен вятър е в сила за цялата страна. Очаква се поривите да достигат 80 км/час. Температурите са около нулата, но заради вятъра усещането ще е за по-студено време.\r\n\tРазразилият се бурен вятър в района на Смолян е със скорост 80-120 километра в час според данни на заместник областния управител Адриян Петров, цитиран от БТА.\r\n\tЩети от ураганния вятър засега са установени на територията на община Смолян и частично в община Баните, информират от Областната администрация.. Заседава кризисен щаб, който се оглавява от заместник-кмета инж. Мариана Цекова. по хълмовете край Смолян. Няколко къщи в града са с разрушения по покривите, едната от тях е останала изцяло без покрив. Над 100 повалени дървета са отстранени от пътищата в направление Превала и Пампорово. Пътят за с. Турян е изцяло блокиран от падащи върху трасето дървета. Два екипа на пожарната отстраняват свличащите се върху шосето стволове.\r\n\tЗаради скъсани от вятъра електропроводи около 70% от населените места в община Смолян са без електричество, допълни Адриян Петров. Без електричество са кв. Станевска в Смолян и селата Турян, Река, Требище, Момчиловци, Соколовци, Тикале и населените места по горното поречие на Арда. Затворени за движение са пътищата за Турян, Габрица и Левочево.\r\n\tОбщина Смолян умолява гражданите само при спешни и неотложни нужди да излизат от домовете си.\r\n\tВ Баните има три къщи с частично отнесени покриви. Едната клетка на мобилен оператор в Баните е изключила поради липса на захранване, което създава проблеми и с комуникациите. . Освен в област Смолян проблеми има и в областите Пловдив, Стара Загора, Бургас, Хасково, Кърджали, Пазарджик, Сливен.\r\n\tВ бедствено положение от сутрешните часове в четвъртък е и община Карлово. Причината е ураганният вятър, който нанесе множество материални щети в района. Бедственото положение ще бъде в сила до преодоляване на кризата, съобщиха от общината.\r\n\tПо данни към момента, силният вятър е повалил част от покрива на местната болница. Части от него са се стоварили върху една линейка. Алуминиевата дограма е поддала и е навлязла в кабинетите.\r\n\tВятърът е отнесъл и покрива на здравната служба в село Васил Левски.\r\n\tМестни медии информират за нанесени щети и по покрива на училище \"Христо Проданов\", където преди няколко месеца е приключил ремонт.\r\n\tНай-много сигнали за щети са подадени от град Баня, където са регистрирани над 30 обаждания за паднали дървета. Част от тях са препречили улиците, а контейнерите за смет се движат от вятъра.\r\n\tДанни за пострадали хора няма. Хората са предупредени да не излизат от домовете си. Много селища са все още без ток.\r\n\tНад 60 сигнала за паднали дървета, опасни предмети и скъсани електропроводи са получени в оперативните центрове на пожарната в цялата страна.\r\n\tВятърът, на места в съчетание със снеговалеж, създава проблеми на много други места в страната.\r\n\tОграничeно е движението на товарни автомобили над 12 тона през проход  на Републиката. Причина за това са силният снеговалеж и навявания, съобщиха от пресцентъра на Агенция \"Пътна инфраструктура\". Временно затворен беше и проходът Шипка.\r\n\tПристанище \"Варна\" бе затворено за няколко часа заради силен вятър, чиито пориви на моменти достигаха 19 метра в секунда.\r\n\tСтотици населени места в Североизточна България останаха без ток. Местният доставчик \"Енерго-про\" съобщи, че е възстановил електрозахранването в 173 от тях в следобедните часове, но все още без електричество остават около 70 селища.\r\n\tНай-тежко е положението в в Добричка област. Нарушено е и водоподаването, тъй като помпените станции не работят.\r\n\tВалежът от сняг в региона продължава и се образуват навявания. Снежната покривка е шест сантиметра, а поривите на вятъра достигат 12 метра в секунда.\r\n\tВсички пътища в областта са проходими при зимни условия като 32 машини обработват настилките от републиканската мрежа. Временно беше затворен само пътят Добрич-Варна заради снеговалежа, силния вятър и изтегляне на аварирали тежкотоварни автомобили.\n\n\r\n\tОсвен в Добрич обстановката е сложна и в област Габрово, където без електрозахранване останаха 28 населени места. Проблеми с тока имаше и в областите Велико Търново и Търговище.\r\n\t\r\n\tПрогнозата за петък е да преобладава слънчево време, вятърът ще отслабне, ще се ориентира от югозапад. Дневните температури ще се повишат, но сутрешните в много райони ще са отрицателни – между минус 7 и минус 2.\r\n\tВ събота в Източна България вятърът ще се задържи от юг и ще остане топло за януари. В Западна България вятърът ще се ориентира от северозапад и ще започне застудяване. Облачността ще се увеличи, ще завали дъжд и сняг. В неделя ще е без съществени валежи, ще остане предимно облачно и сравнително студено.", "date": "2018.01.18", "title": "Ураганният вятър повали гори край Смолян, отнесе покрива на болницата в Карлово"}
{"url": "http://www.mediapool.bg/stsenariyat-za-ski-stroezhi-v-pirin-se-planira-i-za-vitosha-news274452.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСценарият, по който , може да се повтори и за Витоша.\r\n\tИдеята е да се подготви изменение на изтеклия, но все още действащ план за управление на природен парк \"Витоша\". То трябва да бъде прието преди да е влязъл в сила новият план на парка, чиито последен вариант все още не е представен публично. Така щял да се реши проблемът с подмяната на остарелите и неработещи лифтове и влекове в планината край София, обясни министърът на спорта Красен Кралев пред бТВ.\r\n\tОт около седмица ръководството на Столична община обяснява, че сегашният план за управление на парка е пречка пред модернизирането на съоръженията. Същата теза, която от години поддържа собственикът на голяма част от съоръженията - \"Витоша ски\", повтори и Кралев. Според общинското ръководство решението било в приемането на новия план за управление на \"Витоша\", който се разработва с европари и се прави от фирмата \"Пролес\". Това дружество е и автор на новия план за управление на парк \"Пирин\".\r\n\tСпоред представители на няколко десни партии обаче планът за управление не забранява подмяната на съществуващите лифтове и влекове. Няма и законови пречки за това. Ако иска, общината може да намери основания за прекратяване на договора за приватизация на основни съоръжения в планината, но местната власт продължава да бездейства, а Витоша става все по-недостъпна.\r\n\tНа това мнение са представители на партиите ДСБ, \"Да, България\", \"Зелените\", БЗНС, както и експерти, поканени от тях за участие в кръгла маса по проблемите на природен парк \"Витоша\".\r\n\tУчастниците в дискусията смятат, че кметът Йорданка Фандъкова и председателят на общинския съвет Елен Герджиков повтарят тезите на \"Витоша ски\", с които от години се оправдава липсата на инвестиции в инфраструктурата. Представителите на десните партии твърдят, че местната власт не е поискала становище от собствените си юристи по казуса. В същото време основните разрешителни за подмяна на лифтовете и влековете трябва да бъдат издадени от общината, но \"Витоша ски\" не е задействала процедурата, за да се докаже на практика, че има юридически пречки за нея.\r\n\t\"Столичната община и Столичният общински съвет са пленили Витоша. За 10 години пълно мнозинство на ГЕРБ в общинския съвет, не успяха да предприемат никакви действия, за да решат проблема. Абсурдно е, че при положение, че държат цялата политическа власт, твърдят, че са импотентни да намерят решение\", коментира Марта Георгиева, която е и общински съветник от групата на \"Реформаторския блок\".\r\n\tСпоред нея  за увеличение на автобусите по линия 66, която води до високата част на парка, и за създаване на комисия за проверка на това дали неработещите лифтове и влекове са опасни, са добра новина.\r\n\t\"Обявиха се решения, които представляват нещо като действия. Столичната община не зависи от никакъв план за управление на парка, за да пусне няколко автобуса. Притеснена съм обаче, че Фандъкова и Герджиков виждат трайно решение на проблема в новия план за управление на Витоша. Как ще докарат нови инвеститори в планината при положение, че те трябва да строят върху съоръженията на \"Витоша ски\". Това означава, че този план се подготвя специално за тази фирма, които не притежава нищо друго на Витоша освен едни железа\", коментира Георгиева.\r\n\tОбщинският съветник от \"Зелените\" Иван Велков определи решенията на общината от тази седмица за подобряване на достъпа до планината като \"плахи крачки напред\".\r\n\tСпоред участниците в дискусията обаче могат да се предприемат по-решителни стъпки. Една то тях е по силата на Закона за устройство на територията общината да задължи собственика на неработещите лифтове и влекове да ги поправи, или да ги премахне, тъй като са опасни. Кметът Йорданка Фандъкова едва наскоро издаде заповед за съставяне на комисия, която да установи състоянието им, и евентуално след това да се премине към издаване на предписание за премахване или ремонт.\r\n\tСпоред юристите Любомир Костадинов и Свилен Овчаров, нито планът за управление на парк \"Витоша\", нито Законът за горите пречат за подмяна на лифтовете и влековете, както твърдят от години от \"Витоша ски\" и каквато теза поддържа в последните дни общината.\r\n\tСобственикът на съоръженията и местната власт обясняват, че планът за управление на парка забранява всякакво строителство, а основният ремонт на съоръженията с поставяне на нови стълбове на различни места е строеж. Освен това Законът за горите забранявал промяната на предназначението на земята под тях, а за подмяната на лифтовете трябва да се промени предназначението.\r\n\tЮристите, поканени от десните партии, обясниха за пореден път, че цитираните забрани и в плана за управление, и в Закона за горите не се отнасят за вече съществуващи съоръжения. \"В плана за управление на 5 места се описва как трябва да се сменят съоръженията\", обясни Костадинов. Той нарече \"митология\" твърдението, че новите лифтове трябва да ползват същите стъпки като съществуващите. Според него тези внушения целят единствено да се оправдае изместване на съществуващите ски съоръжения, което трябва да се подложи на обществено обсъждане.\r\n\tБорислав Сандов от \"Зелените\" обясни, че това можело да доведе до елиминиране на по-малките фирми, които развиват дейности в планината и така тя да бъде монополизирана от фирма, която е свързана с концесионера на ски зоната над Банско - \"Юлен\". Двете дружества пък се свързват със собствениците на Първа инвестиционна банка Цеко Минев и Ивайло Мутафчиев. Минев е и председател на Българската федерация по ски.\r\n\t\"Разрешителното за строеж за тези основни ремонти се издава от главния архитект на Столична община. Някой обаче трябва да поиска то да бъде издадено\", коментира адв. Овчаров. По думите му има и юридически аргументи за разваляне на приватизационния договор между Столичната агенция за приватизация и \"Витоша ски\" за лифтовете от Симеоново, Драгалевци и Княжево и още няколко съоръжения в планината.\r\n\tСпоред него едно от основанията е, че приватизирането дружество \"Въжени линии\", създадено по времето на социализма, никога не е имало разрешение за строеж за съоръженията. То не притежава и земята под тях, която е държавна собственост. А според Закона за собствеността собственикът на земята бил и собственик на съоръженията отгоре. Според него може да се докаже, че \"Витоша ски\" не са изпълнили изискването в договора за 500 000 лева инвестиции и на това основание контрактът също може да бъде разтрогнат.\r\n\tПо-рано през деня пред БНТ председателят на Столичния общински съвет Елен Герджиков за пореден път обясни, че София е с вързани ръце по отношение на Витоша. Според него местната власт няма собственост в парка, няма механизъм за контрол и затова може само да изслуша отделните институции. Той отново обяви, че решението трябва да се търси в новия план за управление на парка, който обаче отлежавал в екоминистерството, защото бил обжалван. Всъщност планът не се обжалва, а беше върнат от ведомството за преработка с над 200 забележки.\r\n\tСпоред Герджиков тъкмо заради лошия договор за приватизация се лансирали \"сценариите\", че нарочно не се развива Витоша, за да ходят хората в Банско. В последните дни председателят на общинския съвет припомня, че процедурата за приватизация е гласувана, когато в общинския съвет мнозинство са имали десните партии - ДСБ, СДС, ССД, а ГЕРБ не е имал свой представител, въпреки че тогава кмет е бил Бойко Борисов.\r\n\tВ четвъртък председателят на ДСБ Атанас Атанасов припомни, че сделката е подписана от тогавашния шеф на Столичната агенция за приватизация, а в надзора на институцията по това време е имало четирима представители на кмета Борисов, сред които и настоящият кмет Йорданка Фандъкова. Това било аргумент тя да си подаде оставката сега.\r\n\tМеждувременно министърът на спорта Красен Кралев заговори за промяна на изтеклия, но все още действащ план за управление на \"Витоша\" по подобие на начина, по който беше променен същият документ за националния парк \"Пирин\". Според него това бил единственият начин за отваряне на планината и за пускане на неработещите съоръжения. Министерството на младежта и спорта е собственик на един от влековете на Витоша - \"Заека\". В края на миналата година , а финансовият министър да осигури пари за това.\r\n\tСлед проведена среща между Кралев, екоминистъра Нено Димов и кмета на София Йорданка Фандъкова е взето решение да се сформира работна група, която да подготви искане за частично изменение на плана. \"За да смениш един стълб, трябва да изместиш, ако се налага, стъпката, което е забранено. Тогава трябва да се промени статутът на земята и тя да излезе от горския фонд, така казва Законът за горите\", обясни Кралев по бТВ в сряда. Думите му са в синхрон с тезите на \"Витоша ски\" и на общината.\r\n\tСъщия ден от \"Витоша ски\" публикуваха на сайта си съобщение, в което се казва, че дружеството е в готовност \"незабавно да инвестира в модернизацията на всички собствени съоръжения в случай, че това не противоречи на действащото законодателство\". \"За целта е необходимо да бъдат предприети действия по изчистване на спорните разпоредби в Плана за управление на природен парк \"Витоша\" и в Закона за горите\", пише още в него. Допълва се, че \"технически не е възможно ново съоръжение да използва само и единствено стъпките на вече изграден лифт\". \"Съответно е необходимо да бъде издадено право на строеж върху нови стъпки или върху разширяване на старите, което законодателството не позволява. Всичко това поставя планината в омагьосан кръг от недоразумения, които \"Витоша ски\" АД от години наред се опитва да разреши с помощта на държавата. В тази връзка, поради възникване на обстоятелства по изключване на земя от горски фонд, увреждане на тревно покритие, изграждане на нови въжени линии за достъп до туристическите центрове, както и редица други разпоредби, вписани в законодателството не позволяват нито подмяната на съоръжения, нито изграждането на нови такива. Въпреки това, ние от \"Витоша ски\" АД, поддържаме старите съоръжения, които са безопасни за използване, за да осигурим достъп до планината на туристите и скиорите\", твърдят от дружество.\r\n\tСъобщението продължава с информацията, че има готов идеен проект за модернизиране на съоръженията, а фирмата няма намерение да изгражда леглова база в планината.\r\n\tСъс същите аргументи през 2012 г. \"Витоша ски\" поиска промени в Закона за горите, за да отпадне ограничението за промяна на предназначението на горските територии. Дружеството дори спря съоръженията и затвори пистите за един сезон, за да покаже, че не може да работи при съществуващото законодателство. След протести на граждани в центъра на София, тогавашните управляващи от ГЕРБ се отказаха от измененията.", "date": "2018.01.18", "title": "Сценарият за ски строежи в Пирин се планира и за Витоша"}
{"url": "http://www.mediapool.bg/prokuraturata-ne-e-otkrila-prestaplenie-v-it-sistemata-za-aktsizite-news274453.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрокуратурата не е открила данни за престъпление в сигнала на шефа на \"ЛУКойл\" Валентин Златев за манипулации на акцизната информационна система на митниците БАЦИС.\r\n\tВ търсене на аргументи за вота си на недоверие към правителството, в сряда лидерът на БСП  стария скандал от 2016 г. за евентуални слабости на системата, които позволявали тя да бъде манипулирана. Нинова поиска докладите от проверките, които са от 2016 г., да бъдат разсекретени.\r\n\tСкандалът бе раздухан публично от генералния директор на \"ЛУКойл България\" Валентин Златев в края на 2016 г., когато той бе привикан да дава обяснения пред парламентарната комисия за борба със сивия сектор при горивата по време на втория кабинет на ГЕРБ. Тогава Златев обяви, че като шеф на Българската петролна и газова асоциация е внесъл сигнал до Главна прокуратура, според който най-важната информационна система в държавата за акцизите (БАЦИС) не функционира нормално, че може да се манипулира, да изчезват стоки от нея, което създава опасност за финансовата сигурност на страната.\r\n\tВ четвъртък прокуратурата разясни, че сигналът на Златев до Софийската градска прокуратура (СГП) е от 2015 г.  Тогава държавното обвинение разпорежда на ДАНС да извърши проверка, която изготвя доклад и го засекретява.\r\n\tВпоследствие СГП постановява отказ за образуване на разследване, тъй като наблюдаващият прокурор преценява, че в заключенията на агенцията липсват данни за извършено престъпление от общ характер.\r\n\tОт своя страна Върховната касационна прокуратура (ВКП) разпорежда Софийската апелативна прокуратура (САП) да извърши проверка на постановлението на колегите им от първата инстанция. На свой ред САП потвърждава отказа да се образува разследване по случая.\r\n\tГоворителят на главния прокурор Румяна Арнаудова уточни, че Сотир Цацаров е изпратил за сведение секретния доклад на ДАНС на премиера Бойко Борисов, който го е препратил на финансовия министър Владислав Горанов. На свой ред той е изготвил нов доклад, който обаче също е секретен.\r\n\tПреди две седмици двата доклада са внесени в секретното деловодство на Народното събрание, за да могат депутатите да се запознаят с констатациите в тях, уточни още Арнаудова.\r\n\tМеждувременно, също в четвъртък бе съобщено, че председателският съвет на Народното събрание е приел докладите на ДАНС и прокуратурата по случая да бъдат разсекретени. Председателят на НС Цвета Караянчева от ГЕРБ е заявила, че ще изпрати искане до ДАНС и главния прокурор за разсекретяване на документите.\r\n\tОт Министерството на финансите твърдят, че отдавна констатираните от ДАНС слабости на информационната система са отстранени, макар че тя не е перфектна и в нея непрекъснато е нужно да се правят подобрения.", "date": "2018.01.18", "title": "Прокуратурата не е открила престъпление в ИТ системата за акцизите"}
{"url": "http://www.mediapool.bg/sadat-potvardi-otstranyavaneto-na-gatev-ot-byuroto-za-kontrol-na-srs-news274454.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният административен съд (ВАС) окончателно потвърди отнемането на секретния достъп на зам.-председателя на Националното бюро за контрол на специалните разузнавателни средства Георги Гатев. Решението на магистратите е било постановено в сряда, заяви пред Mediapool самият той в четвъртък.\r\n\tНа практика това означава, че Гатев окончателно е отстранен от поста си в Бюрото и сега Народното събрание ще трябва да вземе решение за прекратяване на мандата му, както и да открие процедура за избор на нов член на контролния орган., коментира той.\r\n\tРешението на ВАС е секретно и юристът не пожела да го коментира в детайли, за да не разгласи класифицирана информация. Изрази обаче недоумението си, че въпреки това някои медии, чиято редакционна политика е близка до тази на изданията на депутата от ДПС Делян Пеевски, вече информират, че мотивите на съда са посочени на 16 страници. Обстоятелство, което по думите на Гатев, не е било известно дори на самия него. (с адвоката му Александър Кашъмов - бел.ред.) , добави зам.-шефът на Бюрото за контрол на СРС.\r\n\tПо време на общо двете заседания на ВАС по казуса ДКСИ така и не представи нито протокол от заседанието, на което е потвърдено отнемането на секретния му достъп, нито някакви други доказателства, фигуриращи в преписката, въпреки че съдът поиска това. Магистратите пък така и не пожелаха да разпитат като свидетел шефа на Бюрото Бойко Рашков.\r\n\tДКСИ отхвърли в края на август жалбата му срещу решението на ДАНС. Комисията бе провела едно-единствено заседание по случая. Преди това ДАНС бе базирала преценката си на на данни, предварително огласени от прокуратурата, според които Гатев се срещал с подсъдими и обвиняеми, за да им съдейства как да подават заявления за информация до Бюрото. Това, според прокуратурата, ДАНС, ДКСИ, а вече и ВАС, представлявало нарушение на служебните му задължения.\r\n\tВъпреки че по-голямата част от твърденията на държавното обвинение , службите така и не ревизираха позицията си. Развоят на случая провокира междуинституционален скандал, като Рашков на няколко пъти заяви, че случаят с Гатев е атака срещу контрола на СРС-тата въобще.\r\n\tТой дори изнесе данни за злоупотреби с подслушвание на политици, магистрати и журналисти пред парламента, които бяха отречени от главния прокурор Сотир Цацаров, шефа на ДАНС Димитър Георгиев и вътрешния министър Валентин Радев. Именно агенцията беше посочена от Рашков, като отговорна за най-голям процент от нарушенията със СРС-та., конфликт между Бюрото и прокуратурата действително има и той датира още от 2015 г., когато във връзка с проверка по делото \"КТБ\", в която участва Гатев, главният прокурор публично допуска, че зам.-шефът на Бюрото проявява \"нездрав интерес\" към доказателствата по мегаделото за срива на банката.", "date": "2018.01.18", "title": "Съдът потвърди отстраняването на Гатев от Бюрото за контрол на СРС"}
{"url": "http://www.mediapool.bg/vazobnovyava-se-s-nov-srok-porachka-za-gazovata-vrazka-s-gartsiya-news274455.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпряната заради жалби на винарна и фирма за имоти  за строежа на газовата връзка с Гърция е възобновена и срокът за подаване на оферти е удължен до 13 февруари. Комисията за защита на конкуренцията е отказала да образува производство по претенциите на фирмите \"Вини България\" и \"Некст Инвест\", съобщиха от проектната компания за реализацията и експлоатацията на интерконектора \"Ай Си Джи Би\".\r\n\tОбществената поръчка за 8.450 млн. евро без ДДС бе временно прекратена от възложителя заради внесени на 22 декември 2017 г. две жалби. Тази на винарната \"Вини България\" бе срещу предишното удължаване на срока за оферти от 19 декември 2017 г. до 15 януари. Фирмата за имоти \"Некст инвест\" пък беше недоволна от разяснение на възложителя на поръчката по въпроси на кандидат-участници, свързани основно с определяне на годишния оборот на участниците, както и опита на експертите, за отчуждителните процедури по трасето и други подробности за проекта.\r\n\tТехните претенции са били отхвърлени от антимонополния орган, който е отказал да ги разгледа. Взетото на 11 януари решение на КЗК не е било обжалвано от двете фирми пред Върховния административен съд, каквото право имат.\r\n\tТака поръчката се възобновява, като кандидатите могат да подават оферти до 13 февруари, отварянето им е насрочено за следващия ден.\r\n\tРешението за удължаване на срока за подаване на оферти е изпратено за публикуване на сайта на Агенцията по обществени поръчки и в Официалния вестник на ЕС и ще бъде достъпно за всички участници, посочиха от \"Ай Си Джи Би\".\r\n\t\"Успешното приключване на процедурата е от особено значение с оглед активната роля на инженер-консултанта при провеждането на процедурите за избор на доставчик на линейни тръби и за възлагане на инженеринг, доставка и строителство, както и за спазване на установените ключови дати в Пътната карта на проекта\", допълват от смесеното българо-италиано-гръцко дружество.\n\n\r\n\tВ началото на декември то обяви и търг за доставка на тръби за газопровода на стойност 60 млн. евро без ДДС. До 1 февруари 2018 г. ще приемат заявленията на кандидатите да се включат в подбора за участие в конкурса, след което ще се провери дали отговарят а зададените изисквания, за 1 март е предвидено да започне вторият етап от търга и искането на индикативни оферти,\r\n\tПлановете са всички предвидени пет търга за изграждането на интерконектора между Стара Загора през Хасково до Комотини да приключат в следващите месеци, за да може в края на българското европредседателство – на 28 юни, да се направи първа копка на строежа на тръбата, която се очаква да разнообрази газовите доставки у нас и по нея да пристигат договорените от \"Булгаргаз\" 1 млрд. куб. м суровина от азерското находище \"Шах Дениз ІІ\".", "date": "2018.01.18", "title": "Възобновява се с нов срок поръчка за газовата връзка с Гърция"}
{"url": "http://www.mediapool.bg/rekordni-pari-za-fermerite-za-da-ne-se-zagubyat-evrosredstva-news274456.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството ще се опита да навакса забавеното усвояване на европейските средства за фермерите и одобри рекорден таван на плащанията за тази година от 2.91 млрд. лева. Това става ясно от съобщение на правителствената информационна служба.\r\n\tТова е ръст на плащанията от над 400 млн. лв. спрямо 2017 г. и с около 800 млн. лв. повече спрямо 2016 г. Наред с увеличаването на парите, което е характерно с наближаването на края на периода, другата основна причина за ръста е неизпълнението на план-сметката през предишните две години по отношение на Програмата за развитие на селските райони (ПРСР) и на Програмата за морско дело и рибарство, която тръгна със закъснение през настоящия програмен период 2014 – 2020 г.\r\n\tПрез миналата година беше отворен прием само по една мярка за кандидатстване по ПРСР – за хуманно отношение към животните. Обещанието беше за отваряне на прием по над десет мeрки, насочени към развитие на малки земеделски стопанства, млади фермери и подкрепа за неземеделски дейности. Основната причина за това, изтъквана от земеделското министерство, се оказа електронизирането на услугите за фермерите и обвързване на ПРСР, която работи по системата за администриране и контрол ИСАК, с публичния модул на  ИСУН, с цел по-голяма прозрачност и публичност.\r\n\tНаваксването на изоставането е от изключителна важност защото след 2018 г. ще бъде направен преглед на изпълнението на междинните цели по ПРСР и ако не бъдат изпълнени индикаторите, има риск да не бъде освободен резервът от 6 на сто от бюджета.\r\n\t\r\n\tЗа това за 2018 г. е заложено през Държавен фонд \"Земеделие\" да бъдат разпределени общо 2.91 млрд. лева за финансиране на директните плащания на площ, пазарните мерки, Програмата за развитие на селските райони и Програмата за морско дело и рибарство. От тях над 2.6 млрд. евро са за сметка на ЕС, а останалите близо 276 млн. лв. идват от националния бюджет.\r\n\tНай-много средства ще отидат по схемата за единно плащане на площ и обвързаната подкрепа за животни, плодове и зеленчуци – над 1.55 млрд. лв. През последните две години може да се каже, че с тези плащания няма проблеми, ако се изключат опитите за измама с площите през 2017 г., които бяха пресечени още в началото, и забавеното въвеждане на основанията за плащане - т.нар. правни основания.\r\n\tПо линия на директните плащания са заложени и още близо 320 млн. лв. за агроекология и климат, биологично земеделие и \"Натура 2000\".\r\n\tПо Програмата за развитие на селските райони е планирано да бъдат изплатени близо 858 млн. лв. Това е над два и половина пъти повече спрямо изплатените до момента около 300 млн. лв. (9% от бюджета на ПРСР) за период от три години, по данни на ДФЗ към края на 2017 г.\n\n\r\n\tСумата от 858 млн. лева през тази година ще бъде насочена основно за плащания по мярка 4 - \"Инвестиции в материални активи\", мярка 6 - \"Развитие на стопанството и стопанската дейност\", мярка 7 - \"Основни услуги и обновяване на селата в селските райони\" и мярка 19 – ЛИДЕР, е посочено в правителственото съобщение.\r\n\tПо Програмата за морско дело и рибарство са разчетени 38.3 млн. лв., които ще бъдат насочени към мерките \"Добавена стойност, качество на продуктите и използване на нежелания улов\" (1.7), \"Инвестиции за подобрение на инфраструктурата в рибарските пристанища\" (1.8), \"Продуктивни инвестиции в аквакултура\" (2.2), \"Изпълнение на стратегиите за ВОМР\" (4.2) и \"Преработване на продуктите от риболов и аквакултури\" (5.4).\r\n\tЗа пазарните мерки, включително и за Националната програма по пчеларство, схема \"Училищен плод\", схема \"Училищно мляко\", Националната програма за подпомагане на лозаро-винарския сектор, преструктуриране на лозовите масиви, промоционални програми, възстановявания при износ и други схеми са заложени над 145 млн. лв.", "date": "2018.01.18", "title": "Рекордни пари за фермерите, за да не се загубят евросредства"}
{"url": "http://www.mediapool.bg/borisov-se-samopredlozhi-za-posrednik-v-spora-za-imeto-na-makedoniya-news274457.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският премиер Бойко Борисов препоръча премиерите на Македония и Гърция Зоран Заев и Алексис Ципрас да решат дългогодишния спор за името чрез директни преговори.\r\n\tВ изявление за гръцката агенция АНА-МПА Борисов каза, че е оптимист и че насърчава двамата премиери да седнат на масата и да решат проблема, както направиха той и Заев с Договора за добросъседство между Македония и България, съобщи БТА.\r\n\tБорисов посочи, че е оптимист за решаването на спора за името и предложи помощ на двамата премиери, ако им е необходима.\r\n\t\"София желае отлични отношения между Атина и Скопие, каквито България има и с двете страни\", каза Борисов.\r\n\tПо-рано в четвъртък българският парламент ратифицира договора за добросъседство между България и Македония, който има за цел да реши спорните въпроси между двете страни и да отвори вратата за присъединяването на Скопие към ЕС и НАТО. В момента най-голямото препятствия пред евроинтеграцията на Македония остава спора за името с Гърция.\n\n\r\n\tНовият премиер Зоран Заев показа готовност да реши спора и да придвижи напред Македония.\r\n\tМеждународният посредник в спора между властите в Скопие и Атина Матю Нимиц предложи няколко възможности за името - Република Нова Македония, Република Северна Македония, Република Вардарска Македония, Република Горна Македония и Република Македония /Скопие/.\r\n\tПредложенията бяха оповестени от македонския новинарски портал мкд.мк след приключването на преговорите между македонската и гръцката делегация в Ню Йорк в присъствието на Нимиц. Македонската бе ръководена от Васко Наумовски, а гръцката от Адамантиос Василакис, съобщи БГНЕС.\r\n\tСъкратения вариант на името, което може да се използва е - Nova Makedonija, Severna Makedonija, Vardarska Makedonija ili Gorna Makedonija.\r\n\tПо отношение на езика има две предложения \"македонски“ (\"makedonski“), или \"official language of the Republika Severna Makedonija или Nova, Vardarska, Gorna\".\r\n\tИмето, което ще бъде прието ще се използва както в двустранните отношения, така и на международно ниво.\r\n\tМакедонското правителство на този етап уточнява само, че \"се създават условия за придвижване на процеса напред и изходът ще зависи от готовността на компромис и от двете страни, като се имат предвид различията\".\r\n\tСамият Нимиц заяви, че е дал своите предложения на двете страни. „Те трябва да ги представят на техните правителства, които трябва да ги обсъдят и да вземат решение дали ще се стигне до взимане на решение\", каза Нимиц след преговорите в Ню Йорк.\r\n\tТова е вторият формален кръг преговори между Гърция и Македония, след като бяха подновени в Брюксел през декември.\r\n\tСпорът за името блокира интеграцията на Македония в НАТО и ЕС. Атина се опасява, че името Македония съдържа териториални претенции към неин северен регион със същото име.\r\n\tСъс споразумение от 1995 г. Гърция позволи на страната в международните отношения да бъде наричана Бивша югославска република Македония.\r\n\tТова е името, с което Македония бе приета през 1993 г. в ООН, така е наричана в НАТО, ЕС и други международни организации. Но по конституция, приета след отделянето от Югославия през 1991 г., тя се нарича Република Македония.", "date": "2018.01.18", "title": "Борисов се самопредложи за посредник в спора за името на Македония"}
{"url": "http://www.mediapool.bg/sertifitsiranite-investitori-u-nas-sa-taina-news274459.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на икономиката Емил Караниколов се похвали, че от началото на 2018 г. са издадени 10 сертификата по Закона за насърчаване на инвестициите (ЗНИ). Инвеститорите са обещали влажения за близо 600 млн. лв. и планират да разкрият 877 нови работни места.\r\n\tПред журналисти Караниколов връчи три сертификата на фирмите \"Амилум България\" ЕАД, \"Кастамону България\" АД и \"Витте Аутомотив България\" ЕООД, които от години работят на българския пазар. Трите компании обещават да инвестират над 269.4 млн. лв. и да разкрият 362 нови работни места.\r\n\tИнформация за останалите седем инвеститора не беше представена. Няма такава и на сайта на Българската агенция за инвестиции. Последният  на инвеститорите у нас е от края на 2016 г.\r\n\tПреди повече от месец Mediapool сигнализира БАИ за липсата на актуална информация за сертифицираните проекти през изминалата 2017 г. Такава няма качена и до днес на сайта на БАИ.\r\n\tПрез миналата година са издадени 31 сертификата по Закона за насърчаване на инвестициите, като половината от тях са във високотехнологични производства, отчете Караниколов. Планираните вложения са за над 311 млн. лв., а обещаните нови работни места – над 5850.\r\n\tЕдин от финансовите стимули по закона, който има значение за предприятията в производството, е изграждането на елементи на довеждаща инфраструктура, коментира икономическият министър.\r\n\tПо тази причина в края на 2017 г. са сключени договори с инвеститорите и общините, в които се осъществяват сертифицираните инвестиционни проекти. Министерството на икономиката е предоставило близо 4 млн. лв. общо на общините Габрово, Девня и Белослав, за да бъде изградена довеждащата инфраструктура.", "date": "2018.01.18", "title": "Сертифицираните инвеститори у нас са тайна"}
{"url": "http://www.mediapool.bg/ostavim-li-da-ni-vodyat-strahovete-otvaryame-vratata-pred-mashinata-za-lazhi-news274460.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъбрали сме се днес, за да поговорим за Витоша. Ще започна с това, че тук, както и в казуса с Пирин, не става дума просто за една планина. Планините, плажовете, горите ни, те са само пробен камък - за наглостта на опонентите ни, но и за нашето търпение, за това ще позволим ли да превземат нашата земя и - още по-лошо - да ни обърнат едни срещу други.\r\n\tСигурно вече сте чули какви ли не версии за подбудите, стоящи зад позицията ни за Витоша. Получихме дори обвинението, че политизираме темата. Да, признаваме си го с гордост: точно това правим. Защото помним, че \"политик\" означава \"човек на града\", а \"политика\" е умението заедно да обсъждаме и решаваме какво да се случва с града и държавата ни. Да политизираме темата за Витоша за нас означава да я направим достъпна, да покажем значимостта й и да потърсим почтеното и добро за София решение.\r\n\tНе искаме да спираме развитието на туризма в най-големия парк на столицата. Всъщност в казуса с Витоша има само една машина, която трябва да бъде спряна. Машината за лъжи. Тази машина се задвижва колкото от безхаберието на властта и интересите на недобросъвестни бизнесмени, толкова и от страховете ни - много български и съвсем разбираеми. Страхът, че няма на кого да се доверим. Страхът, че всички са маскари, платени и \"нечии хора\". Страхът, че в България залежите от почтеност са на изчерпване. Оставим ли тези страхове да ни водят, отваряме широко вратата пред машината за лъжи. Колкото по-добре опознаем тази машина, толкова по-бързо ще се освободим от влиянието й. Оставим ли я обаче да вилнее из страната ни, ще изгубим не само Пирин и Витоша - ще изгубим правото и привилегията да се наричаме общество. Защото това е голямата цел на машината за лъжи - да раздели българския народ на отделни, недоверчиви, лесни за пречупване и манипулиране хора. На такива хора можеш всичко да им вземеш - плажовете, планините, правото на избор, а накрая и достойнството.\r\n\tВярвам... всъщност не - знам, че няма да позволим това да се случи.\r\n\tЩе завърша с едно наблюдение: гербът на София съдържа в себе си отговора на въпроса защо сме се събрали днес тук. В горния десен ъгъл имаме изображение на Улпия Сердика, взето от антична монета. След него идва църквата Св. София, един златен балдахин, под който е изобразена статуята на Аполон Лечител – като символ на минералните извори и планината Витоша. От тях само Св. София ни е останала: ларгото на Сердика \"реставрирахме\" с итонг, минералните извори си стоят неупотребявани, а планината ни е недостъпна. София не заслужава това. Крайно време е да си върнем града. Витоша е само първата стъпка.\"", "date": "2018.01.18", "title": "Оставим ли да ни водят страховете, отваряме вратата пред машината за лъжи"}
{"url": "http://www.mediapool.bg/telenor-prodava-balgarskiya-si-operator-news274461.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНорвежката телекомуникационна компания \"Теленор\" (Telenor) преговаря с американски фонд за продажба на бизнеса си в България, Сърбия и Черна гора срещу цена от 2 млрд .евро. Това съобщават три неофициални източника за специализираното издание \"Мерджърмаркет\" (Mergermarket), цитирано от \"Капитал\" в четвъртък. Според българското издание кандидат-купувачът е бил избран като ексклузивен още през декември 2017 г.\r\n\tОт \"Теленор България\" пренасочват за коментари към централата на телекома в Осло, откъдето заявяват, че не коментират пазарни слухове.\r\n\tЗа намерения на норвежката компания да се раздели с бизнеса си в България досега не е имало индикации. Според \"Мерджърмаркет\" възможно е сделката за активите на \"Теленор\" в България, Сърбия и Черна гора да бъде допълнена с бизнеса им в Унгария. Така евентуалният купувач може да получи присъствие на четири пазара с общо почти 10 млн. клиенти (3.3 млн. в Сърбия и Черна гора, както и 3.1 млн. в Унгария), пише \"Капитал\".\r\n\t\"Теленор\" влезе на българския пазар, след като през пролетта на 2013 г.  за придобиването на българския мобилен оператор \"Глобул\" и търговската верига за мобилни устройства \"Германос България\" срещу 717 млн. евро. Новият собственик преименува оператора, увеличи пазарния си дял и въведе 4G-мрежата първи в страната. Според последния финансов отчет за деветмесечието на 2017 г. на дружеството, то има 3.23 милиона абонати в България, което е спад с 9 процента спрямо преди година заради намаляването на предплатените клиенти. Средният приход от абонат обачерасте с 6% до 14 лв. на месец.\r\n\tЗасега купувачът на трите мобилни оператора на \"Теленор\" в региона е неизвестен. Твърди се, че интерес е бил проявен от американския фонд KKR, който има сателитен тв оператор в Сърбия и инвестиции в региона. Според други източници предпочетеният купувач не е познат в региона.\n\n\r\n\tМакар да е вторият по брой клиенти на мобилни услуги български оператор, \"Теленор\" е трети по приходи в размер на 667 млн. лв. за деветте месеца на 2017 г.. Лидер е БТК с 875 млн. лв., следвана от \"Мобилтел\" с 806 млн. лв., но и двете компании предлагат доставка на телевизия и фиксиран интернет, докато \"Теленор\" няма такива.\r\n\tОт създаването на \"Глобул\" през 2001 г., това ще е едва втората смяна на собственика на телекома.", "date": "2018.01.18", "title": "\"Теленор\" продава българския си оператор"}
{"url": "http://www.mediapool.bg/bsp-i-firmite-na-georgi-gergov-ne-sa-svarzani-litsa-spored-prokuraturata-news274462.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяма нарушения в отпуснатия в края на 2016 г. огромен заем в размер на 31.8 млн. евро от държавната Българска банка за развитие (ББР) в полза на дружествата \"Международен панаир Пловдив\" и \"Слънчев ден резиденс\", свързвани с Георги Гергов, който към онзи момент е член на изпълнителното бюро на БСП.\r\n\tТова съобщава Антикорупционният фонд (АКФ), който преди време подаде сигнал по случая до подчинените на Сотир Цацаров.\r\n\tВ началото на 2017 г. избухна скандал заради отпуснатия огромен заем на фирми, близки с бизнесмена-политик, въпреки забраната в устава на държавната банка на партийни кредити.\r\n\tВпоследствие, от финансовия отчет на банката за 2016 г. , че трезорът, който би трябвало да подпомага малкия и средния бизнес, всъщност кредитира едри бизнесмени, близки до властта.\r\n\tС аргумент, че това трябва да се промени, през есента на 2017 г. икономическият министър Емил Караниколов смени ръководството на ББР, като постави начело на институцията бившия председател на Комисията за финансов надзор Стоян Мавродиев. Вместо да забрани едрите кредити обаче, новото ръководство  точно в обратната посока, така че те позволяват отпускането на още по-големи заеми. Според  целта била да се финансират стратегически проекти на правителството.\r\n\t\r\n\t\"При прокурорската проверка ръководството на ББР е предоставило правни становища, според които по дефинициите на Търговския закон фирмите на семейството на Гергов и БСП (чийто член на управителен орган е той към момента на отпускането), не са свързани лица\", посочват от Антикорупционния фонд. Оттам цитират прокурорското постановление, според което “фактическата свързаност на Георги Гергов с БСП е правно ирелевантна, защото той като физическо лице, член на политическа партия, не се явява кредитополучател\".\r\n\tСпоред юристите на Антикорупционния фонд обаче приложимите дефиниции в случая са тези на Закона за кредитните институции, които са много по-широки и отговорят на изричната забрана в устава за \"кредитиране на политически партии и свързани с тях лица\".\n\n\r\n\t\"Прилагането на много по-тясното тълкуване на Търговския закон е манипулативно и не отговаря на съвсем ясното ограничение в устава на банката. Това ограничение поставя ясно преграда пред кредитиране на фирми на политици, което според сегашното решение на прокуратурата се оказва напълно легално\", коментират от правния център на АКФ.\r\n\tСпоред АКФ най-новите изменения в устава, направени след избирането на Мавродиев, са в духа на дадените на прокуратурата становища. \"В тях се уточнява ясно, че свързаните лица спрямо политически партии са само техните женски, младежки и други организации, създадени от самите политически партии\", припомнят от организацията.\r\n\t\r\n\tРазследващата организация оспорва обективността на правните становища, предоставени на прокуратурата по случая.\r\n\tЕдното от тях, поръчано от ББР и предоставено на разследващите, е от проф. Огнян Герджиков, преподавател в правния факултет на Софийския университет и служебен премиер през 2017 г., назначен от президента Румен Радев. \"Независимостта на такова становище обаче е изключително спорно от правна гледна точка, тъй като авторът е бил в качеството на служебен премиер между януари и май 2017 г. и негови министри са упражнявали директен контрол както на държавната банка, така и на дружеството, получател на кредитите. В този период са и част от правните действия, предмет на подадения сигнал\", твърдят от АКФ.\r\n\tДругото становище е от Росен Карадимов от същия факултет, бивш председател на младежката организация на БСП и съветник на премиера Станишев, като то също е в полза на държавната банка. \"Интересното е, че във финансовите отчети на британската фирма FINNIVEST LLP (100% собственост на изпълнителния директор на банката към този момент Билян Балев) Карадимов е с отпуснат личен кредит в размер на 114 480 британски лири, което поставя под сериозен въпрос независимостта на даденото правно становище в полза на ББР\", твърдят от фонда.\r\n\tПрокуратурата не е открила нарушения и в останалите точки от сигнала, включително във факта, че се отпуска кредит без \"Международен пловдивски панаир\" да има одобрени годишни финансови отчети, както и че липсва одобрението на общото събрание на дружеството при кредити в полза на трети лица.\r\n\t\r\n\tОт правния център на Антикорупционния фонд заявяват, че ще обжалват постановлението за отказ от образуване на досъдебно производство пред по-висша инстанция.\r\n\t\"В една централизирана структура като прокуратурата трудно можем да очакваме намиране на достатъчно основания за образуване на досъдебно производство срещу лице, което публично е заявило близките си приятелски отношения с главния прокурор\", коментират юристите на правния център.\r\n\tТе имат предвид позицията, която  в скандала \"ЦУМ-гейт\" през пролетта на 2017 г., тръгнал от среща в кабинета на Гергов в ЦУМ между собственика на \"Овергаз\" Сашо Дончев и главния прокурор Сотир Цацаров.", "date": "2018.01.18", "title": "БСП и фирмите на Георги Гергов не са свързани лица според прокуратурата"}
{"url": "http://www.mediapool.bg/zashtitnitsi-na-pirin-otnovo-blokiraha-orlov-most-news274464.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tНяколко хиляди души се събраха в София в четвъртък вечерта на поредния протест срещу правителственото решение за промяна на плана за управление на парк \"Пирин\", което според природозащитниците отваря вратичка за изграждането не само на втори кабинков лифт в Банско, но и на други строежи на ски съоръжения, което ще доведе до увреждане на природата в защитената територия.\r\n\tПротестът обхваща още 24 града в страната и в чужбина.\r\n\tВ столицата шествието тръгна от Ларгото между Министерския съвет и Президентството и със скандирания \"Мафия!\" и \"Оставка!\" мина покрай сградата на парламента, после се спря за кратко край Софийския университет, за да продължи до Орлов мост, където движението на възловото кръстовище бе блокирано около 19:30 часа.\r\n\tЛюбителите на природата продължават да не вярват на уверенията на правителството, че няма да се разрешат никакви други строежи в буферната зона на парк \"Пирин\" освен на втория кабинков лифт.\r\n\t\"Обещанията са на думи, ние четем документи и докато не се промени решението от 28 декември за плана на парк \"Пирин\", разрешаващо ски строежи, не вярваме на премиера и министрите и ще продължим да протестираме\", каза демонстрант пред бТВ.\n\n\r\n\tЕкоминистърът е \"силно зависим от чужди интереси човек, неподготвен, непознаващ законите, предлагащ спорни текстове, подвеждащ цялото правителство\", смята участникът в протеста в столицата Спас Узунов, цитиран от БГНЕС.\r\n\t\"Трябва да бъдем чути, защото това е бъдещето на нашите деца. Можете да отидете лятото да видите в Пирин пистите какво представляват - те са едни ерозирали свлачища, които няма как да се възстановят за няколко месеца. При положение, че се пусне втора кабинка, тя ще има нужда от нови писти и планината ще стане едно голямо свлачище”, смята Димитрина Андреева, която също е недоволна от правителствените действия.\r\n\t\"Това са гражданите на Република България. Не може един Бойко Борисов, цитирам него, защото той в момента е министър-председател, да решава съдбините на Република България в парламентарна Република България. Да вади от джобовете си, да дава на този, да вади от джоба си да дава на онзи, да казва, че той трябва да удовлетвори желанията на банскалии. А питам аз кой ще удовлетвори желанията на хората, които започнаха да протестират за Витоша? Там всичко е ръждясало, всичко е паднало. Защо, защото в Банско има интереси. Явно, че и министър-председателят има интереси, и вицепремиерите имат интереси, и депутатите имат интереси. Ей затова трябва да бъдат чути гражданите, защото гражданите са лакмуса на тази история”, заяви д-р Петър Бодуров.\r\n\tУчастниците в шествието в София и останалите градове продължават да настояват приетата актуализация на плана на парка да бъде отменена, както и да подадат оставки министърът на околната среда Нено Димов, тъй като не е изпълнил длъжностните си ангажименти да защитава природата и е прокарал решението с активното съдействие на Валери Симеонов и Красимир Каракачанов. Демонстрантите настояват още държавата да обяви кой е реалният собственик на концесионера на ски зоната в Банско \"Юлен\" АД и да се извърши международен одит на концесията.\r\n\tОсвен в София, протести са планирани и в Пловдив, Варна, Бургас, Велико Търново, Благоевград, Пазарджик, Плевен, Русе, Велинград, Габрово, Казанлък, Свиленград, Свищов, Сливен, Смолян, Стара Загора, Трявна, Хасково, както и в Лондон, Берлин, Виена, Прага, Сидни, Оксфорд и Хамбург.\r\n\tПротестиращите във Велика Търново с лазерни светлини прожектираха въпроса \"Кой държи \"Юлен\" върху крепостта Асеновец.\r\n\tБлизо стотина души се събраха в центъра на Благоевград, където скандираха \"Искаме природа, не искаме бетон\" и пяха песента \"Хубава си, моя горо”.\r\n\t\"Нашият протест е най-близко до Пирин, днес протестират не само в България, но и в Европа, а даже и в Австралия”, коментира организаторът на протеста Влади Милушев. Той обеща демонстрациите в защита на Пирин да продължат докато бъдат постигнати исканията и изрази надежда, че управляващите ще проявят разум, в противен случай протестиращите ще предприемат други мерки.", "date": "2018.01.18", "title": "Защитници на Пирин отново блокираха Орлов мост"}
