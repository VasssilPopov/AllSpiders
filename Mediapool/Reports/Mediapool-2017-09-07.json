{"url": "http://www.mediapool.bg/ne-se-ochakva-merkel-skoro-da-se-vklyuchi-v-tuitar-news268950.html", "text": "Всички политици днес имат акаунти в Туитър - освен ако се казват Ангела Меркел, пише ДПА, цитирана от БТА. \r\n\t \r\n\tГерманската канцлерка е една от най-известните международни политици, които все още не са се включили в социалните медии. Меркел, която ще се бори за четвърти мандат на изборите на 24 септември, заяви пред медийния концерн \"Редакционснетцверк Дойчланд\", че е обмисляла да се включи в Туитър. Недостатъците обаче са били повече от предимствата, добави тя.\r\n\t \r\n\t\"Туитър изисква постоянно внимание. Ще трябва постоянно да следя какво се случва и винаги да имам какво да кажа\", отбеляза канцлерката. Тя заяви, че предпочита да остави тази задача на говорителя на правителството Щефен Зайберт.\n\n\r\n\t \r\n\t\"Когато аз лично имам да кажа нещо, което той трябва да предаде директно, това е ясно в туита\", добави тя.\r\n\t \r\n\tПълните изказвания на Меркел ще бъдат публикувани днес.", "date": "2017.09.07", "title": "Не се очаква Меркел скоро да се включи в Туитър"}
{"url": "http://www.mediapool.bg/shefat-na-obshtinskiya-savet-v-septemvri-lazar-vlaikov-podade-ostavka-news268937.html", "text": "Председателят на Общинския съвет в Септември Лазар Влайков подаде оставка и тя бе приета по време на извънредно заседание в четвъртък.\r\n\tПричина за нея стана нелепият трагичен инцидент от 31 август, при който с пистолета му бе убит 47-годишния собственик на заведение във Виноградец Наско Тонкев.\r\n\tТова се случи по време на шумно празненство по случай рождения ден на 6-годишен племенник на Влайков, на което общинарят от ГЕРБ бе извадил личния си „Глок“ и бе започнал да стреля. Впоследствие оръжието бе прехвърляно от ръка на ръка и към други гости, докато в един момент фатално бе прострелян собственикът на ресторанта.\r\n\tПървоначалната информация бе, че последният изстрел е бил произведен, докато пистолетът е в ръцете на 6-годишния рожденик. Впоследствие обаче роднините на жертвата заявиха, че именно Влайков е убил Тонкев. Освен това разказаха, че веднага след трагичния инцидент той е звънял за съдействие на районния прокурор на Пазарджик Георги Кацаров.\r\n\tСъмненията, че разследването може да не се води обективно се засилиха и от факта, че Влайков прекара само 24 часа в ареста, след което бе освободен без повдигнато обвинение. Той е известен в миналото и с други свои прояви, включително нападение и намушкване с нож, след които делата са прекратени.\n\n\r\n\tЗаради това главният прокурор Сотир Цацаров разпореди производството по случая да се прехвърли в Пловдивската окръжна прокуратура и лично посети Пазарджик, за да се запознае с казуса. Междувременно ГЕРБ за пореден път изсключи Влайков от партията и го призова да си подаде оставката от председателския пост на Общинския съвет в Септември.", "date": "2017.09.07", "title": "Шефът на Общинския съвет в Септември Лазар Влайков подаде оставка"}
{"url": "http://www.mediapool.bg/prokurorka-ulichena-za-natisk-varhu-svidetel-i-piyanstvo-pak-e-shef-na-varnenskata-raionna-prokuratura-news268913.html", "text": "От средата на август Цветанка Гетова отново е шеф на Варненската районна прокуратура, потвърди говорителката на местната прокуратура пред Mediapool. За по-малко от една година срещу прокурор Гетова бяха образувани две дисциплинарки за тежки провинения. И двете производства бяха инициирани от главния прокурор Сотир Цацаров. Връщането й на ръководна позиция е показателно как отговорните институции действат при подобни случаи.\r\n\tВ края на миналата година срещу Цветанка Гетова и нейната заместничка Милена Даскалова бе образувано дисциплинарно производство по обвинения за изключително тежко нарушение - оказване на натиск върху жена, която се оплаква от заплаха за убийство.\r\n\tСлучай от 11 декември миналата година и бе оповестен от пресцентъра на държавното обвинение. Около 17 часа този ден жена е подала сигнал в Първо РПУ във Варна, че мъжът, с когото е живеела от години на семейни начала, е отправил закана с убийство. Той е бил осъждан за убийството на първата си съпруга.\r\n\tРазследващ полицай е уведомил районната прокуратура в града. Шефката на прокуратурата Цветанка Гетова е изпратила в полицията дежурния прокурор като му указала да участва в разпита на пострадалата. По-късно самата Гетова и заместничката й Милена Даскалова също отишли в Първо РПУ.\r\n\tТе се осведомили за разследването и веднага след това влезли в стаята, където се провеждал разпита на жената. Двете прокурорки прочели протокола от разпита и съобщили на дежурния прокурор и разследващия полицай, че не виждат престъпление. Дежурният прокурор отговорил, че разпитът все още не е приключил и предстои установяването на тези обстоятелства. Това провокирало Гетова и Даскалова и те започнат да задават въпроси на жената.\r\n\t\"Даскалова си позволила да каже, че ако този мъж я удари, може да я остави \"залепена като гербова марка\", съобщиха от пресслужбата на прокуратурата.\n\n\r\n\tСлед въпросите и този коментар, Гетова и Даскалова разпоредили на разследващия полицай и на дежурния прокурор да напуснат кабинета.\r\n\t\"Когато останали насаме със свидетелката, Даскалова й заявила, че с подадената жалба може да вкара в затвора мъжа, от когото се оплаква, а \"той имал достатъчно хора и познати\", както и че не това е начинът да се защити, защото заплашилият я може да продължи да я тормози. Позволила си и препоръка към свидетелката да размисли много добре и по-спокойно дали да подава сигнал срещу него\", казват от прокуратурата.\r\n\tПри тези думи жената попитала дали може да оттегли жалбата си. Получила утвърдителен отговор от Даскалова, след което двете с Гетова позволили на разследващия полицай и дежурния прокурор да продължат с разпита. На следващия ден свидетелката наистина оттеглила жалбата си, обяснявайки, че действала под силна емоция.\r\n\tЗа този случай Цацаров поиска ВСС да уволни дисциплинарно двете прокурорки.\r\n\tНа 13 април тази година главният прокурор сезира ВСС за ново провинение на Гетова и Даскалова. Този път те решили да отидат със служебна кола във варненско заведение. Въпреки че това се случва в работно време – малко след 13.30 часа, двете си поръчали солидно количество алкохол и така и не се върнали на работа.\r\n\tДва часа по-късно в заведението са отишли обвинители от апелативната прокуратура и окръжната прокуратура във Варна, за да извършат проверка на подаден сигнал, че \"прокурори на ръководни позиции употребяват алкохол в работно време извън прокуратурата\". В този момент Гетова и Даскалова все още консумирали поръчките си.\r\n\t\"Снети са обяснения от сервитьорите в ресторанта и е изискан касов бон за консумираните от Гетова и Даскалова храни и напитки. В хода на проверката било установено, че до 15.30 часа прокурорите Гетова и Даскалова са поръчали и консумирали 5 поръчки ракия \"Бургас 63\", 1 ракия \"Бургаска мускатова\", 2 поръчки уиски \"Джак Даниелс\". Поръчали и консумирали са още 2 бири \"Туборг\" и 1 минерална вода\", съобщиха от държавното обвинение в четвъртък.\r\n\tВъпреки присъствието на апелативните прокурори, Гетова и Даскалова невъзмутимо си поръчали по още една бира и продължили с дългия си обяд до около 21.00 часа.\r\n\tТогава Цацаров обяви, че подчинените му грубо са нарушили \"утвърдените в обществото разбирания за благоприличие, висок морал и почтеност\", както и Правилника за вътрешния трудов ред във Варненската районна прокуратура.\r\n\tОколо месец след оповестяването на запоя Цветанка Гетова бе отпратена за назидание от Варна във Видин за срок от три месеца. Нейната приятелка отиде за същия срок в Монтана и същото като шефката си също се върна във Варна. В Северозападна България двете трябваше да поработят като редови прокурори. В средата на август командировката им изтече и те се прибраха във Варна.\r\n\t\r\n\tЗаконът за съдебната власт дава възможност на ВСС да отстранява магистрати от ръководна  позиция или длъжност, ако те са обвиняеми за извършено престъпление. Въпреки че прокуратурата съобщи за оказания недопустим натиск върху заплашваната жена от Варна, досъдебно производство срещу двете прокурорки явно не е било образувано. А случаят поразително прилича на престъпление срещу правосъдието.\r\n\tПо този повод чл. 288 от Наказателния кодекс гласи: \"Орган на властта, който пропусне да изпълни своевременно длъжностите, които му налага службата относно наказателно преследване, или по друг начин осуети такова преследване с цел да избави другиго от наказание, което му се следва по закон, се наказва с лишаване от свобода от една до шест години\".\r\n\tОбразуването на дело срещу Гетова и Даскалова за подобно престъпление задължително води до отстраняване от длъжност.\r\n\tАко се приеме, че прокуратурата не е била сигурна в информацията, която дава на обществото и няма достатъчно данни за дело, то казусът можеше да се подхване по-бързо от Прокурорската колегия на ВСС.\r\n\tСпоред Закона за съдебната власт Прокурорската колегия е длъжна да приключва дисциплинарните производства за срок от три месеца. Ако случаят е изключително заплетен, това трябва да се случва за шест месеца. Сотир Цацаров поиска уволнението на двете прокурорки за натиска върху свидетелката на 29 март тази година. Трите месеца изтекоха в края на юни, а решение все още не е взето.\r\n\tИзвън тези възможности главният прокурор няма как да реши въпроса с командироването на двете в различни краища на страната. След промените в съдебния закон магистрат може да бъде командирован против волята му за не повече от три месеца в рамките на една година.", "date": "2017.09.07", "title": "Прокурорка, уличена за натиск върху свидетел и пиянство, пак е шеф на Варненската районна прокуратура"}
{"url": "http://www.mediapool.bg/moskovski-oproverga-obeshtanieto-na-premiera-che-dogodina-hemus-shte-podmine-sevlievo-news268941.html", "text": "Транспортният министър Ивайло Московски опроверга в четвъртък пред Нова телевизия обещанието на премиера Бойко Борисов, че през 2018 г. строежът на магистрала \"Хемус\" ще подмине Севлиево.\r\n\t\"Там, откъдето минаха магистралите и новите жп линии, там отидоха инвеститорите. Не случайно австрийците (от \"Палфингер\"- б.р.) отидоха първо в Ямбол. Сега видяха, че \"Хемус\" върви и се строи. Аз съм убеден, че догодина ще подминем вече Севлиево, защото проектите вече са готови, търгуват се, една част вече се строи... От Белокопитово към Търговище също. Това (магистрала \"Хемус\") ни е приоритет на приоритетите. Тогава съм убеден, че все повече инвеститори ще продължат да идват и в Северозапада. Има ли път, идват инвеститори, продукцията може да се изнася. Затова и тунелът под Шипка е толкова важен\", обясни  министър-председателят по време на откриването завода на австрийската компания \"Палфингер\" (Palfinger) в Червен бряг в понеделник.\r\n\tСпоред Московски обаче той по-скоро е имал предвид, че до тогава трябва да приключат тръжните процедури. По думите на министъра през първата половина на 2018 г. всички документи за отсечката между Плевен и Ловеч трябва да са готови и да започне строежът. Добави и, че магистралата е сложна за изпълнение и това бави изграждането й.\r\n\tМосковски коментира още, че новата железопътна връзка между Гърция и България, която ще свързва Дунав, Черно и Егейско море ще допринесе много за стокообмена между двете страни. Той очаква до две години да е пусната и отсечката между Бургас и Александруполис.", "date": "2017.09.07", "title": "Московски опроверга обещанието на премиера, че догодина \"Хемус\" ще подмине Севлиево"}
{"url": "http://www.mediapool.bg/proveryavat-signal-za-nasilie-varhu-dete-v-detska-gradina-v-panagyurishte-news268942.html", "text": "Регионалното управление на образованието в Пазарджик започва проверка на сигнал за насилие върху дете в детска градина в Панагюрище. Сигналът е подаден от бащата Георги Налбантов, който преди ден е прибрал сина си със силно насинена лява страна на лицето и лилави хематоми. Учителката не е дала адекватно обяснение какво точно се е случило с момченцето - обяснението било, че вероятно се е сбило с друго дете.\r\n\tСнимки на детето, на които личат нараняванията, бяха публикувани в неделя в интернет от бащата Налбантов. Вече са взети писмени обяснения от учителката. От образователното ведомство обясниха, че ще излязат с официална позиция, след като се запознаят подробно със случая", "date": "2017.09.07", "title": "Проверяват сигнал за насилие върху дете в детска градина в Панагюрище"}
{"url": "http://www.mediapool.bg/pravnata-komisiya-izslushva-kandidatite-za-vss-ot-parlamentarnata-kvota-na-zhivo-news268939.html", "text": "Правната комисия изслушва в четвъртък 18-имата кандидат-членове на Висшия съдебен съвет (ВСС), номинирани от парламента.\r\n\tОт тях депутатите трябва да излъчат 11 души, които да попълнят 6 места в Съдийската и 5 в прокурорско-следователската колегия на съвета.\r\n\tГЕРБ издигна общо пет кандидатури, БСП – шест, а ДПС, „патриотите“ и „Воля“ – по две. Независимият депутат Ангел Исев също номинира един кандидат. Гласуването ще се състои след изслушването в четвъртък или през следващата седмица, а новият състав на ВСС трябва да започне работа през октомври.\r\n\tЗа членове Съдийската колегия от парламентарната квота бяха предложени зам.-председателят на Върховния административен съд и вече веднъж член на съвета Боян Магдалинчев, Вероника Имова от Върховния касационен съд (номинирани от ГЕРБ), Марина Дойчинов от ВАС, Диана Хитова от ВКС, Даниела Марчева от Софийския апелативен съд, Драгомир Кояджиков от Апелативния спецсъд (издигнати от БСП), Стефан Гроздев от САС (предложен от ДПС), зам.-шефът на Софийската апелтативна прокуратура Йордан Стоев и адвокат Боян Новански (издигнати от \"Обединени патриоти\"). В последния момент бяха номинирани още адвокатите Нели Виодорова (издигната от Ангел Исаев) и Ангелинка Николова (предложена от \"Воля\").\r\n\tКандидатите за прокурорско-следователската колегия на ВСС пък са районният прокурор на Пловдив Гергана Мутафова, окръжният прокурор на Бургас Калина Чапкънова (ГЕРБ), Маринела Тотева от Върховната административна прокуратура, Светлана Бошнакова от Върховната касационна прокуратура (БСП), следователката Пламена Апостолова (ДПС) и варненският обвинител Владислав Томов (\"Воля\").\n\n\r\n\t\r\n\t \r\n\tПърва се представи адвокатката от Търговище Ангелинка Николова, издигната от \"Воля\". Тя беше доста остра в оценката си за работата на сегашния ВСС и излезе със силна прореформаторска концепция. Николова обясни, че дебат между кандидатите за членове на ВСС от парламентарната квота е нямало, защото много от тях са отказали да участват в дискусиите. Тя даде незадоволителна оценка на този ВСС, казвайки, че той е работил хаотично и без ясна представа за проблемите на системата.\r\n\tНиколова настоя за извършване на пълна ревизия на всеки съд и прокуратура в страната, защото проблемите на голяма част от тях са останали в сянка. Според нея трябва да се изготви петгодишен план за работа на всеки съд и прокуратура,а отговорници на ротационен принцип да са членове на ВСС и съдебния инспектора.\r\n\t“Те трябва да бъдат връзката между магистратите, гражданите и ВСС. Такава връзка сега липсва. Има нужда от определяне на индивидуален план за развитие на всеки магистрат., а на всеки шест месеца ВСС трябва да се отчита пред обществото за свършената работа. Сега ВСС не представя реално състоянието на съдебната система, защото състоянието е много по-добро, но ВСС не представя нещата, както са“, каза Николова. Според нея дисциплинарни производства трябва да продължават много по-кратно -  от 1 до 3 месеца вместо сегашните срокове от 3 до 6 месеца.\r\n\t“Иначе дисциплинарните производства губят  смисъл“, допълни тя. Николова каза, че сега в системата се прикриват много нарушения. Тя напомни, че има 339 дела с големи забавяния. “Къде са били административните ръководители и членовете на ВСС. Корупцията не е само въпрос на пари, а и въпрос на морал“, обясни издигнатият от \"Воля“ кандидат.\r\n\t\r\n\tВтори бе кандидатът на ГЕРБ и настоящ заместник-председател на Върховния административен съд Боян Магдалинчев. Той каза, че има нужда от нов облик на съдебната система пред магистратите и обществото, както и от нов стандарт на отношенията във ВСС.\r\n\tМагдалинчев каза, че ще работи за прозрачността на ВСС и уважение към мнението на инакомислещия, което е голям проблем в сегашния съвет. Той също отчете нуждата от всеобхватна проверка на системата. Според него трябва да се създаде постоянно действащо аналитично звено към ВСС, което да осъществява мониторинг на проблемите на съдебната система. Това звено да е съставено от юристи, икономисти, програмисти и представителите на академичната общност, предлага Магдалинчев.\r\n\t“Министерството на правосъдието трябва да поддържа портал за електронното правосъдие и да създаде електронното дело, което да даде възможност на страните да попълва папката с доказателства“, обясни върховният съдия.\r\n\t\r\n\tРеформаторска беше визията и на адвокат Боян Новански, издигнат от “Обединени патриоти“. Той каза, че не е поемал никакви ангажименти и ще бъде независим, както е бил и досега. Новански се обяви за намаляване на политическата квота на парламента във Висшия съдебен съвет и за намаляване на мандатите на членове на ВСС. “Това не са теми табу и трябва да бъдат разгледани. ВСС трябва да защитава системата от външен натиск, а магистратите трябва да говорят само с актовете и всякакви други политически заигравки са гибелни“, каза Новански.\r\n\tТой каза, че изпитите за младши магистрати трябва да се правят само писмено, за да бъдат безпристрани, както и да прекрати командироването на магистрати. Новански критикува сегашния ВСС за немотивираната кадрова политика и обяви за съкращаване на малко натоварените съдилища и прокуратури. “България е страна със застаряващо население и реформата на съдебната карта трябва да се случи. Реформата на съдебната карта не се случва и не бива да се бяга от въпроса само от криворазбрана колегиалност“, каза Новански\r\n\tТой настоя за написване на нов Дисциплинарен кодекс за магистратит и сериозна инвестиционна програма за решаване на сградния проблем на система с повече контрол върху изразходване на средствата. Кандидатът на “Обединени патриоти“ се обяви за голям привърженик на пълното самоуправление на съдебната система.\r\n\t“Реформата трябва да се прави от хората в система, а ВСС да търси контакти в останалите власти, да не пречи, а да способства за такова правосъдие, каквото гражданите желаят“, каза той.\r\n\tТой каза, че в системата е недопустимо да има външно вмешателство и обеща да дава публичност на всяко корупционно и неетично поведение на магистратите. Каза, че трябва да има проверка на всички дела, които съдиите са разглеждали, както и на цялата им организация на работа.  \r\n\t\r\n\tСъдия Вероника Имова от Върховния касационен съд е издигната от ГЕРБ. Тя каза, че въпрос на достойнство и чест участието й в този избор. “В концепцията си съм отделила изключително голямо място на независимостта на съдебната власт, която смятам за фундаментален въпрос. Системата трябва да бъде изчистена от влияние, политически и олигархични, всякакви индивидуални и групови, които накърняват независимостта на системата“, каза Имова, но не каза как точно може да стане това. Въпреки това съдия Имова обеща да работи в тази посока.\r\n\tНейната концепция бе фокусирана върху кариерното израстване и оценяването на работата на магистратите. Според нея при кариерното израстване ВСС трябва да се отделя голямо внимание на професионалните достижения на магистратите, за да се създадат еднакви правила за всички при конкурсите. „Трябва да има обективна оценка на техните качества. Магистратите трябва да бъдат оценявани по техните съдебни актове, защото са лицето на тяхната работа“, каза Имова.\r\n\t\r\n\tСъдия Даниела Маринова – Марчева е издигната от БСП. Тя е магистрат в Софийския апелативен съд. Тя също обеща да работи за отстояване на индивидуалната и институционалната независимост на съдиите, както и за ясни и предсказуеми критерии за атестиране и ясна дисциплинарна дейност.\r\n\t“Системата е консервативна. За качеството на правораздаването не са необходими нови технологии, защото основната ценност е съдията. Това може да се постигне с открити и прозрачни процедури при подбора на съдиите. ВСС разполага с изключителни правомощия за това“, обясни съдия Марчева.\r\n\tТя разказа случка във великотърновски съд. По дело в този съд съдията е обяснил на отец Георги, който е игумен на Преображенския манастир, че законът е такъв и той нищо не може да направи. Игуменът на свой ред го репликирал с въпрос: “А ти за какво си там?“.\r\n\t„Всичко трябва да започне с индивидуалната независимост на съдията, защото всичко останало би се изпразнило от съдържание. ВСС трябва да бъде отчетен и прозрачен пред самите магистрати, да се премахне сегашната привидност“, каза Марчева и обясни, че сега членовете на ВСС са недостъпни за съдиите. Тя поиска въвеждането на регулярни срещи със съдиите по апелативни райони, за да им пряка връзка със съдиите.  Според нея най-голям проблем е натовареността в системата, защото демотивира съдиите.\r\n\t„Нас ни наказват за забавяне на делата, а не за некачествено правораздаване. Дисциплинарни производства трябва да се водят по ясни критерии, а не по сегашните бланкетни такива“, каза съдията.\r\n\t\r\n\tСъдия Хитова е бивш депутат от БСП в 40-ото Народно събрание. Тя също каза, че фундаментът на съдебната власт е нейната независимост. “Всяка година ВСС трябва да се отчита пред обществото с доклад и да реагира на всеки опит за външно въздействие. Съдиите в Англия са несменяеми от 1701 г. Упреците към съдебната система са основателни, но трябва да се вземе предвид, че ние много бързо се учим“, каза Хитова.\r\n\tТя влезе в риториката на своите колеги и обясни, че трябва да се подобри кодекса за етично поведение.  Съдия Хитова поиска ВСС да може да наблюдава в реално време на случайното разпределение, което да отнеме всички възможности за манипулация на системите на съдилищата. Магистратът се обяви за разширяване на правомощията на общите събрания на съдилищата в посока да могат да предлагат повишаване на съдии в по-горна инстанция.\r\n\t“ВСС трябва да осъществи електронното правосъдие. По подобие на Търговския регистър трябва да има един портал за е-правосъдието“, каза Хитова и допълни, че големите съдилища трябва да се разделят на по-малки, за да могат да се управляват по-лесно. В услуга на гражданите тя предложи всички канцеларии да има еднакво работно време.  Хитова настоя за установяване на обратна връзка между ВСС и магистратите.\r\n\t\r\n\tСъдия Кояджиков работи в Апелативния специализиран наказателе съд. Той обяви, че би изоставил предложенията в концепцията, ако колегите му във ВСС предложат по-добри решения на проблемите. Това надали ще се наложи на Кояджиков, защото той успя да влезе в общия тон.\r\n\tСъдия каза, че магистратите трябва да получават по-добра защита от ВСС при натиск. Той допълни, че с предссъобщения да се обясняват на медиите и гражданите съдебните актове, за да няма неразбиране. Кояджиков обяви политика на пълна нетърпимост при зависимостите в системата, както и за бързи действия при доказване на подобни случаи.\r\n\tСъдията обясни, че работи за добър микроклимат във ВСС, постоянен контакт с редовите съдии, които “могат да предлажат най-адекватни предложения за реформа“.\r\n\t“Трябва да има по-добра комуникация между ВСС и останалите институции, което би довело до решаване на първо място на битовите проблеми в системата“, каза той. Кояджиков настоя и за “спешно“ въвеждане на електронното правосъдие.\r\n\t\r\n\tСъдия Дойчинова е председател на съдебен състав във Върховния административен съд.  Тя се обяви за задължителни обучения по европейско право на магистратите и гарантиране независимостта на съдебната власт чрез бюджет за техническо оборудване и гарантиране на заплащането на магистратите.\r\n\tСпоред нея ВСС трябва да обърне много по-голямо внимание на поощренията за съдиите, защото “голяма част от магистратите работят съвестно и много“. Съдия Дойчинова призова ВСС да не влагат лични мотиви при наказанията на магистрати. Тя не е привърженик на съкращаването на съдилища и смята, че въвеждане на електронно правосъдие би решило по-безболезнено тази тема.\r\n\tДойчинова настоява за бързо въвеждането на програмното бюджетиране в съдебната власт, което ще е инструмент за обществен контрол върху изразходстването на средствата в системата. Данаил Кирилов не допусна въпрос към съдията за намаляване на политическата квота във ВСС, защото въпросът бил решен в конституцията. След като въпросът бе преформулиран съдия Дойчинова каза, политическата квота не би била проблем за съдебната власт, ако всички избраници на парламента работят съвестно и спазват убежденията си.\r\n\t\r\n\tМирослав Джеров е син на Александър Джеров и е адвокат в София. Кандидатът на ГЕРБ каза, че основната задача на ВСС е да гарантира независимостта на съдиите и съдебната система. Според него съветът трябва да създаде допълнителни структури, които автономно да изпълняват тази функция. Джеров каза, че трябва да се осигури незабавна реакция при накърняване на независимостта на съдиите, което ще повиши неговия авторитет в съдебната власт.\r\n\tРазпределението на делата по случаен начин бе акцент в концепцията за адвокат Джеров. Той смята, че гаранции за това разпределение може да бъде само безукорният морал на ръководителя на конкретния съд. Той напомни, че в някои случаи електронната система за разпределението на делата е неприложима – например при разпределнието на дежурствата и сривове на системата.\r\n\t“Една хардуерна повреда в системата може да доведе до заобикаляне на принципа. После няма как да се докаже, че се е целяло заобикаляне на случайното разпределение. ВСС трябва да веднага да реагира с нова техника и програмно осигуряване при всеки един такъв случай. Ако е възможно елиминиране на човешкия фактор при разпределението на делата, то това трябва да се направи“, каза Джеров.\r\n\tТой защити реформата на съдебната карта с аргумента, че е неоправдан разход поддържането на слабо натоварените съдилища. Накрая Джеров обясни, че трябва да се преустановят скандалите във ВСС, което би повишило доверието в съдебната система.\r\n\t\r\n\tНели Виодорова е адвокат и е единственият кандидат за член на ВСС, който е издигнат от независим народен представител. Нейното представяне бе най-слабото до момента. През по-голяма част от времето си тя говори за достойнството на адвокатската професия и как адвокатурата е един от най-големите привърженици на реформата на системата.\r\n\tНели Виодорова каза, че не бива да има противоборство във ВСС и навсякъде трябва да цари съгласие и колегиалност. Адвокатът не обясни какво става, ако различни членове защитават напълно различни визии за развитието на системата, както е в сегашния съдебен съвет. Тя каза накрая, че трябва да се създаде единна информационна система по всички дела пред европейските съдилища.\r\n\t\r\n\tИздигнатият от ДПС съдия от Софийския апелативен съд Стефан Гроздев бе един от малкото кандидати, които не критикуваха работата на сегашния Висш съдебен съвет. Той започна с декларацията, че работата на ВСС трябва да се ръководи от законовите и конституционните принципи за независимост, публичност и защита на върховенството на закона.\r\n\tТой обеща да работи за съдебна система без зависимости от политически и йерархичен характер. Гроздев излезе с идеята заплатите на магистратите трябва да се определят от постигнатия им ранг, а не от заеманата от тях длъжност. Т.е. съдия с постигнат ранг на върховен съдия, който работи в окръжен съд, да получава равна заплата със съдия, който работи във върховен съд.\r\n\t“Кадруването и атестирането трябва да се правят по прозрачен и обективен начин, което би гарантирало независимостта на магистратите“, каза Гроздев и настоя, че проблемът при налагането на дисциплинарни наказания от ВСС идва основно от неравномерната натовареност на магистратите, а не от самия ВСС.\r\n\t\r\n\tПри представянето от партия “Воля“ обясниха, че почти цялата рода на прокурора от районната прокуратура във Варна Владислав Томов е работила в държавното обвинение. В своето въведение Томов коментира, че се е фокусирал върху решаване на проблем с човешкия ресурс в съдебната система.\r\n\tСпоред него проверките на знанията на магистратите трябва да са анонимни, а устните изпити да се премахнат, защото това ще доведе до по-обективен избор на кадрите в системата.\r\n\tВладислав Томов се обяви за изравняване на заплати на младшите и районните прокурори, защото вършат една и съща работа. Накрая той обяви, че ще проявява пълна нетърпимост към корупционни прояви от колеги.\r\n\t\r\n\tГергана Мутафова е заместник-районен прокурор на Пловдив. Тя смята, че най-големият проблем в прокуратурата в момента е неравномерното натоварване на магистратите, което води до проблеми с качеството на тяхната работа. Мутафова подкрепи провеждане на реформата на съдебната карта, но ако този процес не се изпълнява като самоцел. Прокурор Мутафова настоя за въвеждане на програмното бюджетиране на съдебната власт.\r\n\tТя поиска нови стандарти за обмен на информацията между отделните подсистеми на съдебната власт и бързо въвеждане на електронното правосъдие. Говори за сградния фонд и строеж на големи съдебни палати в областните центрове. Според нея съдилищата трябва да могат да задържат на процент от приходите от съдебни такси, за да има пари за поддръжка на съдебните сгради.\r\n\tТя допълни, че ВСС трябва да е по-активен при кандидатстването по европейските програми. Мутафова отбеляза, че сега оценката на магистратите от ВСС е формална и лишена от справедливост и настоява това да се промени. Тя говори още за нуждата от реформа в законите, за да се прехвърли част от работата на прокуратурата върху контролните органи на държавата.\r\n\t\r\n\tПредложеният от Волен Сидеров прокурор Йордан Стоев заема позицията на заместник-апелативен прокурор на София. Той обеща да работи за промяна на философията на конкурсите и кадровата политика в съдебната власт. Въпреки че е привърженик на реформата на съдебната карта, Йордан Стоев иска първо да се приложи пилотен проект по съкращаване на съдилища и прокуратури в един апелативен район, за да се видят ефектите от това.\r\n\tТой казва, че има нужда от създаване на специален финансов фонд към ВСС за поощряване на определени магистрати за добрата им работа. Според него всеки член на ВСС трябва да бъде съпричастен към законодателен процес и обеща да е много активен в това отношение.\r\n\t\r\n\tВ момента прокурор Калина Кючукова е шеф на Окръжна прокуратура - Бургас. Тя е била наблюдаващ прокурор по делото за атентата на летище “Сарафово“. Прокурор Кючукова каза, че осигуряване на независимостта на съдебната власт и осигуряване на равен достъп до правосъдието са ключови. В тази връзка Кючукова подкрепи продължаване на съдебната карта и преминаване към програмно бюджетиране на съдебната система.\r\n\tСпоред нея трябва да се запазят само прокуратурите в областните центрове, а останалите се превърнат в техни териториални звена. Това би дало възможност за по-лесно пренасочване на хора по преценка на шефовете на прокуратури, което би изравнило и натоварването в системата, смята Кючукова.\r\n\t\r\n\tМаринела Тотева е прокурор във Върховната административна прокуратура. Още в началото на изложението си тя обясни, че напълно споделя критиките на Европейската комисия към работата на ВСС. Също като част от другите кандидати тя застъпи идеята, че трябва да се въведе наблюдение на ротационен принцип от членовете на съвета върху апелативните съдебни райони.\r\n\tТотева настоява ВСС да реагира твърдо на опитите за външна намеса върху съдебната власт, но уточни, че съветът все пак не бива да прекъсва отношенията си с останалите власти. Според нея трябва да се въведе трайна и непротиворечива практика за прозрачни назначения в системата.\r\n\t“Ако бъда избрана за член на ВСС ще поставя за дебат за кариерно израстване на място. Това означава, че заплатата на магистратите ще може да расте, без да се налага те да заемат друга длъжност“, каза Тотева.", "date": "2017.09.07", "title": "Правната комисия изслушва кандидатите за ВСС от парламентарната квота (на живо)"}
{"url": "http://www.mediapool.bg/feisbuk-razkri-finansirana-ot-rusiya-dezinformatsionna-kampaniya-news268943.html", "text": "Интернет компанията Фейсбук заяви, че е разкрила финансирана от Русия кампания за разпространение на предизвикващи разделение социални и политически послания в своята мрежа, съобщи Би Би Си.\r\n\t \r\n\tКомпанията каза, че за двегодишен период до май 2017 г. са похарчени 100 000 долара за около 3000 реклами.\r\n\t \r\n\tРекламите не са подкрепяли конкретни политически фигури, а са засягали теми като имиграцията, расите и равноправието.\r\n\t \r\n\tФейсбук , че сътрудничи с американско разследване по въпроса. Компанията предава доказателствата, с които разполага, на специалния прокурор Робърт Мълър, който ръководи разследване за предполагаема руска намеса в президентските избори в САЩ миналата година.\r\n\t\r\n\tРекламите насочвали потребителите към около 470 профила, разпространяващи невярна информация, или по друг начин нарушавали условията на Фейсбук. \"Рекламите и профилите, изглежда, са били съсредоточени върху разпространение на предизвикващи разделение социални и политически съобщения в целия идеологически спектър\", каза социалната мрежа.\n\n\r\n\t\r\n\tКомпанията заяви, че според нея профилите са били създадени от установената в Санкт Петербург Агенция за изследване на интернет, известна с публикуването на прокремълски съобщения в социалните медии. Въпросните профили вече са закрити.\r\n\t\r\n\tДезинформационната кампания е била разкрита при вътрешно разследване на Фейсбук за начините, по които със социалната мрежа може да е било злоупотребено по време на надпреварата за президентските избори в САЩ миналата година.\r\n\t \r\n\tОще през януари т.г. спецслужбите на САЩ излязоха с данни, че Русия е помогнала на Доналд Тръмп да спечели президентските избори, включително чрез разпространение в социалните мрежи на лъжлива информация, целяща да повлияе на общественото мнение. Москва последователно отрича подобна намеса.\r\n\t \r\n\tСоциалната медия, основана от Марк Зукърбърг, бе остро критикувана, че не гледа сериозно на този проблем. Зукърбърг отхвърли като \"налудничави\" твърденията, че \"фалшиви новини\" във Фейсбук са повлияли на изборите.\r\n\t \r\n\tШефът на службата за сигурност на компанията Алекс Стеймос в сряда разкри подробно как е била разкрита кампанията. Това е станало чрез издирването на реклами, които може да произхождат от Русия, дори и такива, за които е имало много слаби индикации за такава връзка или пък да изглеждат организирано програмирани.\r\n\t \r\n\t\"Това беше широко търсене, включително, например, акаунти с IP адреси в САЩ, но с език, настроен на руски, макар и да нямаше непременно нарушение на някаква политика или закон\", казва Стеймос. На този етап от проучването са открити 50 000 долара за реклами, потенциално свързани с политика, които са изхарчени за около 2 200 реклами.\r\n\t \r\n\tПо-голямата част от въпросните рекламни съобщения не са имали нищо общо с президентските избори или с конкретни кандидати. В тях са засягани теми като разрешението за носене на оръжие, опасения по повод имигрантската политика, също така правата на сексуалните малцинства и расовата дискриминация.\r\n\t\r\n\t\"Има всички основания да се смята, че някои акаунти са пряко свързани с фабриката за тролове в Санкт Петербург, която се нарича Агенция за изследване на интернет, но нямаме възможност да потвърдим това по независим път\", казва един от ръководителите на Фейсбук пред \"Вашингтон пост\".\r\n\t \r\n\tЕксперти отбелязват, че 100 хил. долара не е никак голяма сума, съотнесено към мащабите на цялата кампания, но самият факт, че определени руски структури са участвали в разпространението на политически послания навежда на мисълта, че някой в САЩ ги е консултирал.", "date": "2017.09.07", "title": "Фейсбук разкри финансирана от Русия дезинформационна кампания"}
{"url": "http://www.mediapool.bg/prints-dzhordzh-tragna-na-uchilishte-news268944.html", "text": "За четиригодишния принц Джордж днес е първият учебен ден. Синът на принц Уилям и съпругата му Катрин ще учи в училището “Томас“ в престижния квартал на Лондон “Батърсий“, съобщават британските медии.\r\n\t \r\n\tПлановете на херцога и херцогинята на Кеймбридж да придружат първородния си син до училище в първия му учебен ден, бяха осуетени заради наскоро обявената трета бременност на Кейт, която страда от сутрешно неразположение.\r\n\t \r\n\tМалкият Джордж беше придружен до училище само от баща си Уилям. Херцогът носеше чантата на принц Джордж и държеше ръката му на влизане в училището. Двамата бяха посрещнати от директорката на подготвителното училище.\n\n\r\n\tЛеко обезпокоен, принц Джордж се пусна от баща си и продължи хванат за ръка от директорката Хелън Хаслем.\r\n\t \r\n\t \r\n\tУчилището “Томас Батърсий“, което струва около 18 000 паунда годишно, ще възпитава принц Джорд да бъде мил, да придобива доверие, лидерство и смирение и да няма “най-добър приятел“, за да не наранява чувствата на останалите деца.\r\n\t \r\n\tУниформата на принц Джордж включва морскосин пуловер с шпиц деколте, къси панталонки, черни чорапи и черни обувки.\r\n\t \r\n\tЗа разлика от първия учебен ден на баща му Уилям, който бе свидетел на тълпа фотографи, тръгването на Джордж на училище беше документирано само от една телевизионна камера и един фотограф, определени предварително. Кралското семейство очаква медиите да проявяват уважение към личния живот на детето и съучениците му.\r\n\t \r\n\tУчебната програма на Джордж включва математика, английски език и наука, уроци по \"разбиране на света\", \"експресивно изкуство и дизайн\", \"комуникация\". Изкуството, балетът, драмата, компютърните технологии, френският език, музиката и песните също са преподавани от първия ден в училище.\r\n\t \r\n\tВ смесеното частно училище са записани общо 560 момчета и момичета между 4- и 13-годишна възраст. Според официални данни новите съученици на Джордж говорят на 19 различни езика вкъщи и всички идват от космополитни семейства със заможни родители.\r\n\t \r\n\tПринц Джордж ще се радва и на първокласно меню – пълнозърнеста паста, средиземноморски кускус и печена скумрия върху канапе от леща. Био плодове и зеленчуци, както и прясно агнешко месо със свежи подправки допълват грижата за здравословното хранене.", "date": "2017.09.07", "title": "Принц Джордж тръгна на училище"}
{"url": "http://www.mediapool.bg/tsatsarov-naredi-proverka-na-kalin-mitrev-za-prane-na-pari-news268940.html", "text": "Главният прокурор Сотир Цацаров нареди да се извърши проверка на приходите и за пране на пари на уличения за участие в \"Азербайджанската перачница\" български представител в Европейската банка за възстановяване и развитие (ЕБВР) Калин Митрев, който е съпруг на  генералния директор на ЮНЕСКО Ирина Бокова. Правителството обаче засега е пас по аферата, по която Митрев е получил над 400 хил. евро, и ще чака позицията на самата банка, за да реши дали да оттегли своята подкрепа за него на заемания пост. Самият Митрев обяви, че той и семейството му са жертва на атака.\r\n\tСпоред разследването \"Азербайджанската перачница\" 2.6 млрд. долара са били платени от Баку на известни европейци, купувани са луксозни стоки и са прани пари през мрежа от почти непрозрачни британски компании. Част от парите са отишли за политици и журналисти за международна лобистка кампания, която да създава позитивен имидж на страната и да отклонява критиките срещу управлението на президента автократ Илхам Алиев. Документите сочат, че Митрев е получил 425 000 евро за консултантски услуги от азербайджанската фирма \"Авуар\" (Avuar Co). Той обяснява, парите са от законна дейност, декларирани са в България и върху тях са платени данъци, освен това са получени преди да бъде назначен в ЕБВР като представител на България.\r\n\tНазначената от Цацаров проверка ще се води от Софийската градска прокуратура, като на НАП ще бъде възложено да установи дали по случая има данни за данъчни престъпления и пране на пари, извършени от Калин Митрев.\r\n\tКазусът с българския представител в ЕБВР бе разгледан и на редовното заседание на правителството в четвъртък, след което финансовият министър Владислав Горанов обяви пред журналисти, че кабинетът ще се въздържи то реакция, докато не получи позицията на банката по случая.\r\n\tСпоред Горанов обаче от получената досега от Митрев информация по казуса \"не виждаме нарушения на българското законодателство.\r\n\t\"Затова изчакваме да видим позицията на Европейската банка за развитие и възстановяване, като се въздържаме от предварителна реакция, преди да знаем тяхната оценка. В обясненията, които г-н Митрев даде към правителството, се твърди, че управителните органи на Европейската банка за възстановяване и развитие нямат съображение и притеснение по отношение на медийните публикации, които се определят от някои като скандални. Затова и ние ще изчакаме официално позицията на банката към българското правителство, за да оформим нашето окончателно решение“, коментира Горанов.\r\n\tПо думите му българското правителство не може да уволни Митрев, тъй като той не е негов служител. \"Той е номиниран от България като директор в банката и само органите ѝ могат да предприемат съответните действия срещу него, ако преценят, че по някакъв начин са нарушени правилата на Европейската банка за възстановяване и развитие. На този етап нашата реакция ще бъде да изпратим официално писмо от правителството до президента на ЕБВР Сума Чакрабарти, в което да поискаме позицията банката по изнесените факти и твърдения за някакви некоректни действия от страна на г-н Митрев и преди това няма да изразяваме друга позиция“, каза още финансовият министър.\r\n\t\"След получаване на реакция от ЕБВР ние ще оформим окончателно нашата позиция. До тук има само медийни публикации и информация от страна на заинтересованата страна Калин Митев\", добави Горанов.\r\n\tСамият Митрев определи медийните разкрития като атака и \"безсмислена спекулация, достатъчно сензационна, за да предизвика интерес и вреди на мен и на семейството ми\". Той потвърди в четвъртък пред Нова телевизия, че е получавал пари по консултантски договори, подчертавайки, че те са напълно законни и с платени данъци. Затова и не се притеснява от разпоредената от финансовия министър Владислав Горанов проверка.\r\n\t\"В журналистическото разследване се споменава български представител. Няма такова нещо. Аз съм бил четири години извън банката и през това време съм вършил консултантска дейност. Нещо, което върша от 1992 година насам\", заяви още Митрев, уточнявайки, че е бил поне 10 пъти в Азербайджан, като първото му посещение е от 2002 г.\r\n\tПо повод съмненията, изразени в журналистическото разследване, за компетентността на Калин Митрев по мащабен хидротехнически проект, изпълняван от азербайджанска компания, той коментира, че \"да се поставя под съмнение моята работа и професионалната ми пригодност да я върша, е абсурдно\".", "date": "2017.09.07", "title": "Цацаров нареди проверка на Калин Митрев за пране на пари"}
{"url": "http://www.mediapool.bg/opustoshavaiki-nyakolko-karibski-ostrova-irma-napredva-kam-florida-news268938.html", "text": "Опустошителният ураган Ирма напредва към Флорида, след като в сряда потопи по пътя си няколко острова от Карибите, разрушавайки сгради и причинявайки смъртта на поне девет души, предадоха световните агенции в четвъртък.\r\n\tМалкият остров Барбуда е почти непригоден вече за живот, поразеният Сен Мартен е почти разрушен, а смъртните случаи вероятно ще нарастват.\r\n\tУраганът, който е от най-високата пета категория и се смята,че е най-мощният в Атлантическия океан от близо век, премина северно от Пуерто Рико, където силните ветрове също причиниха огромни щети, а милиони все още са без ток. Властите предупредиха, че липсата на електричество може да продължи няколко дни.\r\n\tУраганът Ирма е разрушил 95% от малкия карибски остров Барбуда, съобщи премиерът на двуостровната държава Антигуа и Барбуда Гастон Браун, цитиран от Ройтерс и ДПА.\r\n\t\"Това е пълно опустошение\", каза той след прелитане над острова, обитаван от около 1600 души. \"Островът фактически е под вода, практически непригоден за живот, за възстановяване ще са необходими години\", каза Браун, оценявайки щетите на 100 млн. долара, което представлява 10 на сто от брутния вътрешен продукт на страната. Според него половината от жителите на острова всъщност в момента са бездомни.\r\n\tСъобщава се за един загинал. Рухнала е телевизионната кула на острова, поради което оттам дълго време нямаше никакви данни за положението на острова, който е туристическата врата към най-живописните и чисти курорти и плажове на Карибите.\r\n\tШест са вече жертвите на северната част на съседния остров Сен Мартен, която принадлежи на Франция, предаде Франс прес, цитирайки местните власти. Във френската част на острова живеят 37 000 души, а в холандската 40 000. Сен Мартен също е пострадал жестоко, намиращото се в холандската част летище, което е  третото по големина на Карибите и напълно разрушено. Военният министър на Холандия съобщи за обрулени от бурните ветрове дървета, сгради с отнесени покриви и разхвърляни от вълните лодки по целия остров. Страната изпраща два военни кораба от близките острови Аруба и Куракао на помощ на местното население.\r\n\tОпустошен е и съседният френски остров Сан Бартелеми.\r\n\tФренският президент Еманюел Макрон каза, че очаква равносметката от урагана да бъде \"жестока\". Скоростта на вятъра на островите е превишавала 260 км/ч, а е имало и пориви до 380 км/ч. За броени часове са паднали валежи колкото е нормата за три месеца. Заради вятъра морското ниво се е повишило с 5 м, а вълните са достигали 12 м.\r\n\tИрма достигна и Пуерто Рико, като засегна най-тежко североизточното крайбрежие на острова, отправяйки се към американския щат Флорида, където вече се очакват опустошителни последици и са в ход мерки за ограничаване на щетите.\r\n\tОчаква се ударът там да е със сила минимум от 4-а степен в събота или неделя и да стане след Харви втория мощен ураган, връхлитащ континенталната територия на САЩ за две седмици.\r\n\tГубернаторът на щата Рик Скот обяви частична евакуация в четири окръга, в частност ниските крайбрежни райони около Маями и на архипелага от ниски курортни и туристически плажни островчета, Флорида Кийз. Очаква се този архипелаг да посрещне първия удар на урагана.\r\n\tХората в 20-милионния щат масово се запасяват с храна и стоки от първа необходимост и това доведе до дефицит на много от тях в супермаркетите. Пред бензиностанциите се извиха големи опашки, което доведе и до недостиг на горива. Трафикът по пътищата рязко нарасна, заради евакуиращите се хиляди хора. За да се облекчи евакуацията, властите отмениха пътните такси.\r\n\tПрезидентът Доналд Тръмп каза, че той и екипът му следят траекторията на Ирма. Курортът Мар а Лаго - лична собственост на Тръмп и негова южна резиденция, се намира на брега в Палм Бийч и може да се окаже фронтално на пътя на урагана.\r\n\t7000 души от Националната гвардия са свикани на дежурство в петък, преди пристигането на урагана. Мобилизирани са за спасителни работи около 30 000 души, подготвени са за действие 4000 камиона, 13 хеликоптера, 17 катера и над 700 преносими акумулатори. Всички държавни учреждения в щата ще бъдат затворени на 8 септември.\r\n\tИзвънредно положение обяви и губернаторът на съседен щат - Южна Каролина. Той призова жителите да се подготвят, в случай че Ирма се насочи натам, което е вероятно.", "date": "2017.09.07", "title": "Опустошавайки няколко карибски острова Ирма напредва към Флорида"}
{"url": "http://www.mediapool.bg/sofiyskata-matematicheska-gimnaziya-veche-ima-vremenen-direktor-news268946.html", "text": "Дългогодишната преподавателка по математика Зоя Савова ще управлява временно Софийската математическа гимназия. Савова ще е начело на училището до приключването на бъдещия конкурс за постоянен директор.\r\n\tГимназията е сред най-добрите в страната и с най-висок бал за прием след седми клас през тази година сред софийските училища.\r\n\tСавова беше назначена за директор, след като от Регионалното управление на образованието в София уволниха досегашния директор Антони Стоянов. Причина за отстраняването му бяха констатации за нарушения, открити при проверка в училището.\r\n\tДо проверката се стигна след конфликт в гимназията, предизвикан от уволнението на учителката по математика Петя Тодорова, която се ползва с уважение сред колегите си и родителите. Обяснението на Стоянов за отстраняването й бе, че Тодорова е уронила престижа на гимназията и е дискриминирала около 130 свои ученици в качеството си на член на националната комисия за подбор на кандидати за състезанието \"Европейско кенгуру\".\r\n\tПреподавателката атакува уволнението си в съда, а родители на нейни ученици излязоха на няколко пъти да протестират в нейна защита. В последствие имаше контрапротести в защита на вече бившия директор Стоянов.\r\n\tОт Министерството на образованието и науката разкритикуваха Стоянов, че не е овладял конфликта и го посъветваха да се оттегли от поста. Той обаче отказа и така се стигна до проверка, последвана от дисциплинарно производство и уволнение.", "date": "2017.09.07", "title": "Софийската математическа гимназия вече има временен директор"}
{"url": "http://www.mediapool.bg/zhertvite-ot-uragana-harvi-dostignaha-70-news268947.html", "text": "Жертвите от предишния ураган Харви, който опустоши 4-я по големина град в САЩ - Хюстън, и значителна част от щата Тексас, са вече най-малко 70 души, съобщиха щатски служители, цитирани от Асошиейтед прес. \r\n\t \r\n\tПричини за гибелта на загиналите са удавяния, затискане от паднали дървета, болестни усложнения в резултат на природните условия. Повечето от фаталните случаи са станали при прекъсвания на тока. Най-много да смъртните случаи в окръг Харис, в който е и Хюстън.\r\n\t \r\n\tЕкспертите са на мнение, че като се има предвид мащаба на бедствието, изненадващо е, че жертвите не са много повече, както би могло да се очаква при ураган с такава разрушителна сила. За намаляването на броя на жертвите много е помогнало и правилното отчитане на уроците от предишни подобни бедствия. \n\n\r\n\t \r\n\tИзградените специални съоръжения около болниците са помогнали да няма аварийни изключвания на тока, което е спасило много лежащо болни там. Спасителните и издирвателни екипи са били разположени близо до най-уязвимите крайбрежни райони още преди връхлитането на урагана. \r\n\t \r\n\tВластите в Хюстън не призоваха за масова евакуация в района, населен с 6.5 млн. души, което е предпазило от масово излизане по магистралите за бягство на стотици хиляди хора, така те се спасили от заливане на много основни пътни артерии в резултат на проливните дъждове. \r\n\t \r\n\tПрезидентът Доналд Тръмп и съпругата му Мелания са дарили 1 млн. долара на 12 организации, оказващи помощ на жителите на Тексас, пострадали от Харви, съобщи снощи пресслужбата на Белия дом. \r\n\t \r\n\tДвамата лично избрали групите, наблюдавайки действията им по време на бедствието. Някои структури били включени в списъка по препоръки на журналистите.", "date": "2017.09.07", "title": "Жертвите от урагана Харви достигнаха 70"}
{"url": "http://www.mediapool.bg/vapreki-burnite-mitingi-merkel-se-kani-da-prodalzhi-kampaniyata-si-v-bivshata-gdr-news268948.html", "text": "Германската канцлерка Ангела Меркел заяви, че се кани да продължи предизборната кампания с посещения в бившата ГДР, предаде Франс прес. Меркел говори ден след бурни митинги, на които бе гневно хулена от десни националисти, посочва агенцията.\r\n\t \r\n\t\"За мен е от значение все така да ходя там, където не ме посрещат само приятелски\", подчертава в регионалния печат консерваторката, която ще се бори за четвърти мандат на изборите на 24 септември.\r\n\t \r\n\t\"Мнозина, които не участват в концертите от освирквания и обиди, трябва да бъдат насърчени все така да проявяват гражданска смелост и да се надигат срещу омразата\", добавя Меркел пред групировката местни медии \"Редакционснетцверк\".\n\n\r\n\t \r\n\tСнощи канцлерката, родена в бившата Източна Германия, изживя най-трудния предизборен митинг от кампанията си, заяви нейният екип от ХДС.\r\n\t \r\n\tВ саксонския град Торгау, люлка на ксенофобското и враждебно към бежанците движение ПЕГИДА, една от крепостите на популистката партия \"Алтернатива за Германия\", тя бе посрещната с врява от вувузели, свирки, вопли и викове \"Махай се!\". \r\n\t \r\n\tВ половинчасовото си слово тя бе обсипвана постоянно с обиди, някои демонстранти размахваха плакати на \"Алтернатива за Германия\" и други - в подкрепа на неонацистки сили.\r\n\t\"Вие водите Германия към хаос\", се четеше на един от тях.\r\n\t \r\n\tСъщата вечер Меркел бе улучена с хвърлен домат на предизборна среща в университетския град Хайделберг в Южна Германия.", "date": "2017.09.07", "title": "Въпреки бурните митинги  Меркел се кани да продължи  кампанията си в бившата ГДР"}
{"url": "http://www.mediapool.bg/za-malka-spravka-na-moskovska-news268949.html", "text": "Има места, които са не толкова мост между някакви две, отделно взети точки на земната повърхност, а по-скоро между различни състояния на памет. Социологът Георг Зимел ги нарича \"субективно свързани места\": за разлика от животните, ние сме в състояние да извървим и мислим пътя си емоционално, придавайки му формата на личен спомен. Звучи малко абстрактно, а всъщност може да бъде до болка конкретно.\r\n\tНе може да не ви се е случвало да се заковете на място, без да си давате сметка защо. И едва по-късно да успеете да навържете двете нишки – на това място в спомена и на спомена, до болка обвързан с точно това конкретно място, което иначе спокойно щяхте да прекрачите в пространството.\r\n\tНеотдавна ми се случи нещо подобно, спускайки се навярно за хиляден път по столичната стъпаловидна уличка \"Малко Търново\" – от \"Московска\" към Младежкия театър на \"Дондуков\". Погледът ми машинално се стрелна вляво, където имаше клуб или пиано-бар, който от доста време е затворил врати, сетне паметта ми навярно направи някаква връзка с концертите на живо, и изведнъж, за своя почуда, се спрях, без да знам защо. Просто разбрах, че не мога продължа надолу – по трите редици от девет стъпала, с които е прочута тази софийска улица. Някакъв спомен лумна в съзнанието ми и ме закова на място. Сякаш чух отново един глас, който сподавено разказва: \"… Спуснете ли се по стълбичките под \"Московска\", погледнете желязната врата вдясно…\".\r\n\tБях спрял тъкмо пред нея. Спомних си и гласа: на един човек, чието име така и не научих, наричахме го просто Сивия… Беше в средата на 80-те, малко преди да вляза в казармата. Берлинската стена си беше на мястото, народната милиция бдеше, а младежта, в опит да търси музикални \"отдушници\", както бе прието да се казва тогава, се тълпеше на различни \"места\" – лятната естрада в Парка (днес отново Борисовата градина), стадион \"Академик\", зала \"Универсиада\", Университетския джаз-клуб (изброявам само по-неформалното, за което се сещам).\r\n\tТа разговорът, към който се връщам днес, е с близо трийсетгодишна давност. Трябва да е било след някакъв късен джем-сешън в зала \"Универсиада\", един от джаз-концертите, организирани по инициатива на Владко Радулов. Публиката бавно се разотиваше, поне според подканванията на милицията. Спомням си, че си тръгнах с голяма група познати и после \"заседнахме\" на някакви пейки над старото трамвайно колело на \"Ситняково\" (срещу днешното румънско посолство). Тогава някой каза нещо дръзко за милиционерите, дето ни даваха зор след концерта. И всички храбро се разсмяхме (поне в нашите очи). В този момент един сподавен глас рече: \"Ама не са ви водили за малка справка на \"Московска\", нали…\" Беше Сивия, луд фен на музиката, а според тогавашните ни представи – \"съвсем чичко\" (трябва да гонеше петдесетте). Наричахме го така заради дългите му сиви коси, сплетени на плитка, а любовта му към джаза и рока бе толкова безспорна, че всички му имахме безусловно доверие, никой не смяташе, че може да е внедрен сред нас като \"ухо\".\r\n\tВъв възцарилото се мълчание се опитвах да си представя какво толкова \"страшно\" може да се намира на \"Московска\" – място доста \"партийно\" в моите представи – между Партийния дом и прилежащи подобни институции.\r\n\tСлед кратка пауза Сивия продължи, като произнесе фразата, изникнала паметта ми след толкова десетилетия: \"Спуснете ли се по стълбичките под \"Московска\", погледнете желязната врата вдясно…\". И после отривисто заразказва: за събирания на открито през 60-те, когато още не сме били родени – в градинката на \"Св.Седмочисленици\" или пред Алианса на \"Славейков\", за тесни панталони и танци, за милиционерски хайки и арести. За заповедта на милиционерите: \"Свали си панталона, без да си събуваш обувките\", което трябвало да покаже носиш ли забранените тесни панталони, за печатите по краката на момичетата с къси поли, за ножиците, с които им режели панталоните или им стрижели косите, така че сами да се острижат от немай къде нула номер…\r\n\tИ най-вече за \"пътя към ада\" – подземието на \"Московска\" 5, до което се слизало по вити стълби от онази именно желязна врата… За \"малки справки\" около 9-и септември, когато замъквали там \"противообществени елементи\", запленени от западния начин на живот и \"упадъчните танци\". За боя по ръцете и ходилата и за поливане на битото с ледена вода – който няма отоци, тоест следи от побоя, го пускали да си върви вкъщи…\r\n\tВсички мълчахме. Ала разказът за това място, дето те викат за \"малка справка\", без да остане \"следа\", се запечата в съзнанието ми.\r\n\tСпомням си, че след чутото се разотидохме по домовете си като попарени, без повече да говорим за това. То беше част от \"срамните тайни\" на времето, не беше прието да се говори за такива неща. Не само от страх, а за да не се наруши чувството ни за нормалност, за да можем все пак \"да живеем\" в този свят.\r\n\tПо същия начин днес \"не помним\". Нито за \"онова време\", нито за толкова неща след него, а, както е тръгнало, ще се оттекат и всички \"кой?\"-питания от настоящето.\r\n\tЗнам много добре, че днес времето е друго и изобщо не искам да стряскам младите със \"страшни приказки от подземието\".\r\n\tОще повече, че виждам днес свободата и усмивките по лицата им, виждам самочувствието и убеждението им, че никой не може да им отнеме тези техни права, което невероятно ме радва.\r\n\tНезависимо от това, че на 9-и септември фанатици с червени знамена пак ще излязат по улиците с твърденията, че тогава е дошла \"свободата\". Онази \"свобода\", която по свидетелството на писателя Георги Марков, продължавала и на 10-и, когато пък бил Денят на народната милия и Държавна сигурност. Та дори имало и гигантски лозунги, на които с \"революционна искреност“ пишело: \"Да живее десети септември, ден на Народната милиция – единствена опора на Народната власт!“. Опора, стъпила върху подземия като това на \"Московска\" 5.\r\n\tТам е работата обаче, че цикълът репресии – травми не е нещо, от което едно общество се отървава никак лесно, и че част от причините за днешното, на пръв поглед безпричинно насилие, може би се таят там.\r\n\tТвърде много неща останаха премълчани в колективното ни съзнание. От нашите родители към нас, от нас – към децата ни. И поне част от тях е време да бъдат изговорени.\r\n\tА травмата в българското общество си остава.\r\n\tЗатова и онзи \"музей на травмата\", за който се работеше още преди пет-шест години от Държавна агенция \"Архиви\" – нетрадиционен или виртуален музей на спомена, приютен в подземията но \"Московска\" 5, където са били мачкани мечтите и достойнството на толкова хора, е редно час по-скоро да отвори врати.\r\n\tВ него \"влагам\" и този мой спомен, който явно не ми е давал покой.\r\n\tЕдно от многото свидетелства пред деня на българската несвобода.", "date": "2017.09.07", "title": "За \"малка справка\" на \"Московска\""}
