{"url": "http://www.mediapool.bg/britanskiyat-stroitelen-gigant-karilian-obyavi-falit-news274317.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската група за строителство и услуги \"Кърилиън\" (Carellian) обяви фалит и започва ликвидация, след като не успя да постигне споразумение с кредиторите си и правителството за подкрепа на дейността си, предадоха световните агенции в понеделник.\r\n\tТака хиляди са застрашени да останат без работа, много големи проекти, изпълнявани от компанията, са под въпрос, а един от основните подизпълнители на правителството е извън строя, отбелязва Ройтерс.\r\n\t\"Кърилиън\" е втората най-голяма британска строителна компания и за нея работят 43 000 души по света, 20 000 от които във Великобритания.\r\n\tВ свое съобщение тя обясни, че не е имала друг избор освен незабавно да обяви несъстоятелност. \"През последните дни не можахме да осигурим финансирането, което да подкрепи нашия бизнес план и по тази причина с дълбока тъга стигнахме до това решение“, заяви председателят на управата на компанията Филип Грийн. \"Това е много тъжен ден за работниците в компанията, доставчиците и клиентите й\", допълни той.\r\n\tСпоред компанията, правителството би трябвало да предостави необходимите средства, за да се поддържат обществените услуги, предоставяни досега от \"Кърилиън\", а те представляват значителна част от дейността на групата.\n\n\r\n\tПравителството обеща да осигури финансиране, за да се продължи работата по обществените услуги, извършвани от компанията. Тя участва в изграждането на високоскоростна жп линия, както и в поддръжката на училища, болници и затвори. Някои от вече сключените договори на \"Кърилиън\" ще бъдат поети от други фирми, а някои ще бъдат национализирани, съобщи ББС.\r\n\tБанката е на загуба от 1 млрд. британски лири, а задълженията й са за 1.5 млрд. лири като основната причина за това са скъпо струващи й забавяния по договори.\r\n\tСред основните кредитори на строителния гигант са банките \"Барклис\" (Barclays), \"Ейч Ес Би Си\" (HSBC), \"Лойдс\" (Lloyds) и \"Сандантер\" (Santander).\r\n\tНапрежението около строителния гигант се разрастваше в продължение на седмици, принуждавайки правителството да проведе редица кризисни срещи, за да обсъди как трябва да се реагира. Синдикатите и опозиционната лейбъристка партия твърдяха, че данъкоплатците не бива да спасяват провалената компания.\r\n\tЛейбъристите призоваха за разследване на действията на правителството преди фалита на \"Кърилиън\".\r\n\t\"Ние настояваме за пълно разследване на поведението на правителственото по този въпрос, посочи говорителката на лейбъристката партия Ребека Лонг-Бейли пред телевизия ББС.\r\n\tКомпанията отправяше предупреждения относно нейните финанси през последните шест месеца и въпреки това правителството продължаваше да ѝ възлага обществени поръчки, посочи тя. \"Искаме да се уверим, че британският данъкоплатец няма да понесе загуби поради действията на правителството и на тази компания\", допълни Лонг-Бейли.", "date": "2018.01.15", "title": "Британският строителен гигант \"Кърилиън\" обяви фалит"}
{"url": "http://www.mediapool.bg/bavnoto-obnovyavane-na-balgarskiya-avtopark-news274308.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският автомобилен парк бавно се обновява, а надеждите са за запазване на тенденцията за увеличаване на българите, които могат да си позволят нов автомобил пред втора употреба. Това стана ясно при представянето на финалистите за автомобил на 2018 на българския пазар в шестте категории от организатора на проявата \"Прес-авто клуб България\".\r\n\tРъст от 25 на сто на продадените нови автомобили през изминалата година спрямо 2016 г., отчитат от Асоциацията на автомобилните производители. Това ни поставя на втора позиция в ЕС по .\r\n\t\r\n\tАко през 2016 г. на всяка нова продадена кола се падаха 11 сделки с автомобили втора употреба, то през 2017 това съотношение вече е 1:8, сочат данните на КАТ и Асоциацията на европейските производители на автомобили.\r\n\tТова показва, че бавно и полека обновяването на автопарка започва, но това ще е дълъг процес, посочват от \"Прес-авто клуб България\".\r\n\tОт 3.5 милиона превозни средства най-големият дял се пада на автомобилите над 20 години – 1.34 милиона. Още 1.4 милиона са над 15-годишна възраст.\r\n\tДобра новина е, че и у нас вече е видима промяната в нагласата към екологичните автомобили. Например ръстът при реализираните нови с чисто електрическо задвижване е 1260%, отчитат от \"Прес-авто клуб България\". Причината за внушителното число е ниската база от която се тръгва – от няколко до достигането на над хиляда бройки, благодарение на мерките на правителството, което финансира купуването на екоколи от министерства и общини.\r\n\tPlug-in хибридите също нарастват впечатляващо с 375% отново по същите причини. Повече от два пъти скачат и хибридите, които достигат вече почти 1200 броя за година.\r\n\tВсичко това се случва въпреки на липсата на стимули от страна на държавата да си купиш екоавтомобил. В София екоколите са освободени от местен данък за превозното средство и имат право на безплатно паркиране в синята и зелената зона, а  са безплатни.\r\n\tЗа разлика от нас в редица европейски страни има програми за подпомагане на обновяването на автомобилния парк. Освен изграждането на инфраструктура за зареждане, се предлага директно субсидиране, ако смените старата си кола с нова екологична - отпадане на данъци и такси, безплатно ползване на пътищата, безплатно паркиране, разрешено е движението в бус-лентите и др.\r\n\tС такава политика например в Норвегия вече съотношението в автопарка е една трета изцяло електрически автомобили, една трета хибридни и само една трета с традиционните двигатели с вътрешно горене. Във Великобритания дизеловите автомобили са под половината от автопарка.\r\n\tНе само развитите страни стимулират покупката на екологични автомобили. В съседна Румъния има две програми и по тях може да се вземат до 11 420 евро при смяна на над 8-годишен автомобил с електрически.\r\n\tУ нас има интерес към производството на електромобили,  икономическото министерство, но не е ясно дали и кога инвестицията ще бъде реализирана.\r\n\tНай-вероятно се обсъжда затвореният от година завод за нови автомобили край Ловеч отново да започне работа, като произвежда електрически. Няма обаче яснота дали това ще се случи.\r\n\tИзмежду 30 модела коли ще бъде избран автомобилът на 2018 г. Във всяко от шестте категории 38-те журналисти от \"Прес-авто клуб\" са избрали по пет модела от различни класове – леки, кросоувъри, екологични, многофункционални, премиум и градски.\r\n\tКонкурсът преминава на два етапа. В първият са тествани 68 коли от 57 различни модели, номинирани за участие от 38-те журналисти, членове на Клуба, които работят в различни медии по тази тема. В продължение на 6 часа автомобилите са били подложени на сериозни натоварвания и детайлно проучване.\r\n\tТака до финала достигат:\r\n\t\n\n\r\n\tBMW 5-Series\r\n\tFord Fiesta\r\n\tHonda Civic\r\n\tHyundai i30\r\n\tOpel Insignia\r\n\t\r\n\tBMW X3\r\n\tDacia Duster\r\n\tHyundai Kona\r\n\tPeugeot 5008\r\n\tSkoda Karoq\r\n\t\r\n\tIsuzu D-MAX\r\n\tMitsubishi L200\r\n\t\r\n\tBMW i3\r\n\tHyundai Ioniq PHEV\r\n\tMini Countryman S E\r\n\tRenault Zoe Z.E. 40\r\n\tVolkswagen e-Golf\r\n\t\r\n\tBMW 5-Series\r\n\tBMW 6 Gran Turismo\r\n\tInfiniti Q60\r\n\tMercedes-Benz E-Class Coupe\r\n\tRange Rover Velar\r\n\t\r\n\tFord Fiesta\r\n\tHyundai Kona\r\n\tNissan Micra\r\n\tSuzuki Swift\r\n\tVolkswagen Polo\r\n\tПобедителите във всяка категория ще станат ясни в четвъртък след ново гласуване по определени критерии.", "date": "2018.01.15", "title": "Бавното обновяване на българския автопарк"}
{"url": "http://www.mediapool.bg/nova-moda-sred-mladezhite---galtane-na-kapsuli-za-peralnya-news274302.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСред подрастващите се появи нова опасна мода, състояща се от гълтането на капсули за пералня, което може да завърши в спешното отделение на някоя болница, пише в. \"Дейли мирър\", цитиран в понеделник от БТА.\r\n\tПохапването на капсула с перилен препарат се счита от тийнейджърите за върховно предизвикателство и те заснемат и пускат в мрежата своето \"геройство\". Новият тренд, изправил на нокти родителите, е кръстен Tide Pod Challenge. В клипчетата се вижда как младоците поглъщат пъстроцветните капсули, които обикновено се пускат в пералнята заедно с дрехите за пране.\r\n\tЛекарите предупреждават, че новата мода е много опасна, тъй като перилният препарат в капсулите е отровен и може да причини големи здравни проблеми на \"смелчаците\". Първите признаци на отравянето са повръщане и разстройство. По-големи количества водят до затруднено дишане и до прием в спешното отделение на някоя болница.\r\n\tКомпанията \"Тайд\", произвеждаща шарените капсули, изрично предупреждава те да не се поглъщат. При случайно гълтане на препарата, фирмата препоръчва да се пие вода или прясно мляко и веднага да бъде потърсена медицинска помощ.", "date": "2018.01.15", "title": "Нова мода сред младежите - гълтане на капсули за пералня"}
{"url": "http://www.mediapool.bg/makron-kasa-s-frenskoto-tabu-za-fermerskite-subsidii-news274305.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС промяна в курса, която може да разпали гражданска война във френската политика, френският президент Емануел Макрон скъса с традиционно непоклатимата защина на субсидиите на земеделските производители в страната, пише \r\n\tАко има нещо, което се смяташе за сигурно в преговорите за бюджета на ЕС на всеки седем години, то това беше, че Франция ще окаже най-силната съпротива срещу по-либералните икономики в Северна и Източна Европа, които разглеждат земеделските субсидии като неоправдано разточителна реликва от друга епоха.\r\n\tНо сега и Франция дава сигнал, че Общата селскостопанска политика (ОСП) не е свещената крава, която някога е била, и е нужен нов подход. Излизането на Великобритания от ЕС ще отвори годишна дупка от 12 милиарда евро в новата бюджетна рамка 2021 – 2027 г., което предопределя нуждата от стратегическо преразглеждане на разходите на ЕС.\r\n\tОтбраната, сигурността, миграцията и цифровите технологии се очертават като ясни стратегически приоритети за Брюксел. Това поставя в трудна позиция защитата на свещения статут на фермерите, особено на по-големите собственици на земя. При сегашния бюджет огромни суми от 58 милиарда евро годишно, или около 40% от бюджета на ЕС, отиват за плащания по ОСП, но 80% от тези средства се отнасят само до 20% от стопанствата.\r\n\tИзданието цитира писмо от декември, с което Париж призовава Брюксел да даде приоритет на отбраната и образованието, като предприеме \"дълбоки реформи на най-старите политики ( ОСП и политиката на сближаване)\" с цел \"да се посрещнат по-добре предизвикателствата, на които тези политики трябва да отговарят, за да се постигне ефективност и добавена стойност на европейско равнище\".\n\n\r\n\t\r\n\tПосланието, с което се приема необходимостта от цялостна промяна, се различава драматично от досегашната непоклатима позиция на Франция за съхраняване на статуквото при селскостопанските субсидии. Предложението на ЕК за бюджета се чака през май и както винаги, от Франция се очаква да защитава ОСП като неприкосновената червена линия.\r\n\tПогледнете седем години назад и тогавашния президент Никола Саркози, който се заричаше да защити размера на френския дял за ОСП до \"последното евро\", изправен пред плановете на бившия еврокомисар по бюджета Януш Левандовски да намали субсидиите за селското стопанство. \"Никой не би трябвало да си представя, че ще позволим разрушаване на Общата селскостопанска политика. Капацитетът ми да приемам компромис по тази червена линия е нула - плюс нула \", казва Саркози преди седем години, цитиран от \"Политико\".\r\n\tКато се има предвид историята на Франция във формирането на земеделската политика на ЕС, промяната в тона на Париж е забележителна. Следвоенните френски политици не само създадоха ОСП през 1962 г., когато поискаха система за директни плащания за своите земеделски стопани в замяна на съгласие за общ европейски пазар. Франция също така остава най-големият нетен бенефициент на политиката, като получава от Брюксел около 9 милиарда евро годишно за подпомагане на фермерите си.\r\n\tНовината от Париж не пада от небето. В разпространено изказване по политическите си приоритети през септември, Макрон постави въпроса дали ОСП работи за фермерите или за потребителите и каза, че на страната трябва да се позволи да се запита за режима на подпомагане \"без табута\".\r\n\tПоследното изявление на Париж, изготвено от генералния секретариат по европейските въпроси, не подкрепя изрично бюджетните съкращения, но мнозина в Брюксел четат между редовете. Европейският комисар по бюджета Гюнтер Йотингер, например, каза пред \"Политико\", че приветства готовността на Макрон да се захване с финансирането на ОСП.\r\n\t\"За първи път се обявява: \"Да, ние знаем, че има нужда от някои съкращения и трябва да ги направим\", смятам, че това е добър сигнал\", казва Йотингер попитан относно позицията на Макрон по въпросите на селското стопанство.\r\n\t\"Мисля, че за собственото му доверие е важно не само да кажем: \"Тук има несправедливост ... и ние трябва да направим повече\", но да кажем: \"Ние сме готови да стигнем до компромис\" и да не очакваме всяко евро, всеки цент за селските райони и за земеделския сектор\", допълва Йотингер.\r\n\t\r\n\tФренският евродепутат Мишел Дентин, който принадлежи към дясната Европейска народна партия, видя писмото и го определи като знак на политическата буря, в която може да попадне френското правителство.\r\n\t\"Ако правителството реши да погребе завинаги илюзиите на онези, които все още мислят, че Франция трябва да бъде земеделска страна, която традиционно е защитник на ОСП, това правителство не е мое\", казва Дентин и добавя, че тази селскостопанската политика е \"скъпоценност\" в ръцете на Франция.\r\n\tДипломат отхвърля интерпретацията на думите на Макрон, че френският президент дава знак за готовност за намаляване на разходите за ОСП. \"Няма никакво намаляване на ОСП в този документ\", казва той. \"ОСП е истинска добавена стойност за Европа. Това, което ние казваме е, че ОСП има нужда да бъде реформирана. Ние няма да противопоставяме фермерите, изследователите и младежите\", добавя дипломатът.\r\n\tФренското финансово министерство заяви, че не знае за документа.\r\n\tАко обаче 40-годишният Макрон е решил да наруши установената френска политика, той го прави във възможно най-подходящото политическо време. Повечето експерти в областта на земеделската политика признават, че е почти сигурно, че финансирането за фермерите ще бъде намалено и борбата с тази тенденция може да означава изгубено време за загубена кауза.\r\n\tНа конференция миналия понеделник председателят на Европейската комисия Жан-Клод Юнкер се доближи до признанието, че земеделските фондове ще бъдат орязани. Юнкер каза, че не подкрепя \"кървави\" съкращения, които биха предизвикали вреди в земеделската индустрия. Той обеща да сведе загубата на \"кръв\" до минимум и не отрече, че може би ще е нужна операция.", "date": "2018.01.15", "title": "Макрон къса с френското табу за фермерските субсидии"}
{"url": "http://www.mediapool.bg/ucheni-izyasniha-zashto-nyakoi-hora-ne-mogat-da-otslabnat-news274303.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермански учени от университета в Бон изясниха защо някои хора не могат да отслабнат - причината не е в тях, а в организма им, който си мисли, че искат да го убият, пише сайтът Лайф.\r\n\t \r\n\tТова обяснява защо за мнозина отслабването е изгубена кауза и защо, въпреки огромните лишения, в края на краищата всичко завършва с провал.\r\n\t \r\n\tПо думите на изследователите причините трябва да се търсят в защитните механизми на организма. Рязкото съкращаване на потреблението на мазнини и въглеводороди е равносилно за организма на сериозна инфекция, с която той започва да се бори.\n\n\r\n\t \r\n\tПрактикуваният в продължение на много години определен хранителен режим е способен да препрограмира клетките и отделни участъци от гените. Преминаването към по-здравословен начин на хранене предизвиква стрес, който се възприема от организма като заплаха.\r\n\t \r\n\tУчените са на мнение, че при подобни диети от жизнено значение е да се направят необходимите анализи. Всеки тип здравословно хранене трябва строго да се подбира според особеностите на организма.", "date": "2018.01.15", "title": "Учени изясниха защо някои хора не могат да отслабнат"}
{"url": "http://www.mediapool.bg/bulgaria-e-sred-stranite-v-es-sas-sravnitelno-niski-razhodi-za-bolnichni-news274304.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е сред държавите в Европейския съюз със сравнително нисък дял на разходите за платен отпуск по болест, сочат данни на Евростат за 2014 г., обявени преди дни.\r\n\tРазходите за платен болничен средно в съюза през 2014 г. са представлявали 3.6% от общите разходи за социална защита в държавите членки, включително помощи за увреждания, безработица и т. н.\r\n\tНа този фон делът на болничните в България е под 3%, . По-малко средства за този вид социална защита отделят в Гърция, Италия, Португалия, Румъния, Естония, Унгария, Франция, Чехия, Великобритания, Дания и Словакия.\r\n\tДруги 16 държави обаче отчитат по-висок дял на разходите за платен отпуск по болест. Най-много средства по това перо отделят в Кипър, Германия, Холандия и Люксембург.\r\n\tОбщо в ЕС за болнични през 2014 г. на работниците са платени 138 млрд. евро (1% от БВП на съюза).\n\n\r\n\tВ България по това перо са отишли 183 млн. евро, става ясно от данните на Евростат. От тях обаче се вижда, че у нас се отчита сериозен ръст на този вид разходи през последните години.\r\n\tПрез 2010 г. за платени болнични на работещите у нас са похарчени 160 млн. евро, през 2014 г. - 183 млн. евро, а през 2015 г., за когато са последните данни на европейската статистика, тези средства нарастват още – до 210 млн. евро.\r\n\t  \r\n\tЗаради ръста на средствата през есента на 2017 г. правителството на  част от обезщетението на работниците за отпуск по болест, като предложи за първите три дни от болничния лист, които се плащат от работодателя, служителят да получава 50% от осигурителния си доход, а не 70%.\r\n\tОбявената тогава цел беше да се спрат злоупотребите с болничните.\r\n\tЗаради отпор от страна на синдикатите и работещите мярката отпадна.\r\n\tВъпреки че поемането от страна на работодателя на първите три дни на болничния бе въведено през 2010 г. като временна мярка в кризата, оттогава насам тя не е отменена. Преди това работодателят плащаше 100% за първия ден от отпуска по болест, а НОИ поемаше 80% до оздравяването.", "date": "2018.01.15", "title": "България е сред страните в ЕС със сравнително ниски разходи за болнични"}
{"url": "http://www.mediapool.bg/rusiya-pak-se-zaigra-s-gazovite-ambitsii-na-bulgaria-news274307.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМосква отново се заигра с амбициите на България за изграждането на газовия хъб край Варна и желанието на правителството на Бойко Борисов един от маршрутите за доставка на суровина в газоразпределителния център да е втората тръба на проекта \"Турски поток\", който замени опорочените намерения за \"Южен поток\".\r\n\tГоворейки за условията, при които Русия ще реализира другата част от \"Турски поток\" през Черно море и Турция до Европа, руският външен министър Сергей Лавров каза, че това ще стане, само ако бъдат дадени от Европейската комисия твърди гаранции за това, че проектът няма да бъде прекратен. По време на годишната си пресконференция той заяви, че в момента се строи първата тръба на газопровода до Турция, но \"втората тръба ще се строи, само ако ние получим железобетонна гаранция от Еврокомисията за това, че те няма да ни извъртят съшия номер, както се случи с \"Южен поток\" относно България\".\r\n\tПроектът \"Южен поток\"  в началото на декември 2014 като мотивът бе съпротивата на България и Европейския съюз, който беше започнал две разследвания около газовия проект. Така се роди \"Турски поток\", а през пролетта на 2017 г. \"Газпром\" започна да строи подводното трасе на първата тръба, която ще задоволява изцяло нуждите на турския пазар. Втората трябва да стига до Европа, но \"Газпром\" все още не е решила дали това ще става през Гърция или през България. София, за да осигури суровина за планирания свой газов хъб, започна отново да ухажва Русия и дори миналия юни бе подписано споразумение относно реализацията на \"Турски поток\" до България, но последно преговорите бяха за това дали трасето да е директно до Варна по дъното на Черно море, или по-дългия сухопътен маршрут през границата с Турция, което означава повече транзитни такси за \"Газпром\".\r\n\tСега Лавров каза, че България отново е готова да разгледа възможността да приеме втората тръба на \"Турски поток\". \"Ние сме готови на всякакъв вариант, който обаче трябва да бъде стопроцентово гарантиран от Европейската комисията, който да не бъде прекратен\", заяви той, цитиран от водещи руски медии като ТАСС и РИА Новости.\r\n\tОще през август 2016 г. руският президент Владимир Путин  железобетонни гаранции от Брюксел, но по повод възобновяването на проекта \"Южен поток\". В България обаче на втората тръба на \"Турски поток\" се гледа като на проект, заместващ \"Южен поток\", тъй като става въпрос за същия капацитет на съоръжението.\n\n\r\n\tНа свой ред от Еврокомисията заявиха, че ще се прецени дали да даде гаранции за доставките на руски газ за хъба \"Балкан\" след като стане готово  за източниците на суровина, рентабилността и моделите за финансиране на проекта. Брюксел дори отпусна близо милион евро за изработката на това проучване, което трябва да стане в следващите месеци и междинните му резултати да бъдат обявени през март на среща в София в рамките на българското европредседателство, посветена на газовия хъб.\r\n\tЛавров коментира и друг важен за усилването на руските газови позиции на европейския пазар проект – Северен поток 2\". По думите му в момента в Еврокомисията върви дискусия \"за това как специално, със задна дата, да измислят някакви нови правила против друг руски проект – \"Северен поток 2\". \"Не съвсем чистоплътна игра, разбира се. Но се надявам, все пак особено големият икономически характер на този проект, неговата подкрепа като икономически и търговски проект от водещи европейски енергийни компании все пак да не позволи да преобладава такава не много коректна игра\", заяви руският външен министър.\r\n\tТой се спря и на противодействието от страна на САЩ спрямо руски енергийни проекти и за пореден път подчерта, че \"че тук се забелязва и страх от честната конкуренция\". Според него САЩ преминават към нечестна конкуренция, към политически натиск над европейските страни да строят терминали за втечнен газ и да получават по-скъп газ. \"Това си е избор на европейските страни, ние изхождаме от това, че те трябва сами да разберат своите икономически интереси. Ако са готови да харчат повече, значи това е тяхното решение\", каза още Лавров.", "date": "2018.01.15", "title": "Русия пак се заигра с газовите амбиции на България"}
{"url": "http://www.mediapool.bg/putin-sravni-tyaloto-na-lenin-sas-sveti-moshti-a-komunizma-s-hristiyanstvoto-news274310.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин сравни мумифицираното тяло на вожда на болшевишката революция Ленин със свети мощи, а комунизма – с християнството.\r\n\tСпоред Путин, \"православната вяра винаги ни е съпровождала\" и е укрепвала в \"особено тежките години\", а по време на борбата срещу вярата в СССР, \"когато унищожаваха свещеници, рушаха храмове\", се създаваше нова религия.\r\n\t\"Комунистическата идеология е много сродна на християнството, в действителност\", казва Путин във филма на журналиста Андрей Кондрашов \"Валаам\", като подчертава, че основните ценности на Кодекса на строителите на комунизма – \"свобода, равенство, братство, справедливост\" – \"всички са заложени в Светото писание, там всичко това го има\". Кодексът, по думите на Путин, \"е сублимация и примитивна извадка от Библията\".\r\n\tКато друг аргумент руският президент привежда за пример Мавзолея на Ленин. \"Ленин са го сложили в мавзолей – по какво това се различава от мощите на светиите за православните, или изобщо християните? Казват ми: \"Не, в християнския свят няма такава традиция\". Как да няма? Идете на Атон, погледнете, там има свети мощи, че и тук има светите мощи на Сергий и Герман\", казва Путин.\r\n\tСъветската власт, по същество, нищо ново не е измислила, само е \"приспособила към идеологията си това, което човечеството вече отдавна е изобретило\", заключва Путин.\r\n\tЗа първи път за изнасянето на тялото на Ленин от Мавзолея и погребването му се заговари през 1991 г. след разпада на Съветския съюз, припомнят руски медии. За това са говорили политиците Анатолий Собчак, Юрий Лужков, първият президент на Руската федерация Борис Елцин.\r\n\tВладимир Путин съвсем в началото на първия си президентски мандат ( през 2001 г.) заяви, че смята за преждевременно да се обсъжда погребването на тялото на Ленин. Според него, поколението граждани, които дълго време са живели при управлението на съветската компартия, ще решат, че \"са се кланяли на лъжливи ценности и животът им е минал напразно\".\r\n\tВъпросът с погребването на тялото на Ленин отново започна активно да се обсъжда през 2017 г., по повод стогодишнината от Октомврийската революция. През април редица депутати от Либерално-демократическата партия на Русия на Владимир Жириновски и \"Единна Русия\" внесоха в Държавната дума законопроект за погребване тялото на Ленин. В мотивите се казваше, че \"само по себе си тялото на Ленин не се явява символ на епохата, нито символ на обединението на нацията\".\r\n\tЖурналистката и кандидат за президент на Русия Ксения Собчак предложи да се проведе референдум по въпроса. Лидерът на комунистите Генадий Зюганов нарече \"пълни глупости\" споровете за погребването на Ленин, а лидерът на Чечения Рамзан Кадиров призова да се погребе тялото на Ленин, заявявайки, че \"трупът е гледан достатъчно\" и предложи на Зюганов да се извини за думите си относно погребването на тялото на Ленин.", "date": "2018.01.15", "title": "Путин сравни тялото на Ленин със свети мощи, а комунизма – с християнството"}
{"url": "http://www.mediapool.bg/petnaiset-raneni-pri-sbivane-s-nozhove-v-uchilishte-v-rusiya-news274306.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетнайсет души са били ранени днес при сбиване с ножове в училище в руския град Перм, съобщи Асошиейтед прес, като цитира следствието.\r\n\t \r\n\tДвама ученици се спречкали, извадили ножове и при схватката са били ранени техни съученици и учители, които се опитали да ги разтърват.\r\n\t \r\n\tОт петнайсетте ранени 12 са приети в болница, съобщиха градските здравни власти.\r\n\t \r\n\tРегионалното здравно министерство добави, че учителка и двама ученици на около 15 години са тежко ранени и са били приети по спешност за операция. Девет деца са с повърхностни наранявания.\r\n\t \n\n\r\n\tВоди се разследване за опит за убийство на няколко лица. Според следствието конфликтът може да е тръгнал от социалните мрежи, предаде ТАСС.", "date": "2018.01.15", "title": "Петнайсет ранени при сбиване с ножове в училище в Русия"}
{"url": "http://www.mediapool.bg/baku-gotov-da-gazifitsira-bulgaria-sas-svoi-pari-news274281.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tАзербайджан, чрез държавната си газова компания СОКАР, е готов да газифицира за своя сметка България. Това обяви президентът на страната Илхам Алиев след среща в българския премиер Бойко Борисов, който в понеделник пристигна в Баку на двудневно посещение, придружаван от редица министри.\r\n\tБългарският министър-председател допълни, че на ресорните министри е разпоредено да проучат възможностите за газифициране. Целта явно е увеличаване на доставките на азерски газ у нас, каквито разговори неведнъж са водени. Още през 2014 г. Баку прояви интерес към разширяването на  и хранилището в Чирен, а година по-късно Борисов и Алиев обсъдиха в София възможността страната ни да стане  до Европа чрез плановете си за хъба \"Балкан\".\r\n\tОт 2020 г. страната ни трябва да започне да внася 1 млрд. куб. м газ от азерското каспийски находище \"Шах Дениз ІІ\" като това ще става през газовата връзка на страната в Гърция, чийто реален строеж се очаква да тръгне в края на юни 2018 г.\r\n\tБорисов сега коментира, че договорените един милиард кубични метра азерски газ е най-евтиният и ще може да се използва за социални пакети за бедните домакинства. Което според него ще се реши и екологичния проблем с мръсния въздух.\r\n\tТой припомни, че едва 3 процента от територията на България е газифицирана, като в същото време въздухът в страната ни е замърсен най-вече заради използването на дърва за огрев и въглища. Затова, според него, България трябва да си постави амбициозната цел да използва материали за отопление, които са екологични. Борисов отбеляза, че близо 90 на сто от територията на съседната на Азербайджан Грузия е газифицирана, като се надява в най-близко бъдеще с подобен резултат да се похвали и България.\n\n\r\n\t\"Много обич има между нашите два народа, хубавото е, че до този момент с президента Алиев - каквото сме се разбрали, всичко се е случило. Директната въздушна връзка Баку-София ще е много голяма крачка да работят бизнесът и туризмът. Но това е завършена задача, вече ще имаме нова и се надявам президентът да разпореди към СОКАР. Проучихме вашия опит в газоразпределителните мрежи, които изграждане и в Грузия, и на други места\", каза Борисов.\r\n\tТой допълни, че се очаква се тази година, освен старта на строежа на интерконектора с Гърция, и да се финализират и преговорите за газовата връзка с Турция. Разговори за този интерконектор се водят от години, но досега нищо конкретно не е била договорено.\r\n\tАлиев посочи, че главното, което обединява двете страни, са приятелските отношения, но има и много общи интереси в областта на икономиката и енергетиката. С Борисов двамата са обсъдили и европредседателството на страната ни, както и перспективите пред транспортния жп коридор, изграден със съдействието на Азербайджан, който е най-краткият път през България до Европа.\r\n\tВ делегацията, придружаваща Борисов, са министрите на енергетиката Теменужка Петкова, на икономиката Емил Караниколов, на земеделието, храните и горите Румен Порожанов и на транспорта, информационните технологии и съобщенията Ивайло Московски, които ще имат пленарни сесии с колегите си в своите области.", "date": "2018.01.15", "title": "Баку готов да газифицира България със свои пари"}
{"url": "http://www.mediapool.bg/bivsh-voenen-poe-darzhavnata-agentsiya-elektronno-upravlenie-news274311.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАтанас Темелков пое ръководството на Държавната агенция \"Електронно управление\" (ДАЕУ), съобщиха от правителствената информационна служба. Назначението бе обявено в края на 2017 г., но сега става факт.\r\n\tДосегашният главен секретар на ДАЕУ поема длъжността от Росен Желязков, който застана начело на Комисията за регулиране на съобщенията.\r\n\tАтанас Темелков е роден на 14 юли 1956 г. в Гоце Делчев. Възпитаник е на Висшето военно училище в Шумен, профил \"Артилерийско инструментално разузнаване\" – \"инженер по геодезия, картография и фотограметрия\", и на Военната академия \"Георги Стойков Раковски\" по специалност автоматизация на управлението.\r\n\tВ периода от 1978 г. до 1984 г. заема командни длъжности в Българската армия. От 1986 г. е назначен за старши помощник-началник на отдел по автоматизация на управлението в Главно управление \"Въоръжение и техника\", Министерство на отбраната. От 1992 г. до 1998 г. е началник на направление автоматизация ТИЛ на Българската армия.\r\n\tОт 1998 г. заема длъжност началник на отдел \"Информационни системи\", а от 2000 г. до 2011 г. заема длъжностите заместник-началник на Главно управление \"Комуникационни и информационни системи\" (КИС) в Генералния щаб на Българската армия и заместник-директор на дирекция в Министерството на отбраната.\n\n\r\n\tОт 2011 г. до 2016 г. е заместник-изпълнителен директор на Изпълнителна агенция \"Електронни съобщителни мрежи и информационни системи\" (ИА ЕСМИС) към Министерството на транспорта, информационните технологии и съобщенията.\r\n\tОт декември 2016 г. е главен секретар на държавната агенция \"Електронно управление\".\r\n\tРъководил е екипи за разработването на концептуални и стратегически документи в областта на електронното управление, планиране и внедряване на проекти за автоматизация на управленски процеси, комуникационни и информационни системи в областта на сигурността на страната и други.\r\n\tУчаствал е в международни работни групи и учения на НАТО и ЕС, в Борда на директорите по КИС на НАТО и други.\r\n\tАтанас Темелков беше определен за председател на агенция \"Електронно управление\" с решение на Министерския съвет от 28 декември 2017 г., считано от 15 януари 2018 г., напомнят от правителственото съобщение.", "date": "2018.01.15", "title": "Бивш военен пое държавната агенция \"Електронно управление\""}
{"url": "http://www.mediapool.bg/lechenie-i-prosledyavane-na-efekta-ot-novi-terapii-samo-v-golemi-bolnitsi-news274312.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​Лечението на пациенти с 13 нови медикамента, които за първи път влизат в позитивния списък и ще се плащат от здравната каса, ще се провежда само в няколко университетски болници в страната, където ще бъде извършвана оценка на терапевтичния им ефект. Проследяването на терапевтичния ефект на новите лекарства, които са основно за онкологични заболявания, влезе в сила от началото на тази година и ще се прави за първи път, като целта е за тези медикаменти да се събират данни от употребата им в практиката и в последствие резултатите да служат за преценка дали да продължат да се плащат от здравния фонд.\r\n\t\"Болниците, които ще работят с новите 13 лекарства и ще проследяват ефекта от терапията с тях, трябва да бъдат университетски и в тях да има кадрово и апаратурно обезпечени структури по профила на съответното заболяване\", съобщиха в понеделник от здравното министерство. От ведомството уточниха, че става въпрос за иновативни лекарствени продукти, които по данни на фармацевтичните компании са предназначени за много малък кръг пациенти, от порядъка на 10-15 души годишно.\r\n\tСлед консултации с водещи специалисти и националните консултанти е било преценено, че е най-подходящо лечението и проследяването на ефекта от терапиите да се осъществява в големите университетски центрове, където пациентът ще получи най-доброто лечение.\r\n\tЗа всяко конкретно лекарство има определени болници, в които ще се осъществява лечението и проследяването според профила на заболяването.\r\n\tОграничителната мярка провокира недоволство сред болници, които на практика няма да могат да провеждат лечение с новите скъпо струващи терапии, като основният аргумент е, че така пациентът се лишава от възможността да се лекува на най-близкото и удобно за него място. Против ограничението се обявиха и от пациентски организации \"Заедно с теб\".\n\n\r\n\tОт здравното министерство обаче увериха, че не става въпрос за рестрикции, тъй като списъкът с болници може да бъде променян по всяко време при доказана необходимост.\r\n\tСред болниците, в които ще се осъществяват и проследяват леченията са университетските болници \"Света Марина\" във Варна, \"Свети Георги\" в Пловдив, Специализираната болница по онкология в София, Специализираната болница по онкохематологични заболявания, \"Царица Йоанна\"- ИСУЛ, ВМА, \"Софиямед\", \"Сити Клиник\", университетската болница \"Свети Иван Рилски\", Специализираната болница по белодробни болести и някои други университетски болници, които имат капацитет по профила на съответното заболяване. Това по принцип са лечебните заведения, които поемат основния поток от тежко болни пациенти, като от списъка са изключени онкодиспансерите и някои по-малки специализирани частни болници.\r\n\t\"Освен това, след като конкретна фирма получи информация за лечебните заведения, които ще проследяват ефекта от нейните лекарствени продукти, тя има право на възражение. Важно е да се знае, че когато лекарствата на съответните фирми са преминали оценка на здравните технологии, фирмите са декларирали, че от лечение със съответния лекарствен продукт се нуждаят не повече от 15 души. Това е и основанието, поради което е нерентабилно в проследяването да участват всички болници в страната\", коментираха от здравното министерство.\r\n\tВедомството гарантира, че нито един пациент няма да остане без достъп и приложение на необходимата за здравето му лекарствена терапия и се ангажира да актуализира списъка на лечебните заведения при доказана необходимост.\r\n\t\"Въвеждането на механизъм за проследяване на ефекта от новите терапии само по себе си е стъпка в правилната посока, защото говорим за здравеопазване, ориентирано към резултатите. Въпросът е начинът, по който става това, да не затруднява достъпа до лечение повече отколкото в момента е затруднен\", коментира пред Mediapool Деян Денев, директор на Асоциацията на научноизследователските фармацевтични производители, която обединява големите компании в бранша.\r\n\t\"Нашата позиция е, че въвеждането на механизма за проследяване не трябва да ограничава допълнително достъпа на пациентите до терапия и да ги кара да пътуват през цялата страна, за да получат лечение. Те трябва да го получават в най-близкото онкологично заведение, което е компетентно да приложи съответната терапия\", посочи той.", "date": "2018.01.15", "title": "Лечение и проследяване на ефекта от нови терапии само в големи болници"}
{"url": "http://www.mediapool.bg/reklamata-v-digitalnite-medii-izprevari-televiziite-news274313.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДигиталните медии изпревариха телевизиите в глобален мащаб по привлечена реклама. През 2018 г. се предвижда инвестициите в дигитална реклама да надхвърлят 38% от общите разходи за реклама, докато делът на телевизиите ще остане на 35.5% от общия медиен бюджет. В България обаче инвестициите в телевизията остават високи - около 55%. Това показва доклад на глобалната комуникационна група \"Дентсу Ейджис Нетуърк\" (Dentsu Aegis Network№ за разходите за реклама.\r\n\tПрогнозите са глобалните рекламни инвестиции да нараснат до 589.5 милиарда долара през тази година, което е ръст от 3.6 на сто спрямо 2017 г. Те са направени въз основа на данните от 59 държави.\r\n\tЗабелязват се големи разлики в темпа на растеж на отделните пазари. Германия, Индия и САЩ дават прогноза за бъдещи увеличения на медийните инвестиции, докато традиционно големи пазари като Китай, Русия и Великобритания очакват забавяне, посочват от глобалната комуникационна група.\r\n\tВидеото и социалните медии ще бъдат най-силният двигател за ръста на дигиталната реклама, основно на смартфон устройства.\r\n\tИнвестициите в мобилна реклама изместват категорично назад инвестициите в десктоп и на глобално ниво ще достигнат до над 121 милиарда долара.\n\n\r\n\tСъбитията през 2018 г., които се очаква да стимулират растежа на рекламните разходи, са зимните олимпийски и параолимпийски игри в Южна Корея, Световната купа на ФИФА в Русия и изборите за Конгреса на САЩ.\r\n\tНа фона на този ръст обаче още по-ясно се забелязва разликата в темпа на нарастване на медийните разходи на отделните пазари. Германия, Индия и САЩ прогнозират увеличение на тези разходи, докато традиционно големи пазари като Китай, Русия и Великобритания очакват забавяне. Обединеното кралство например е намалило наполовина прогнозата си за ръст - от 5.9% на 2.9%, за настоящата година, обосновавайки се с процеса по Брекзит и свиването на разходите на домакинствата, което автоматично ще доведе до съкращаване на маркетинговите бюджети.\r\n\tЗа България прогнозираният ръст на рекламните инвестиции за 2018 г. се очаква да е 3% на годишна база, като основният двигател за това остава телевизията, но с все по-нарастващ дял на дигиталната реклама, в частност мобилните и програматик решения, и социалните медии.\r\n\tПрогнозите са за тройно увеличение в разходите, които компаниите ще направят за програматик, и близо двойно - за инвестициите в мобилна реклама у нас през тази година. Това се отразява и на маркетинг инвестициите в социалните медии у нас за 2018 г., където се очаква разходите за мобилна реклама окончателно да детронират тази през десктоп.\r\n\tКоментирайки последните прогнози за рекламните инвестиции, главният изпълнителен директор на \"Дентсу\" Джери Булман каза: \"Последните прогнози за рекламните разходи показват пазари в трансформация, а не в рецесия. Предизвикателството, пред което се изправят компаниите днес, е да успеят да управляват своите марки в неравностойна икономическа среда, като същевременно се съобразяват с все по-развиващите се технологии и иновации. На много пазари именно иновациите в лицето на мобилните решения, гласовите активации и новите ad-tech играчи са тези, които осигурят нови източници на растеж и тази тенденция ще продължи и през 2018 г.\"\r\n\t\"Успехът в тази среда изисква единен поглед на глобално ниво, благодарение на подходящите платформи и системи, но също и гъвкавост и умения да работим с по-широка екосистема от технологии, която позволява да се фокусираме върху разбирането на потребителя, използването на данни за да достигнем реални хора, релевантността на кампаниите с крайна цел бизнес растеж\", казва Джери Булман.", "date": "2018.01.15", "title": "Рекламата в дигиталните медии изпревари телевизиите"}
{"url": "http://www.mediapool.bg/bunt-sred-sotsialdemokratite-pravi-samnitelna-koalitsiyata-v-germaniya-news274275.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпоразумението, проправящо пътя към съставяне на ново коалиционно правителство в Германия, е поставено под съмнение от разрастващ се бунт в Германската социалдемократическа партия (ГСДП). Така британският в. \"Дейли телеграф\" обобщава поредицата информации от последните дни, които говорят за засилваща се съпротива в партията, която претърпя тежко поражение на изборите през септември миналата година.\r\n\t \r\n\tГерманският канцлер Ангела Меркел и лидерът на ГСДП Мартин Шулц постигнаха сделка в петък, след 24-часов преговорен маратон, да започнат официални преговори за възобновяване на тяхната коалиция. Споразумението обаче трябва да бъде одобрено от специален партиен конгрес на социалдемократите в неделя.\r\n\t \r\n\tАко ГСДП гласува против участие в коалиция, Меркел ще бъде изправена пред перспективата за нови избори или ще трябва да се опита да състави правителство на малцинството.\r\n\t \r\n\tСпоразумението й с Шулц вече се провали на първата си проверка, след като през уикенда регионалната асоциация на ГСДП в провинция Саксония-Анхалт гласува против нова коалиция. Други регионални федерации на ГСДП в провинциите Хесен и Северен Рейн-Вестфалия изразиха сериозни резерви към споразумението.\r\n\t \n\n\r\n\tДосега възможността за нова коалиция с Меркел срещаше значителна съпротива единствено от младежкото крило на социалдемократите. Но влиятелни фигури в партията започват да говорят открито и да обвиняват Шулц, че не е спечелил достатъчно отстъпки от Меркел в преговорите миналата седмица.\r\n\t \r\n\t\"Имаше ясен вот срещу двамата коалиционни партньори\", заяви кметът на Берлин Михаел Мюлер пред германския в. \"Тагесшпигел\". \"Същата коалиция със същата политика не е достатъчно добър отговор на това. Продължаване без решителни промени все още не ме убеждава\", каза той. И добави, че е много критично настроен към идеята за нова коалиция с десноцентристите.\r\n\t\r\n\tНа изборите и консерваторите, и социалдемократите отчетоха тежки загуби. Двете сили управляваха страната в коалиция от 2013 г. до 2017 г.\r\n\t \r\n\tДруг водещ политик в ГСДП, министър-председателката на провинция Райнланд-Пфалц Малу Драйер разкритикува миграционната политика, предвидена в споразумението. В него се предвижда въвеждане на таван на разрешените на година кандидати за убежище от около 200 000 души. Този пункт от споразумението е много труден за приемане за ГСДП, казва Драйер пред регионалната пресгрупа Функе.\r\n\t \r\n\tТрети лидер на ГСДП Ралф Щегнер предупреди, че неговата партия няма да управлява с консерваторите, ако кодексът на труда бъде затегнат, за да позволи на фирмите да наемат служители на срочен трудов договор без оправдание.\r\n\tПринципното споразумение носи отпечатъка на ГСДП относно по въпросите за Европа. В него има умерена подкрепа за предложенията за реформа на еврозоната, направени от Франция. В принципното споразумение обаче ГСДП е получила малко отстъпки в социалната и фискалната области и това не се нрави на електората й.\r\n\t \r\n\tВисши политици от Християндемократическия съюз (ХДС) на Меркел реагираха гневно на намеците на някои социалдемократи, че искат предоговаряне на условията на споразумението.\r\n\t \r\n\t\"Ние сме съсредоточени върху надеждността\", каза регионалният лидер на християндемократите в провинция Райнланд-Пфалц Юлия Кльокнер. \"Всички подробности бяха договорени в споразумението. Без подбиране, моля\", заяви тя.\r\n\t \r\n\tАлександър Добринт от Християнсоциалния съюз - баварските съюзници на Меркел, каза пред германския в. \"Билд\", че \"сега Мартин Шулц трябва да покаже, че ГСДП може да бъде надежден коалиционен партньор и да овладее тази врява\".\r\n\t \r\n\tАко социалдемократите гласуват против нова коалиция тази седмица, това не само ще означава катастрофа за Меркел, а почти със сигурност ще принуди Шулц да подаде оставка и ще хвърли в хаос ГСДП, коментира \"Дейли телеграф\".\r\n\t \r\n\tГермания се готви за живота след Меркел в момент, когато коалиционни тревоги поставят под съмнение бъдещето на кацлерката, пише британският в. \"Експрес\"\r\n\t \r\n\tУправлението на Меркел може скоро да приключи въпреки постигнатото миналата седмица споразумение.\r\n\t \r\n\tНеотдавнашно социологическо проучване показа, че 47 процента от германците смятат, че Меркел няма да завърши четвърти мандат като канцлер, а коалиционните преговори, които продължават от месеци, не й помагат да укрепи позициите си, посочва изданието.\r\n\t \r\n\tСлед една седмица ще се реши дали ГСДП все още е определящ фактор в политиката. Ще се реши дали социалдемократите все още са годни за управлението. Ще се реши дали са способни на компромиси, дали имат съзнание за роля като по-малък коалиционен партньор, дали могат да правят разграничение между важно и второстепенно и дали имат смелост да поемат рискове и да носят отговорност в трудна ситуация, пише германският в. \"Франкфуртер алгемайне цайтунг\".\r\n\t \r\n\tЧленовете на ГСДП подкрепят нова коалиция с Меркел\r\n\t \r\n\tЛидерът на Германската социалдемократическа партия (ГСДП) Мартин Шулц започна кампания, целяща да убеди неговите съпартийци да подкрепят идеята за нова голяма коалиция с консерваторите на Ангела Меркел, предаде ДПА.\r\n\t \r\n\tПроучване на общественото мнение на института\"Форза\" показа, че 56 на сто от членовете на ГСДП подкрепят участието на партията в широката коалиция, която управлява най-голямата икономика в Европа през последните четири години. Проучването беше публикувано, след като Шулц започна серия от срещи с членове на партията в провинция Северен Рейн - Вестфалия, където ГСДП се ползва със сериозна подкрепа.\r\n\t \r\n\tВ понеделник Шулц говори в Дортмунд и се очаква утре да посети Дюселдорф, провинциалната столица на Северен Рейн - Вестфалия. В конгреса в Бон тази неделя ще участват общо 144 депутати от тази провинцията, които са близо една четвърт от общия брой.\r\n\tДори ако над 600-те депутати на конгреса в неделя подкрепят идеята за нови коалиционни преговори с Меркел, 450-те хиляди редови членове на партията ще трябва да гласуват след това по пощата, за да кажат дали подкрепят или отхвърлят евентуално споразумение за нова коалиция.", "date": "2018.01.15", "title": "Бунт сред социалдемократите прави съмнителна коалицията в Германия"}
{"url": "http://www.mediapool.bg/ucheni-ustanoviha-kak-da-se-predotvrati-stareeneto-na-mozaka-news274301.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУчени от Станфордския университет изясниха защо кръв, прелята на млади мишки от възрастни техни посестрими, предизвиква преждевременно стареене на мозъка, съобщи Лента. Оказало се, че се активира протеин, чието потискане може да забави възрастови изменения в централната нервна система у хората.\r\n\t \r\n\tБиолозите проучили кои гени били активни в старите клетки на хематоенцефалната бариера, която при гръбначните отделя кръвоносната система в мозъка от нервните клетки. В експеримента били използвани млади гризачи, в чиито черепи била вкарана кръвна плазма от възрастни мишки.\r\n\t \r\n\tУчените анализирали последствията от процедурата за хипокампуса - мозъчна зона, която е важна за обучението и запаметяването и е силно уязвима към неврогенеративни заболявания.\n\n\r\n\t \r\n\tБило установено, че в клетките на хематоенцефалната бариера започват да се активират гени, отговарящи за синтеза на протеин, известен като васкуларна клетъчна адхезионна молекула 1 (VCAM 1). Той потиска формирането на нови нервни клетки в хипокампуса и допринася за възпалителни реакции с участието на имунни клетки на централната нервна система.\r\n\t \r\n\tПо мнението на учените, блокирането на действието на протеина позволява да се забави стареенето на мозъка. Било констатирано, че прелятата у генномодифицирани мишки кръв от възрастни гризачи нямала силен ефект. Освен това антителата, които потиснали активността на протеина, спрели дегенерацията на невроните в мозъка.", "date": "2018.01.15", "title": "Учени установиха как да се предотврати стареенето на мозъка"}
{"url": "http://www.mediapool.bg/tramp-e-pozor-za-stranata-si-news274309.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзмина почти година, откакто Доналд Тръмп положи клетва и стана 45-ият президент на Съединените щати. Дали ще изкара още 12 месеца на поста? С всеки изминал бурен ден след 20 януари 2017 г. Тръмп предоставя нови и нови доказателства, че е негоден да заема най-високия държавен пост в Америка.\r\n\tПроблемът не е само в това, че политиките му - от намаляването на данъците и климатичните промени до Палестина и ядрените оръжия - са катастрофално погрешни. Не е и само в това, че лидерската му концепция е безотговорна, предизвикваща разделение и конфронтации. Проблемът не се крие единствено и в крещящия му расизъм, женомразство и шовинизъм, макар и това действително да са колосални проблеми.\r\n\tПоследната неприлична обида, която излезе от устата му - когато нарече някои развиващи се страни \"мръсни дупки\" - е потресаваща дори за неговите груби стандарти.\r\n\tОсновният недостатък в управлението на Тръмп е неговото упорито невежество. Детинското му, често сприхаво поведение, в комбинация със смайващата липса на знания и презрение към фактите, водят до серийни, хронични грешни преценки. Не може да се има доверие на Тръмп като управник. Неведнъж се е проявявал пред очите на широката общественост като несъпричастен, безсрамен лъжец, циничен и некомпетентен или незаинтересован от човешките и конституционни ценности, които президентът на САЩ се заклева да брани.\r\n\tТръмп е първият и да се надяваме последният от своя вид: антиамерикански президент. Той е позор и опасност за страната си. Колкото по-скоро бъде отпратен, толкова по-добре.\n\n\r\n\tОще колко американците ще толерират позорното му присъствие в Белия дом? Мандатът му е до ноември 2020 г., а може да се кандидатира и за втори. Нещата обаче стават все по-зле. Започват да се развиват редица сценарии, подхранени от неговите безкрайно вредни и неприемливи думи и дела, които могат да доведат до преждевременното му напускане.\r\n\tПървият и най-желан от демократична гледна точка сценарий е електоратът просто да отхвърли Тръмп. Този процес вече е започнал, ако може да се вярва на социологическите проучвания. Личният рейтинг на одобрение на Тръмп бе средно под 40 процента през изминалата година, рекорд за президентска непопулярност. Може би още по-изразителни са резултатите от сондаж на изследователския център \"Пю\" от миналия месец. Те развенчават мита, че поддръжниците на Тръмп са слепи и глухи за всекидневните му гафове. Подкрепата за Тръмп сред ключовите демографски групи, които помогнаха за избирането му - бели мъже, протестанти евангелисти, хора над 50-годишна възраст и хора без висше образование - е спаднала значително.\r\n\tСъщевременно проучване на \"Галъп\" показва, че броят на избирателите, които са преразгледали политическите си пристрастия и се самоопределят вече като неподкрепящи никого, се е повишил с 42 процента.\r\n\tТръмп става все по-непривлекателен за избирателите и това се видя черно на бяло при шокиращите поражения във Вирджиния и Алабама. Гневът и разочарованието от Тръмп сред белите избиратели се смята, че са били решаващи фактори, в допълнение към рекордната избирателна активност сред афроамериканците.\r\n\tПо всичко личи, че и на национално равнище редиците на застъпниците му оредяват. Проучване на Монмътския университет от миналия август показа, че 61 на сто от избирателите на Тръмп са казали, че няма какво да ги накара да се обърнат срещу него. Според ново проучване от миналия месец този процент вече е 37. Явно е, че много обикновени избиратели, повярвали, че Тръмп ще донесе положителна промяна, са отблъснати и отвратени.\r\n\tСоциолози и експерти вече гледат към частичните избори за Конгрес през ноември. Прогнозите са за категорично отхвърляне на \"токсичния\" Тръмп и за повтаряне на изборното поражение от Алабама на национално равнище. Републиканската партия може да загуби контрола си в Камарата на представителите, където много умерени републиканци се оттеглят и няма да се кандидатират за преизбиране. Възможно е да бъде отслабена и хватката й върху Сената заради вълната от недоволство срещу Тръмп. Никоя партия след 1950 г. не е запазвала мнозинство в долната камара на частични избори, когато рейтингът на одобрение на президента е бил под 40 процента.\r\n\tУнизителен шамар от гласоподавателите тази година, съчетан със загуба на контрола в Конгреса, може да разтресе и да сложи край на президентството на Тръмп, оставяйки го да ближе рани, изоставен от повечето републиканци и обречен на позора на един единствен мандат.\r\n\tВ същото време се разиграва и друг сценарий, който има потенциал да доведе до политическата му гибел. Никой засега не знае дали федералното разследване на предполагаемото съглашателство между хора от предизборния щаб на Тръмп и руски агенти през 2016 г. в крайна сметка ще компрометира необратимо самия президент. Но твърденията, че Тръмп е кроил заговори, за да възпрепятства правосъдието чрез оказване на натиск на ФБР и с уволнението на неподатливия на натиск негов директор Джеймс Коми, изглежда имат основание и могат да се окажат фатални за управлението му. Робърт Мълър, специалният прокурор в разследването, предлага да разпита официално Тръмп под клетва.\r\n\tНе всичко е приключило. Поддръжниците на Тръмп изтъкват, по думите им, серия от успехи - седем трилиона щатски долара добавена стойност към фондовия пазар, два милиона нови работни места и радикална данъчна реформа. Те приписват на Тръмп заслуги за победата над групировката \"Ислямска държава\" (напразна хвалба) и за намаляването на нелегалната имиграция. Броят на американците, които казват, че икономиката е в \"отлична форма\" скочи от два процента през ноември 2016 г. на 18 процента. Около 48 на сто смятат, че икономиката се развива \"добре\", спрямо 11 процента преди година. По тези критерии емблематичното му обещание да \"направи Америка отново велика\" може би започва да сработва и това може да забави темпото на стопяването на електоралната му подкрепа.\r\n\tНякои консерватори посочват важни победи, които опровергават твърдението, че Тръмп е безсилна фигура, неспособна да наложи волята си върху Америка. Неговото правителство нанася удари по много фронтове върху наследството Обама-Клинтън.\r\n\tДиректорът на Агенцията за защита на околната среда Скот Пруит направи солидна чистка във ведомството, като уволни редица съветници и учени. Той се стреми да премахне много от регулациите за водите, климата и замърсяването, въведени по времето на Обама. Облекчават се регулациите за химикали, обявени навремето за отровни.\r\n\tПрезидентът назначава основно млади, бели и консервативни мъже за съдии във федералните апелативни и окръжни съдилища. До върховния съд стигат шепа дела годишно, така че масата съдебни спорове по въпроси като пол, раса, и трудови отношения се уреждат именно в тези съдилища от по-ниска инстанция.\r\n\tСъщевременно министърът на вътрешните работи Райън Зинки намалява площта на националните защитени територии в Америка. Част от обявения по времето на Обама за защитена територия обект Мечешки уши в Юта (1,3 милиона акра), а в Големите стълби-Ескаланте (1,9 милиона акра), обявени за национална защитена територия по времето на Клинтън, вероятно ще бъде разрешено да се разработват мини или да се използват за други промишлени цели. (Компанията за добив на уран \"Енерджи фюълс\" лобира пред Тръмп да промени статута на Мечешките уши заради богатите им залежи на уран).\r\n\tВ министерството на образованието пък става тиха революция, водена от Бетси Девос, докато бившият кандидат за президент Бен Карсън, в министерството на жилищното строителство и градоустройството, намалява правителствените разходи за строеж на жилища. И тъй нататък. Това са някои от успехите, които консерваторите с радост осребряват, докато толерират непоносимия човек в Белия дом.\r\n\tПреобладаващото впечатление от първите 12 месеца на Тръмп не е за стабилен напредък, а за хаос. Гневни изблици, сълзи и гняв доминират риалити шоуто в Белия дом според новата книга на Майкъл Улф \"Огън и ярост\". На националната сцена Тръмп показва открит фанатизъм по отношение на мигрантите и расовите въпроси. От многото си падения той наистина удари дъното, когато загатна подкрепа за привържениците на теорията за превъзходството на бялата раса в Шарлотсвил, Вирджиния.\r\n\tНа международната сцена Тръмп направи по-вероятно избухването на ядрена война със Северна Корея и порази целия свят, като отхвърли Парижкото споразумение за климата, обиди и заплаши ООН заради Ерусалим, даде всичко от себе си да развали емблематичния договор от 2015 г. с Иран и почти нищо не направи за слагане на край на ужасните конфликти в Сирия, Йемен, Южен Судан и Афганистан.\r\n\tОще по-лошото е, че се отнесе пренебрежително към американските приятели и съюзници в Европа и се опита да влезе под кожата на авторитарните лидери в Китай, Русия и Близкия изток. Към Великобритания се отнася със снизхождение и презрение, както се видя в грубия (но посрещнат радушно) начин, по който отмени визитата си в Лондон, предвидена за следващия месец.\r\n\tДали тези доказателства за дисфункция не говорят за неуравновесеност, както много хора твърдят? Вместо да се търси подкрепа в 25-ата поправка, за да бъде отстранен Тръмп, по-добре да бъде държан отговорен за действията си. Защото трябва да му се търси сметка за упоритото невежество, опасните му лъжи и неамериканско тесногръдие. Може би 2018 ще е годината.", "date": "2018.01.15", "title": "Тръмп е позор за страната си"}
{"url": "http://www.mediapool.bg/zhalt-kod-za-snegovalezhi-v-golyama-chast-ot-stranata-news274270.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредупредителен жълт код за обилни валежи от сняг е обявен в 15 области от страната за 15 януари, съобщава Националният институт по метеорология и хидрология (НИМХ) при БАН.\r\n\tОбластите, за които важи предупреждението, са Видин, Монтана, Враца, Плевен, Велико Търново, Ловеч, Габрово, София-област, София-град, Пловдив, Пазарджик, Перник, Кюстендил, Благоевград и Смолян.\r\n\tБАН предупреждава, че през денонощието ще вали сняг и ще се образува снежна покривка от 5 до 10 см. При тази степен на опасност хората трябва да бъдат внимателни за сняг и лед на пътя.", "date": "2018.01.15", "title": "Жълт код за снеговалежи в голяма част от страната"}
{"url": "http://www.mediapool.bg/varhovniyat-administrativen-sad-e-palen-s-rodnini-news274268.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо 1/6 от съдиите и служителите във Върховния административен съд са роднини помежду си, съобщава вестник “Сега“. Общият брой на хората, които имат кръвна връзка или такава по сватовство в институцията са най-малко 50.\r\n\tСъдиите във ВАС са 93-ма. В администрацията работят 236 души, 43-ма от които са съдебни помощници. Поне 8 от съдиите имат роднини, които работят в съда - деца, братя, сестри, племенници, съпрузи. Синовете на двама от магистратите са съдебни помощници. Дъщерята на секретарката на председателя е съдебен помощник, съпругата на служителя по сигурността на информацията също е в съда, там работят и свекърви и снахи, майки и дъщери, бащи и дъщери, сестри, съпрузи, лели и племенници.\r\n\tОт съда не отрекоха семейните връзки и отговориха, че според правилника на съда няма пречка служителите да имат роднинска връзка със съдии.\r\n\tМиналото лято покрай избора на нов председател на ВАС имаше сигнали от магистрати, че съдиите са принуждавани да гласуват за конкретен кандидат, като били заплашвани, че роднините им, назначени в съдебната система, ще останат без работа. Никой обаче не се съгласи да застане с името си и да разкаже подробно за натиска - за да не пострадат близките му.\r\n\tОфициално ВАС съобщава за само четирима роднини. Шефът на съда Георги Чолаков казва, че поставянето на ограничение за роднински връзки би накърнило принципа на свободата на труда, посочи той. Служителите нямали законово задължение да декларират роднински връзки.\r\n\tСдебните помощници във ВАС са синовете на магистратите Александър Еленков и Галина Христова - Еленко Еленков и Виктор Йорданов. Деловодители са наследниците на Аделина Ковачева и Галина Матейска. Всички те са назначени във Върховния съд с конкурс. В съда продължава да е помощник синът на пенсионирания вече съдия Андрей Икономов. Тодор Икономов започна работа, докато баща му още беше съдия. Съдия във ВАС е съпругата на Андрей Икономов - Румяна Лилова.\r\n\tСъдебен помощник във ВАС е и дъщерята на Мария Бегъмова от Върховната административна прокуратура.\r\n\tВАС винаги е бил апетитно място за съдебните помощници и е добра писта за кариерното им израстване до съдии. Неотдавна конкурса там спечели и съпругата на Яне Янев - Галя Янева, която преди това беше помощник в Градския съд, но се провали на атестацията след ерата \"Владимира Янева\".", "date": "2018.01.15", "title": "Върховният административен съд е пълен с роднини"}
{"url": "http://www.mediapool.bg/bezproblemno-nachalo-za-grigor-dimitrov-v-avstraliya-news274267.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\tГригор Димитров започна с убедителна победа участието си в първия турнир от Големия шлем за годината – Откритото първенство на Австралия. Българинът победи квалификанта Денис Новак (Австрия) с 6:3, 6:2, 6:1 за 1 час и 39 минути. Във втория кръг Димитров ще играе срещу победителя от мача между квалификантите Елиас Имер (Швеция) и Макензи Макдоналд (САЩ).\r\n\tДенис Новак е 226-и в световната ранглиста и не успя да затрудни своя именит съперник. Григор Димитров стигна до ранен пробив и поведе с 4:1 в първия сет. След това не допусна изненади и затвори частта с 6:3.\r\n\tВтория сет започна с пробив за българина още в първия гейм. Последва нов пробив в петия гейм и така резултатът бързо набъбна отново до 4:1. Така вторият сет бе спечелен още по-убедително -  6:2.\r\n\tТретия сет започна с два по-оспорвани гейма, в които сервиращите успяха да спечелят геймовете си. Последва обаче изключителна серия за Григор Димитров, който взе три поредни гейма на нула, като два от тях бяха при сервис на съперника. Резултатът отново стана 4:1 гейма и накрая бе затворен лесно с 6:1.\r\n\tЦелта на Григор Димитров  е финал в турнира. През миналата година той загуби на полуфинала след епичен сблъсък с Рафа Надал.", "date": "2018.01.15", "title": "Безпроблемно начало за Григор Димитров в Австралия"}
{"url": "http://www.mediapool.bg/poreden-vzriven-bankomat-v-sofiya-news274269.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНов случай на взривен банкомат банкомат в София в понеделник рано сутринта. Устройството се е намирало в магазин за хранителни стоки в столичния квартал \"Дружба\", съобщава Нова телевизия.\r\n\tОт взривната вълна са нанесени щети на стъклените витрини на магазина, както и на самия банкомат.\r\n\tПо непотвърдена информация крадците са успяли да стигнат до парите, които са се съхранявали в устройството. Полицията не дава информация за откраднатата сума. \r\n\tПоследният случай на взривен банкомат в столицата бе между Коледа и Нова година. МВР обяви, че са заловени няколко младежи, които са посегнали на устройството, защото са се “вдъхновили“ от новините.", "date": "2018.01.15", "title": "Пореден взривен банкомат в София"}
{"url": "http://www.mediapool.bg/stachki-blokirat-transporta-v-gartsiya-news274272.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтачките в Гърция продължават и в понеделник. Протестните действия в страната ще засегнат метрото, автобусните, трамвайните и тролейбусните превози. Освен това стачкуват авиационните диспечери и гръцките авиокомпании Aegean и Olympic Air. Това ще засегне 28 международни и 20 вътрешни полета.\r\n\tРуската авиокомпания \"Аерофлот\" съобщи, че полетът за Атина от Москва ще закъснее три часа днес.\r\n\tСтачките са посветени на дебатите в парламент попредложението за ограничаване на протестите. Според профсъюзите правителството удря по правата на трудещите се на стачка, което е едно от основните им права. Сега за обявяването на стачка е необходимо съгласието на 50% от регистрираните членове, но се очаква прагът да бъде завишен.\r\n\tГръцкият парламент ще гласува още пакет от закони във връзка с мерките за икономии, наложени от кредиторите от ЕС и МВФ. Той предполага и ограничаване на правото на стачки и дава повече възможности за продажба на жилищата на длъжници.", "date": "2018.01.15", "title": "Стачки блокират транспорта в Гърция"}
{"url": "http://www.mediapool.bg/tramp-az-sam-nai-malko-rasist-ot-vsichki-s-koito-ste-govorili-news274273.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп обяви, че не е расист, след като беше попитан от журналист за предполагаеми обидни коментари по адрес на имигранти, съобщава БТА. Миналата седмица сенатори разказаха, че на среща с тях при закрити врата в Белия дом Тръмп е попитал защо са им на САЩ хора от “мизерни дупки като Африка и Хаити“.\r\n\t\"Не. Не съм расист. Аз съм най-малко расист от всички хора, които някога сте интервюирали\", каза Тръмп на брифинг във Флорида.\r\n\tПрезидентът на САЩ допълни, че той не е произнесъл скандалните думи, които му бяха приписани от сенаторите.\r\n\tПо-рано в неделя членът на горната камара на Конгреса Дейвид Пардю (републиканец от Джорджия) увери, че Тръмп не е използвал вулгарен израз по адрес на имигрантите от Африка и Хаити. Друг сенатор републиканец, Том Котън от Арканзас, също каза, че не е чул президентът да произнася фразата \"мизерни дупки\".\r\n\tДвама техни колеги, демократът Дик Дърбин и републиканецът Линдзи Греъм, твърдят, че Тръмп е използвал обидния израз на среща в Овалния кабинет на Белия дом. Срещата е била посветена на намирането на решение на въпроса с 800-те хиляди имигранти, дошли нелегално в САЩ като деца. Президентът на САЩ каза, че е \"готов, желаещ и способен\" да постигне споразумение за защита на тези хора.", "date": "2018.01.15", "title": "Tръмп: Аз съм най-малко расист от всички, с които сте говорили"}
{"url": "http://www.mediapool.bg/spetssadat-otlozhi-starta-na-deloto-evn-sreshtu-dyankov-traikov-i-prokopiev-news274274.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът отложи в понеделник първото заседание по делото срещу бившите министри на финансите и икономиката Симеон Дянков и Трайчо Трайков, съиздателя на \"Капитал\" и \"Дневник\" Иво Прокопиев и още трима души за продажбата на миноритарния пакет от акциите на ЕВН.\r\n\tОсновната причина процесът да не тръгне бе, че подсъдимият Любомир Евстатиев не бе получил копие от овбинителния акт в задължителния срок.\r\n\tОсвен това на разпоредителното заседание нe присъстваше и единият от адвокатите на Прокопиев – Даниела Доковска, която от средата на декември е на планирано още през миналата година пътуване в САЩ. Това обстоятелство провокира и предложение от наблюдаващите прокурори Дойчо Тарев и Емил Петров (брат на Петьо Петров-Еврото) – спецсъдът да назначи на подсъдимите служебни защитници, за да не се възпрепятствал процесът.\r\n\tПо този повод защитничката на Трайков – Ина Лулчева, обясни пред съда, че Доковска традиционно пътува по това време на годината до САЩ, защото това е единствената възможност да се види със сестра си. Добави и, че тя е заминала преди насрочването на разпоредителното заседание в началото на януари. По думите й заедно с адвоката на подсъдимия Радослав Рачев – Йорданка Вандова, могат да декларират, че това е практика на Доковска от 20 години.\r\n\tЛулчева определи предложението на спецпрокуратурата за ангажиране на служебни защитници като обидно и основано единствено на предположения, а не на конкретни факти. В крайна сметка спецсъдът не уважи искането на обвинителите, но така и не се произнесе по дали отсъствието на Доковска е основание за отлагане на делото. След което определи общо 7 дати за заседания по казуса през март и април, първата от които е на 8 март.\n\n\r\n\tИзвън залата адвокат Лулчева коментира, че въведеното с последните промени в Наказателнио-процесуалния кодекс разпоредително заседание не ускорява, а забавя делатата, а резултатът ще бъде, че сега виновен ще е съдът.\r\n\t\"Убедена съм, че ще се положат всички усилия да е един справедлив, а от наша страна ще положим усилия да е и бърз процес, защото никой от тях (подсъдимите) няма интерес от това да се бави. Нямаме и съмнение за това, че няма извършено престъпление – това е категорично\", добави защитничката на Трайчо Трайков.\r\n\t\"Днес беше първото, \"разпоредително\", заседание по делото \"ЕВН\". Съдът не даде ход на делото, но въпреки това има нещо позитивно. Обвинението е публично и всеки може да се запознае с неговата пълна несъстоятелност. По същество съм обвинен за свое публично изказване на Тристранния съвет през 2009 г., в което като представител на работодателите подкрепям мерките, предложени от правителството, за да бъде избегнато увеличаване на данъците и свръхдефицит в бюджета. Чак не ми се вярва колко назад във времето сме се върнали, когато истината беше монопол на управляващата партия, а институциите се използваха само за репресия. Продължавам да вярвам в независимостта на съда и че в най-скоро време по съдебен път ще бъде сложен край на този политически произвол\", коментира по-късно във Фейсбук и Иво Прокопиев.\r\n\tСпоред прокуратурата от въпросната сделка, осъществена през 2011 г., е настъпила щета за държавата в размер на 20 829 200 лева. Разследващите твърдят, че тя е сключена при компрометирана процедура, режисирана предварително от Трайков. Освен това договорената продажна цена била в нарушение на приета от Министерския съвет през 2003 г. Стратегия за приватизация на енергоразпределителните дружества, регламентираща минималните цени, на които да бъдат продавани дялове, собственост на държавата.\r\n\tПърви по делото на 18 май 2016 г. бе обвинен изпълнителният директор \"Булброкърс\" Радослав Рачев. Той бе привлечен към наказателна отговорност за злоупотреба с доверие заради сделката при продажбата на акциите. Информацията за обвинението му бе публикувана от близкия до Делян Пеевски вестник \"Труд\". Впоследствие обвинения получиха и служителите в компанията Петър Василев и Любомир Евстатиев, които в понеделник се явиха в съдебната зала без адвокати, тъй като не успели да организират защитата си.\r\n\tСигналът за сделката бе подаден до прокуратурата през 2013 г. от бившия шеф на Комисията за финансов надзор Стоян Мавродиев, който дълго време водеше война с Прокопиев. Мажоритарен собственик на \"Булброкърс\" е именно издателят чрез дружествата му \"Алфа финанс холдинг\" АД и \"Финансиа груп\".\r\n\tВ сигнала на КФН до прокуратурата се посочваше, че държавният бюджет вероятно е бил ощетен със сума от над 87 млн. лева при сделката. Впоследствие прокуратурата намали тази сума над четири пъти. КФН посочваше още в сигнала си, че при сделката \"Булброкърс\" е действал като консултант и представител на държавата и едновременно е представлявал и мажоритарния акционер ЕВН, който купи акциите.\r\n\tПродажбата на миноритарния държавен дял от 33% в \"ЕВН Електроразпределение\" и \"ЕВН Електроснабдяване\" се случи на 21 декември 2011 г. Държавата получи за пакетите над 90 млн. лв. Пазарните поръчки за книжата на електроразпределителното дружество бяха на средна цена от 1632.56 лв., а на електроснабдителното – при 156.60 лева. Това бе с близо 20% над минималната цена, определена от Агенцията по приватизация и следпризатизационен контрол, която пусна книжата на борсата.\r\n\tКакто отбелязва Прокопиев след делото, основен акцент в обвинителния акт по делото () действително са обсъжданията в Националния съвет за тристранно сътрудничество (НСТС) през 2010 г., целящи осигуряване на допълнителни средства за бюджета от продажбата на миноритарния дял на държавата в ЕВН.\r\n\t\"В тези обсъждания участие взел и обвиняемият Иво Прокопиев, който на 23.03.2010 г. бил предложен от обвиняемия Дянков и избран за зам.-председател на Националния съвет за тристранно сътрудничество. В подкрепа на обвиняемия Дянков, обвиняемият Прокопиев разяснявал пред участниците в Националния съвет за тристранно сътрудничество (умишлено улеснявал Дянков да прокара идеята за продажбата на всички миноритарни дялове на държавата в елетроразпределителните дружества (ЕРД) чрез публично предлагане на Българска фондова борса), като настоявал и давал съвети да бъде записано в протокола от заседанията на съвета, че приватизацията на всички миноритарни остатъчни дялове на държавата следва да бъдат продадени чрез Българска фондова борса, като приходите от тези продажби да постъпят в полза на Републиканския бюджет по начина, предложен от обвиняемия Дянков и обвиняемия Трайков – чрез дружеството правоприемник на \"Национален технологичен център по климатичните промени\" ЕАД /(\"Държавна консолидационна компания\"ЕАД)\", твърди държавното обвинение.\r\n\tСпоред разследващите \"Прокопиев разяснявал, че най-важните за приватизация са дружествата от енергетиката и предложил срок – до 01.09.2010 г. тези дружества да се качат на Българска фондова борса\", с което целял да се направи \"политическа оценка и заявка\", \"прави се политически натиск\" над останалите членове на тогавашното правителство. Срещу неговото предложение се обявили от Българската стопанска камара и синдикатите, но въпреки това Дянков го подкрепил.\r\n\t\"Като продължение на подкрепата на Дянков да наложи пред НСТС приватизацията на всички миноритарни остатъчни дялове на държавате чрез Българска фондова борса, Прокопиев умишлено го улеснил като направил разяснения и по въпроса дали предложените за приватизация миноритарни остатъчни дялове на държавата в ЕРД-а следва да доведе до придобиването на тези дружества на статут на публични такива или само да се извърши продажба на миноритарните дялове на борсата посредством аукцион като разяснявал, че остатъчните държавни дялове в ЕРД-а следва да се качат служебно от \"АПСК\" на \"БФБ\" (дал за пример приватизацията на миноритарния пакет на \"БТК\"), като продажбата на акциите по този начин, чрез инвестиционен посредник (съзнавайки, че самият той е свързан с такъв посредник \"Булброкърс\"ЕАД\") е бърз и най-сигурен начин за постъпване на финансови средства в държавния бюджет и превръщането на компаниите в публични дружества\", пише още в обвинителния акт.\r\n\tНеясно защо се изтъква и, че Прокопиев не бил упълномощен от Конфедерацията на индустриалците и работодателите в България да защитава тази позиция като представител на организацията в тристранката, въпреки че това не може да представлява каквото и да е престъпление.\r\n\tНе е ясно как държавното обвинение възнамерява да защити пред спецсъда и тезата, че поведението на съиздателя на \"Капитал\" и \"Дневник\" е било съставомерно и може да бъде квалифицирано като помагачество, предвид факта, че решението за продажба на миноритарния дял на държавата в ЕВН е взето на 1 април 2010 г. от Министерския съвет.", "date": "2018.01.15", "title": "Спецсъдът отложи старта на делото \"ЕВН\" срещу Дянков, Трайков и Прокопиев"}
{"url": "http://www.mediapool.bg/desetki-zhertvi-pri-dvoen-samoubiystven-atentat-v-tsentara-na-bagdad-news274276.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 27 души бяха убити, а над 80 - ранени при двойно самоубийствено нападение в центъра на Багдад днес, съобщиха местните власти, цитирани от ДПА.\r\n\t\r\n\t\"Нападението беше извършено от двама атентатори самоубийци, който се самовзривиха на площад ал Таяран в центъра на Багдад, заяви генерал Саад Маан, говорител на съвместното командване на операциите на армията и полицията, цитиран от Франс прес.\r\n\t \r\n\tБроят на жертвите се очаква да нарасне, защото много от ранените са в тежко състояние.", "date": "2018.01.15", "title": "Десетки жертви при двоен самоубийствен атентат в центъра на Багдад"}
{"url": "http://www.mediapool.bg/olaf-razsledva-ungariya-za-narusheniya-s-evrofondove-zamesen-e-zetyat-na-orban-news274277.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследване на Европейската служба за борба с измамите (ОЛАФ) разкри \"сериозни нередности\" и случаи на конфликт на интереси в договор за изграждане на улично осветление на унгарски общини, който е съфинансиран с европейски фондове, предаде Франс прес.\r\n\t \r\n\tСлужбата не посочва имена на замесени лица, но според икономическия вестник \"Уолстрийт джърнъл\" унгарската фирма \"Елиос иноватив\", която е спечелила повечето от тези търгове между 2011 и 2015 г., по онова време е била съсобственост на зетя на премиера Виктор Орбан, Ищван Тиборц.\r\n\t \r\n\tВ изявление ОЛАФ съобщава, че е предала окончателния си доклад и препоръките си на унгарското правосъдие и уточнява, че спорните търгове обхващат 35 проекта за подновяване на улично осветление под егидата на министерството на околната среда и енергетиката.\r\n\t \r\n\tУнгарската главна прокуратура заяви, че е получила препоръките на ОЛАФ и ги е предала на компетентните магистрати.\r\n\t \r\n\tГоворител на унгарското правителство заяви, че Будапеща подкрепя ново разследване на въпроса и добави, че търговете са били организирани при управлението на предишното ляво правителство.", "date": "2018.01.15", "title": "ОЛАФ разследва Унгария за нарушения с еврофондове, замесен е зетят на Орбан"}
{"url": "http://www.mediapool.bg/prelomna-godina-za-sashtestvuvaneto-na-voennata-aviatsiya-news274278.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенната авиация от години е в критично положение, но тази година вече реално има опасност за нейното съществуване. След години на отлагани решения тя е изправена до стената и управляващите ще трябва да решат дали България ще продължи да има Военно-въздушни сили или ще се откаже от тях.\r\n\tРесурса на почти всички самолети на въоръжение в българската армия изтича, а проектите за модернизация са блокирани и с неясни планове.\r\n\tВъпреки че фокусът е насочен предимно към изтребителната авиация, която отговаря за охраната на въздушното пространство, ситуацията не е по-различни и с останалата техника.\r\n\t\r\n\tСпоред източници на Меdiapool в момента летят 5-6 изтребители МиГ 29, (официално 7), но и тази бройка е относителна, тъй като от години в базата в Граф Игнатиево са принудени да разчитат на практиката, станала известна като \"канибализъм\" - да сглобяват самолети от частите на останалите, за да има поне няколко, които да са в състояние да летят.\n\n\r\n\tПравителството видимо се отказа от намерението си да купува нови, съвместими с НАТО-вските стандарти, изтребители и обяви намерение да налее стотици милиони в старата съветска техника. Но и там има сериозни проблеми с поръчките, които традиционно се обжалват и се проточват дълго във времето.\r\n\tКомандирът на базата бригаден генерал Иван Лалов отчете, че през миналата година летците от изтребителната авиация са успели да се справят успешно със задачите, но пилотите летят \"под критичния минимум\".\r\n\tПродължават техническите проблеми в базата – има недостиг на изправни ресурсни агрегати, а оборудването на самолетите се амортизира.\r\n\tКомандирът на ВВС ген.-майор Цанко Стойков каза в края на миналата седмица пред пилотите от базата, че сегашната година се очертава да бъде не по-малко напрегната, съобщи ВВС.\r\n\tИзходът от задънената улица в изтребителната авиация е купуването на нов тип изтребители. И третият кабинет на Бойко Борисов показа, че не е готов да отдели нужните средства – около 1.5 млрд. лева - и \"тупка топката\", връщайки проекта в изходна фаза.\r\n\tЗа сметка на това военният министър Красимир Каракачанов обяви амбиция да инвестира сериозно в старата съветска техника, което също е сигнал, че не се планира сериозна инвестиция в нова техника. Така изтребителната авиация е обречена да преживява ден за ден, силно зависима от Русия и без ясно бъдеще.\r\n\t\r\n\tЗаради липсата на средства правителството  \"Спартан\", които са едни от малкото модерни машини в българските Военно-въздушни сили.\r\n\tДоговорът за поддръжката им изтече миналата година, но все още не е сключен нов. Премиерът Бойко Борисов се разпореди да се отпуснат необходимите средства, но все още проблемът не е решен.\r\n\tСимволна за състоянието на ВВС е  \"Кугър\". Заради липсата на средства за поддръжката им от 12 налични машини летят само 3.\r\n\tТова обаче са само част от проблемите. Изтича и ресурсът на реактивните учебно-бойни Л-39, които са основни за подготовката на младите пилоти.\r\n\tИзтича и ресурсът на самолетите Су-25 в база \"Безмер\", като част от машините вече са приземени.\r\n\tТрагична е ситуацията и в авиобазата във Враждебна, където освен със Спартан-ите има проблем и с поддръжката на самолетите АН 30, АН 2 и Л 410.\r\n\t\r\n\tТази година бъдещето на военната авиация наистина е поставено на карта и, ако правителството не я смята за приоритет, би било по-честно да обяви публично пред българските граждани, че държавата не може да си позволи военна авиация, вместо да продължава агонията й и да поставя под риск живота на военните пилоти.\r\n\tАко все пак реши, че България трябва да има военна авиация, трябва да се вземат ясни решения за бъдещето й.\r\n\tДа се отделят необходимите средства за поддръжка на техниката, да се прецени доколко трябва да се инвестира в старите съветски самолети и да се стартира възможно най-бързо модернизирането на ВВС с нови съвместими с НАТО изтребители.", "date": "2018.01.15", "title": "Преломна година за съществуването на военната авиация"}
{"url": "http://www.mediapool.bg/borisov-shte-predstavi-pred-ep-programata-na-balgarskoto-predsedatelstvo-news274279.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов ще представи в сряда пред Европейския парламент в Страсбург програмата на българското председателство на Съвета на ЕС. Това показва дневният ред на първата за годината сесия на евродепутатите.\r\n\t \r\n\tВъв вторник ЕП ще изслуша отчета на приключилото в края на декември естонско председателство. Председателят на Европейския съвет Доналд Туск ще обсъди с евродепутатите резултатите от последното заседание на държавните и правителствените ръководители от ЕС. През декември те отчетоха достатъчен напредък в първата част от преговорите за напускането на Великобритания, но останаха разделени в оценките за квотното разпределение на мигрантите.\r\n\t \r\n\tВ сряда ЕП ще обсъди също влиянието на руската пропаганда и обвиненията към Москва в опити за оказване на влияние върху изборите в отделни държави чрез дезинформация. Очаква се ЕП да предложи подсилване на отдела за засичане на дезинформация, разкрит в Европейската служба за външна дейност. ЕП разглежда положително осигуряването на повече средства за повишаване на осведомеността, за разследваща журналистика и за информационна грамотност.", "date": "2018.01.15", "title": "Борисов ще представи пред ЕП програмата на българското председателство"}
{"url": "http://www.mediapool.bg/uolstriyt-dzharnal-otreche-tvardeniya-na-tramp-news274280.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВестник \"Уолстрийт джърнъл\" отрече твърденията на президента на САЩ Доналд Тръмп, че е изопачил негови думи за севернокорейския държавен ръководител Ким Чен-ун, предадоха осведомителните агенции.\r\n\t \r\n\tВ четвъртък американският ежедневник публикува интервю с Тръмп, в което той казва: \"Вероятно имам добри отношения с Ким Чен-ун.\"\r\n\t \r\n\tВчера президентът на САЩ обвини \"Уолстрийт джърнъл\", че е изопачил думите му. \"(Казах, че) бих имал добри отношения с Ким Чен-ун. Голяма разлика\", написа Тръмп в Туитър.\r\n\t \r\n\t\"Уолстрийт джърнъл\" обаче отрече твърденията на стопанина на Белия дом. \"Отново проучихме аудиозаписа на нашето интервю с президента Тръмп, а също и стенограмата... и настояваме\" че това, което съобщихме, е вярно, обяви вестникът в Туитър.", "date": "2018.01.15", "title": "\"Уолстрийт джърнъл\" отрече твърдения на Тръмп"}
{"url": "http://www.mediapool.bg/ukrainkata-ot-femen-napadnala-cheshkiya-prezident-e-osadena-na-3-mesetsa-uslovno-news274282.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУкраинската активистка на феминистката организация Фемен, която се нахвърли гола до кръста на чешкия президент Милош Земан в петък, бе осъдена на три месеца затвор условно и на експулсиране от Чехия, предаде Франс прес.\r\n\t \r\n\t27-годишната Ангелина Диаш се втурна към Земан в петък, когато той отиде да гласува на първия тур на президентските избори в Чехия.\r\n\t \r\n\t\"Земан - уличницата на Путин\", извика няколко пъти феминистката, преди да бъде обуздана от бодигардовете на чешкия президент. Тя бе изписала същия лозунг и на гърдите си.\r\n\t \r\n\tАдвокатката на Диаш, Луцие Хърда, заяви, че нейната клиентка приема решението на съда в Прага, за да може да се върне възможно най-бързо в Украйна.\r\n\t \r\n\tУкраинката искала със своята акция да предупреди чехите да не преизбират президента, за да не попадне страната им още повече в сферата на влияние на Русия. Според Диаш това щяло да има вредни последици за Чехия, обясни Хърда.\r\n\t \n\n\r\n\t73-годишният Земан, който е с крехко здраве и ходи с бастун, си тръгна от избирателната секция след атаката видимо разтърсен. Той се върна няколко минути по-късно в добро настроение и каза, че се чувства поласкан, че е бил нападнат от активистка на движението Фемен, което е посягало и на папата.\r\n\t \r\n\t\"Въпреки движението Фемен\", заяви Земан, пускайки усмихнат своята бюлетина.\r\n\t \r\n\tЧешкият президент, който е известен с прокитайските, проруските и антимюсюлманските си позиции, получи на първия тур на изборите в петък и събота най-много гласове - 38,56 процента. На балотажа на 26 и 27 януари Земан ще се изправи срещу Иржи Драхош, проевропейски настроен бивш председател на Чешката академия на науките, който събра 26,60 на сто.\r\n\t \r\n\tДрахош обаче е смятан за фаворит, тъй като се очаква повече гласове да се прелеят към него.", "date": "2018.01.15", "title": "Украинката от Фемен, нападнала чешкия президент, е осъдена на 3 месеца условно"}
{"url": "http://www.mediapool.bg/potanaliyat-krai-kitai-iranski-tanker-e-prichinil-16-kilometrovo-nefteno-petno-news274284.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПодпалилият се ирански петролен танкер, който потъна в Източнокитайско море, е причинил нефтено петно с дължина 16 километра, съобщиха в понеделник китайски медии и японските власти, цитирани от Ройтерс.\r\n\t \r\n\tСпоред Китайската централна телевизия петното е широко приблизително между 2 и 7 километра и се е увеличило няколко пъти от вчера, засилвайки тревогата от нанасяне на вреди на морската екосистема. То е открито на изток от мястото, където потъна корабът.\r\n\t \r\n\tНа морската повърхност е започнала операция за почистване, а спасителните екипи са обявили спиране на мащабното издирване на оцелели, понижавайки усилията до \"нормални\" дейности.\r\n\t \r\n\tТанкерът, превозвал 136 000 тона кондензат, потъна в неделя, след като няколко експлозии отслабиха корпуса. Той се подпали след сблъсък с китайски товарен кораб на 6 януари.\r\n\tКитайските власти заявиха, че в резултат на експлозиите, разкъсали корпуса, са е запалило голямо количество петрол във водите наоколо.\r\n\t \r\n\tТова е най-големият петролен разлив от танкер от 1991 г., когато 260 000 тона нефт се изляха край бреговете на Ангола.\r\n\t \n\n\r\n\tЯпонската брегова охрана каза, че от мястото, където е потънал корабът, все още се издига черен дим. Тя е изпратила в района два патрулни катера и самолет, които да търсят изчезналите членове на екипажа и да оценят обстановката.\r\n\t \r\n\tВ събота китайски спасителни екипи откриха две тела на борда на танкера. На 8 януари беше намерено още едно тяло, вероятно на моряк от танкера.\r\n\t \r\n\tИранските власти заявиха вчера, че се предполага, че останалите 29 души от 32-членния екипаж са мъртви.", "date": "2018.01.15", "title": "Потъналият край Китай ирански танкер е причинил 16-километрово нефтено петно"}
{"url": "http://www.mediapool.bg/rusiya-iska-zapazvane-na-iranskata-yadrena-sdelka-v-segashniya-y-vid-news274285.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският външен министър Сергей Лавров заяви в понеделник, че Москва ще работи за запазване на иранската ядрена сделка в сегашния й вариант, въпреки заплахите на САЩ да се изтеглят от нея, предаде Ройтерс.\r\n\t \r\n\tАмериканският президент Доналд Тръмп заяви миналата седмица, че ще удължи замразяването на санкциите срещу Иран за последен път, за да даде на Вашингтон и европейските му съюзници шанс да поправят \"ужасните дефекти\" на иранското ядрено споразумение от 2015 г. чрез допълнително споразумение.\r\n\t \r\n\tРусия няма да подкрепи предлаганите от САЩ изменения в Съвместния всеобхватен план за действия (СВПД) за иранската ядрена програма, подписан през 2015 г. във Виена, заяви Лавров, цитиран от ТАСС. Той предупреди, че евентуални изменения биха били неприемливи за Техеран и че в случай на оттегляне на САЩ от споразумението Иран няма да се смята за обвързан с никакви задължения по СВПД.\r\n\t \r\n\tНа пресконференция в Москва за резултатите от дейността на руската дипломация през 2017 г. Лавров каза, че е страната му е готова да подкрепи директни преговори между страните, замесени в севернокорейската ракетна криза.\r\n\t \r\n\tТой изрази желание и за нормализиране на ситуацията в израелско-палестинските отношения. \"Близкоизточните проблеми сериозно се изострят от нерешения палестински въпрос\", каза Лавров.", "date": "2018.01.15", "title": "Русия иска запазване на иранската ядрена сделка в сегашния й вид"}
{"url": "http://www.mediapool.bg/sabrani-se-3400-stari-gumi-ot-domakinstvata-v-sofiya-news274286.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа три проведени акции за стари гуми от домакинствата в София са събрани 3400 такива изделия като само за два дни в столичните райони \"Люлин\" и \"Връбница\" са събрани 800 броя, съобщиха от общината в понеделник.\r\n\tТова е част от мерките за намаляване изхвърлянето на стари гуми до кофите за смет и събирането им за изгаряне за отопление.\r\n\tДосега такива акции е имало и в районите \"Младост\" и \"Овча купел\" като инициативата ще продължи и в други райони на Столичната община.", "date": "2018.01.15", "title": "Събрани се 3400 стари гуми от домакинствата в София"}
{"url": "http://www.mediapool.bg/privatizatsiyata-v-bulgaria-ofitsialnite-dokumenti-sreshtu-neistinite-news274287.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\tКомунистическото раздържавяване в България бе узаконено в началото на 1989 с Указ №56 За стопанската дейност. Доверени лица на БКП и на нейния репресивен апарат, бяха поставени на входа и изхода на държавните предприятия, за да присвояват печалбите и да национализират загубите им. Така се създаде прослойка, която оказа и продължава да оказва силна съпротива на реформите. Първото демократично правителство се опита да спре това първоначално натрупване на капитали със Закона за преобразуване и приватизация на държавни и общински предприятия от 8 май 1992. След свалянето на правителството законът беше саботиран.\r\n\tИзточването на предприятията продължи и ескалира в началото на 1997 г. до рекетиране и ограбване и на десетки хиляди дребни предприемачи. В процеса се включиха кредитните милионери, които станаха допълнителна причина за източването на банките.  г. и до днешното обедняване.\r\n\tВъв втората част ще бъде показано, че има и по-дълбоки причини за това.\n\n\r\n\tПо смисъла на закона, приватизация е възмездно (срещу пари, поемане и/или изплащане на задължения, инвестиционни и други компенсаторни бонове) прехвърляне на собственост от държавата и общините на частни физически или юридически лица. Сделките са за цели предприятия, за обособени части и незавършено строителство, за дялове и акции от търговски дружества и за магазини, ателиета, складове, сервизи, цехове и други използвани за стопански цели.\r\n\tПроцесът протича по два метода.  стартира през 1996 г. и става на два етапа. \"През 1996 - 1997 г. (Центърът за масова приватизация) извърши приватизация на държавни предприятия чрез инвестиционни бонове. За продажба бяха предложени пакети акции от 1050 предприятия, в резултат на което са раздържавени активи в размер на 14.58 % от общите активи на държавни предприятия или 22.08 % от подлежащите на приватизация държавни активи.\"[1]. Собственици стават всички български граждани пожелали да участват в процеса. Те получават бонови книжки за 25 000 лева или тогавашни 350 долара.\r\n\tПрез 2017 г. простата средна стойност на придобитите от всяка бонова книжка активи в 28 приватизационни (сега инвестиционни фонда) е 190.87 лева или сегашни 113.61 долара. Вследствие на тази почти повсеместна загуба участниците в масовата приватизация са загубили интерес към придобитите от тях активи [2], [3].\r\n\t се провежда според законите от 1992 и 2002 г. В нея участват при равни условия всички физически и юридически лица.\r\n\tПървоначално право на преференциално участие е дадено на работниците и служителите в приватизиращото се предприятие, които са работили в него не по-малко от 2 години преди датата на обявяване на решението за приватизация и други приравнени към тях пенсионирани работници и служители. При управлението на БСП и Жан Виденов през 1994 и 1995 т. преференции получават и лицата, които без трудов договор са управители, контрольори, членове на съветите на директорите и на управителните съвети на приватизиращото се предприятие в продължение на повече от една година преди датата на обявяване на решението за приватизация. Така част от тях - участници в комунистическото раздържавяване, участват и в работническо-мениджърска приватизация (РМД).\r\n\t\r\n\tНа Фиг. 1 е показан ходът на процеса на приватизация в годините.\r\n\tФиг. 2 показва с натрупване приватизирането на държавните производствени активи до 66.31% от всички.\r\n\t\r\n\tНа 31.12.1995 г. Световната банка (СБ) прави оценка на държавните производствени активи по свой утвърден метод. Правителството на Жан Виденов приема тази оценка за 580 млрд. лева, които по курса на този ден са 8 203.7 млн. долара. Впоследствие с деноминацията тази оценка става в деноминирани лева.\r\n\tПрез 2004 г.  (отчита така приватизацията: \"Общо за периода 01.01.1993 – 31.12.2004 г., от органите по чл. 3 от ЗППДОП, са раздържавени дълготрайни активи в размер на 333.2 млн. лв., което представлява 57.5% от 580-те млн. (деноминирани – бел. авт.) лв активи на държавните предприятия и 87% от стойността на подлежащите на приватизация държавни активи (изчислени по метода на Световната банка по балансова стойност на дълготрайните активи към 31.12.1995 година.\" [5] Таблица 1 на цитирания документ НСИ сочи че, за тези активи от  са договорени плащания, поети и изплатени задължения за [6] които са според курса на лева към щатския долара, използван от НСИ.\r\n\tКъм 31.12.2016  отчита приватизацията така: \"Общият размер на приватизираните дълготрайни активи възлиза на 66.31% спрямо размера на всички държавни активи (изчислени на 580 млн. (деноминирани –бел. авт.) лева по балансова стойност към 31.12.1995 г.). … Продадени са дялове и акции от 5278 държавни предприятия – 2939 цели предприятия и 2339 обособени части. Извършени са 4253 продажби на миноритарни пакети и 20 продажби на имоти – частна държавна собственост. Общият финансов ефект от сключените сделки възлиза на 12 552 млн. долара, включително 6 502 млн. долара договорени плащания по сделките, 1 192 млн. долара поети или изплатени задължения от купувачите, 4 857 млн. долара поети ангажименти за инвестиции.\r\n\tАПСК отчита, че са приватизирани активи за , срещу което са получени плащания и са поетите или изплатени задължения за . .\r\n\tКакто се вижда, колко държавни активи и срещу какво са приватизирани. (Дори да не се съобразим с цитираната официална оценка в деноминирани лева, а да използваме оценката на активите в щатски долари от 1995 г. от 8 203.7 млн., тя е 3.7 пъти по-ниска от твърдението за 30 000 млн. долара; а прекият финансов ефект от приватизацията е 7 694 млн. долара и е 2.5 пъти по-висок от твърдението за 3 000 млн.)\r\n\t\r\n\tПриватизацията е сделка между продавачи и купувачи.\r\n\t. Според закона решенията за приватизация са вземани и осъществявани от органи, а не от физически лица. Органите са Агенцията за приватизация, министерства и ведомства, и общинските съвети. Действията на посочените органи са нормирани от двата закона и от свързаните с тях около 30 наредби и правилници. Според чуждестранни консултанти българската приватизация е протекла като свръх регламентирана. Макар и да не е абсолютно невъзможно, нарушаването на посочените нормативи изисква престъпен сговор на големи групи лица, излъчени от всички политически сили, които заедно изпълняват функцията на продавачи или управляват и представляват по различно време органите-продавачи.\r\n\tСпоред отчетите на НСИ до 2004 г. купувачи, това са разрешените според закон [8]: приватизационни фондове, 162 чуждестранни лица, 1436 работническо -мениджърски дружества, 530 работници и служители и други лица с преференции, 614 наематели и арендатори с договори отпреди 1993 и 2 432 други.\r\n\tОт закона и отчетите следва, че обвинението за \"престъпна приватизация\" е отправено към стотици държавни и общински институции, формирани и управлявани от всички политически партии, към хиляди юридически и физически лица, включително чуждестранни, които са придобили публични активи след сделка срещу парични плащания и поети или погасени задължения, и задължения за инвестиции. Има публична информация, че прокуратурата е разследвала около 500 приватизационни сделки, но е повдигнала само няколко обвинения. По тях няма осъдителни присъди.\r\n\tСледователно От заключенията не следва, че всички приватизационни сделки и масовата приватизация са протекли без нарушения, че приватизацията е справедлива по социалистически \"на всички по равно\" (масовата приватизация, стартирала с бонове по равно, след 20 години показва, че всички, с изключение на малцина, са загубили [9]). Заключенията се основават на безспорни доказателства, че \r\n\t \r\n\t \r\n\t________________________________________________________________________", "date": "2018.01.15", "title": "Приватизацията в България: Официалните документи срещу неистините"}
{"url": "http://www.mediapool.bg/prokuraturata-proveryava-nso-news274288.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенна прокуратура–София проверява Националната служба за охрана (НСО) за злоупотреби. Говорителят на обвинението полк. Елин Алексов потвърди, че е в ход проверка, но не уточни дали е насочена конкретно срещу шефа й Ангел Антонов.\r\n\t \r\n\tПо думите му в момента се провежда рутинна дейност по събиране на данни и повече подробности не могат да бъдат изнесени. Резултатът от проверката трябва да стане ясен до три месеца, като на този етап тя не се води срещу конкретно лице, каза прокурорът пред БНР. \r\n\t \r\n\tОт президентството, под чиято \"шапка\" е НСО, засега отказват коментар по темата.\r\n\t \r\n\tНСО, чието задължение е да осигурява охраната на ВИП-лица, има основна функция за организацията на събитията около българското европредседателство и не е изключени проверката в службата да доведе до затруднения.\r\n\t \r\n\tСпоред в. \"Труд\" проверката е по сигнали срещу директора Антонов, който вече е бил разпитан. В сигналите се твърди, че той е ловувал в ловното стопанство \"Кричим\", а излетите му там са били маскирани като командировки.Имало и нарушения в автопарка – роднина на Антонов е карал автомобил, предоставена на НСО за тест драйв.\r\n\tСпоред неофициална информация на Меdiapool Антонов не се ползва с пълното доверие на президента Румен Радев. От БСП миналата година призоваха Румен Радев да направи ревизия на службата, но все още не е публично известна дали такава е проведена.\r\n\tАнтонов, който има дългогодишна кариера в МВР, бе назначен от президента Росен Плевнелиев по предложение на правителството през 2014 година.\r\n\tОколо назначението му  поради съмнения, че той не отговаря на изискванията за генералски чин. Тогава от президентството определиха те \"внушения, които не отговарят на истината и са плод на манипулативно тълкуване на нормативната база\".\r\n\tАнгел Антонов бе главен комисар в МВР, като според правителството този чин съгласно Закона за резерва на въоръжените сили съответства на военното звание \"генерал-лейтенант”. Висшите офицерски звания обаче се издават с президентски указ.\r\n\t е бивш директор на две главни дирекции в МВР по времето на ГЕРБ. Антонов бе близък до бившия вътрешен министър Цветан Цветанов и бе назначен през 2010 година за шеф на ”Криминална полиция”.", "date": "2018.01.15", "title": "Прокуратурата проверява НСО"}
{"url": "http://www.mediapool.bg/dogovor-za-tol-sistemata-bez-yasnota-za-obhvat-i-tarifi-news274289.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед две години обжалване на процедурата за изпълнител на тол системата, договорът с австрийската \"Капш\" беше подписан, без да е ясно за кои пътищата ще важат таксите и какви ще са тарифите за преминаване. Експертното и политическото решение за това предстои да бъде взето, каза министърът на регионалното развитие Николай Нанков в понеделник.\r\n\tОптимистично платеното преминаване по републиканските пътища на база изминато разстояние за тежкотоварните автомобили може да бъде внедрено още от 2019 г., а реалистично от 2020 г. То ще важи за 8000 км републикански пътища или за 15 000 км, което е по-малко вероятно да се случи, по думите на Нанков.\r\n\tОчакванията са приходите от тежкотоварния трафик от винетки да скочи 6-7 пъти, каза Нанков. Така още през първата година на действие на тол системата се очакват приходи от около 1 млрд. лева при 350 млн. лв. сега.\r\n\tОсновната част от приходите от винетки сега се пада на леките автомобили – 70% срещу 30% за тежкотоварния трафик. За леките коли тол система не се въвежда. Промяната е замяната на хартиените винетки с електронни на същите цени както сега, обеща Нанков. За 2018 г. нямаше повишаване на цената и тя остана 97 лв. за годишната винетка. Новото, което се обмисля е въвеждането на еднодневна и уикенд винетка, съобщи регионалният министър.Договор за 150 млн. лв. \r\n\tОбединението \"Капш Трафик Солюшънс\" ще изгради тол системата за тежкотоварни автомобили над 3.5 тона срещу близо 150 млн. лв. без ДДС. Срокът е 19 месеца. За проектиране и изграждане са предвидени 7 месеца, а 12 месеца ще се правят одити, оценка на ефективността и корекции при необходимост, уточни Нанков.\r\n\tВ обединението влизат \"Капш Телематик Технолоджис България\" ЕАД, \"Капш Телематик Сървисиз\" Полша, \"Капш Трафикком\" Италия, \"Капш Трафик Транспортейшън\", Испания.\r\n\t\r\n\t\"Капш\" ще внедри системата за своя сметка, а след това разходите ще му бъдат изплатени от бъдещи постъпления за период от 2-3 години, след като тол системата започне да работи, каза Нанков.\r\n\tКато част от необходимото за работата на тол системата технологично оборудване ще бъдат изградени 500 терминала за купуване на маршрутни карти (предплатени билети) и за регистриране и издаване на електронни винетки. Ще има и 100 стационарни контролни пункта (тол портали), както и 100 контролни пункта за автоматично претегляне в движение, 50 уреда за лазерно сканиране и определяне на габаритите. Ще се изгради и център за управление и наблюдение, два сървъра и цялостен софтуер за всички компоненти и процеси. Ще бъдат купени и 55 автомобила за мобилен контрол.\r\n\tПредстои създаването на държавна компания, която ще оперира тол системата след изграждането й и пускането й в експлоатация, каза Нанков.\r\n\tКато най-голямо предизвикателство в предстоящата работа председателят на управителния съвет на пътната агенция Дончо Атанасов определи обучението на необходимите кадри за работя със системата.Утрояване на постъпленията \r\n\t\"Нашият основен природен ресурс \"златото\", с което България разполага е геостратегическото й разположение. Пет от 10 трансевропейски коридора преминават през страната ни\", каза Нанков. За това целта е още през първата година след внедряването на тол системата приходите да са около 1 млрд. лв., допълни той.\r\n\tВ момента приходите от винетки са около 350 млн. лв. средногодишно. Изминалата година е рекордна по отношение на постъпленията от тях – продадени са близо 700 000 стикера повече, а приходите са били с 25 млн. лв. повече спрямо 2016 г., каза Нанков.\r\n\t\r\n\tТаксата за тежкотоварните автомобили ще се повиши значително, но това е справедливият модел, допълни регионалният министър. По думите му се очаква увеличението на приходите от заплащаните от тях такси да е с 6-7 пъти. \r\n\tВ момента еднодневната винетка за тежкотоварни автомобили над 3.5 тона е 23 лв. На тази цена те преминават пътя от ГКПП \"Калотина\" до ГКПП \"Капитан Андреево\". За сравнение преминаване по магистралата между Ниш и Пирот с дължина 90 км в Сърбия от януари се плаща около 20 лв., каза Нанков.Ремонтът на пътищатаНадеждите са с повишаването на приходите от винетките да се реши проблемът с недофинансирането на сектора. \"С приходите от тол системата голяма част от нуждите на пътния сектор ще бъдат удовлетворени\", каза Нанков. По думите му всички пари от винетките ще отиват само за пътищата и няма да се използват за други сектори.\r\n\tПредседателят на управителния съвет на пътната агенция Дончо Атанасов каза, че се надява след внедряването на тол системата в рамките на 4-5 години да бъде ремонтирана третокласната пътна мрежа – около 7000 км.\r\n\tС приходите от винетките ще бъде финансирано и изграждането на магистралите и поне един тунел под Стара планина, каза регионалният министър. С пари от тол системата ще се дофинансира строежът на магистрала \"Струма\", където се използват основно европейски средства, магистрала \"Хемус\" и скоростните пътища Велико Търново – Русе и Ботевград – Видин, каза Нанков. Ще ie построи и поне един, а след време и няколко тунела под Стара планина, допълни той. \r\n\tРегионалният министър обясни, че има разлика между проектна скорост и скорост на движение по магистралните участъци. Обикновено на магистралите проектната скорост е с 10 км/ч по-ниска от допустимата за движение. Така скоростта за движение по участъците от магистрала \"Хемус\", които предстои да бъдат изградени при проектна скорост 120 км/час, реално ще бъде до 130 км/час.\r\n\tПрез тази година 75 км от магистрала \"Хемус\" ще са в изпълнение, а реално строителство ще се изпълнява на поне 25 км от нея, напомни Нанков.\r\n\tПредсрочно ще бъдат въведени и още 30 км от магистрала \"Струма\" в участъка между Сандански и Кулата, обеща Нанков.\r\n\tПо отношение на предложения от еколози алтернативен вариант за преминаване на магистралата през Кресненското дефиле той каза, че ще бъде разгледан подробно, макар това веднъж вече да е било направено. За варианта, предвиждащ изграждане на пътна и жп част една над друга е дадено отрицателно становище от Национална компания \"Железопътна инфраструктура\", каза регионалният министър.", "date": "2018.01.15", "title": "Договор за тол системата без яснота за обхват и тарифи"}
{"url": "http://www.mediapool.bg/naslednitsite-na-spartak-news274290.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРечта на Доналд Туск на откриването на българското председателство на Съвета на ЕС разпали обществените емоции и „открадна шоуто” не само от родните политици, но и от артистичния (по своему) Жан Клод Юнкер. Човек научава много за себе си през погледа на другия, чужденеца. Дори когато този друг ни е политически роднина.\r\n\tОт европредседателството ще има поне две ползи. Първата е, че българската общественост ще се пообразова за функционирането на ЕС и може би част от хората ще почнат да правят разлика между Съвета на ЕС, Европейския съвет и Съвета на Европа. (За тези, които смятат че това са синоними, първите две институции са различни органи на ЕС, а последната е изцяло отделна международна организация, обединяваща 47 страни от Европа).\r\n\tВтората полза е, че в рамките на шест месеца ще обръщаме малко повече внимание на това как изглеждаме в очите на другите. Тоест имаме шанс да опознаем себе си малко по-добре от обикновено.\r\n\t\r\n\tСофия е зелен, красив град, с множество интересни сгради. Същевременно от далеч е ясно, че в него не живеят хора с естетическо чувство към детайла. Градът се развива, има сериозно строителство, но също така на много места все още избива кал, която без дъжд се разпрашава. Това е белег за сравнително скорошно гражданство: по-тънък цивилизационен пласт, който стихиите от време на време отнасят. Улиците не се мият или това се прави веднъж годишно за Великден, което е в синхрон с някои неприятни исторически предразсъдъци на чужденците за нас.\n\n\r\n\tГрадоустройството се набива в очите на иноземеца с две неща. Първо, това е санирането на големи сгради на парче, което понякога ги превръща в шедьоври на Мондриан, но по-често просто дразни окото. По-досетливите биха си направили извода, че българите решават проблемите си сами и трудно се координират за общи действия. Неуредените общи пространства и тротоарите с не-евклидови повърхности потвърждават това усещане.\r\n\tНа второ място, централната част не се е превърнала все още в ексклузивно гето за бизнеса и богатите. Наред с лъскави сгради и постройки има и жилища и магазини за нормални хора. Това е демонстрация на егалитарния характер на българското общество, за което сериозното разслоение е патология, проблем. Единствено забраната за каруци в центъра на града не е в унисон с тази характеристика, но обяснението тук не е толкова в нетърпимост към бедността, а към малцинството.\r\n\tЕгалитаризмът се вижда и в облеклото на хората, което е доста униформено, особено що се отнася до зимното черно. На този фон претенциите за мултикултурност –църквите, джамията и синагогата – звучат малко повърхностно и декоративно. София не е град, който обича да показва многообразието си – по-скоро е срамежлив по отношение на различието.\r\n\tСтените на целия център са нашарени с графити. Това му придава облик на краен квартал, където полицията е изпуснала нещата и законът се прилага отчасти.\r\n\tПролетно време всичко това потъва в Дионисиева зеленина и свежест, които бързо побеждават зимните наслоявания. Цъфналите кестени по големите булеварди и гледката на измитата Витоша внасят неочаквана елегантност и стил.\r\n\tГрадът функционира добре и при -20 градуса по Целзий обаче. Това е шок за англичаните, за които всеки сняг от над един сантиметър е природно наказание. Суровостта на планината показва, че българите не сме просто част от средиземноморската култура, а сме нещо по-различно, по-затворено и консервативно.\r\n\t\r\n\tНародът се отразява най-добре в своите управляващи и разкрива чрез тях най-интимните си душевни нагласи. Управляващите са и другият прозорец – освен градската среда, през който чужденецът опознава местните.\r\n\tТова, което нашите политици разкриват в своята цялост, е колеблива, незавършена и неохотна европеизация. От времето на Иванчо Йотата и Михалаки Алафрангата европейски изглеждащите публични фигури са второстепенни и допълващи пейзажа. Доверието към тях е като цяло ниско, което отчасти обяснява и неудачите в кариерата на политици като Станишев, Дянков, Трайков или Плевнелиев. Най-показателно в това отношение беше мълниеносното сриване на рейтинга на Симеон Сакскобурготски в момента, в който от историческа легенда той се превърна в действащ политик.\r\n\tБългарите явно не се разпознават в хора, които напълно са интернализирали, или претендират, че са го направили, „западния” начин на живот. Харесват се по-скоро ниският център на тежестта, народният говор, слабото владеене на чужди езици, изгледът и чарът на здрав момък. Политиците бързо се ориентираха в тази среда и започнаха да естетизират тези нагласи, като навлякоха народни носии. Хипарливото декадентство от късния соц беше забравено и народностното преживя ренесанс. В началото на 90-те хората биха умряли от смях, ако някой политик се беше спретнал с потури и пояс. Днес това е нормата, което показва, че „европеизацията” е напреднала толкова, та мнозина започнаха да се страхуват, че ще загубим идентичността си. За чужденеца тези страхове със сигурност са силно преувеличени.\r\n\tВторото впечатление, което „политическата класа” създава, е за дълбок и осъзнат светогледен цинизъм. Този философски цинизъм се роди в късния соц, когато идеологията беше вече мъртва и никой вече не вярваше в особените достойнства на комунистическия модел. Остана защитата на собствения интерес (разширен до семейството, племето, рода) като най-върховна ценност. През 90-те години – заради ентусиазма по демокрацията – имаше сериозна реидеологизация и цинизмът временно отстъпи. От 2001 г., но особено след 2009 г., цинизмът стана отново норма.\r\n\tТова означава, че днес се ценят политици, които не действат и не вярват особено в сложни обществени идеологии, отвъд защитата на личностно, семейно и родово разбрания интерес. Това отсъствие на идеология обикновено описваме като „популизъм”, който се изчерпва с клишета от рода на „следваме народната воля”, „както ни наредят хората” и т.н.\r\n\tЦинизмът има и друг аспект. Популярните политици днес имат един език за пред хората и друг – по-откровен и по-сексуално натоварен – във всекидневието си. Често между тези два езика настъпват преплитания, които с охота се раздухват от кафяво-жълтата преса (малцинствата „раждат като кучки”, опозицията са „гейове и лесбийки”, опонентите са хомосексуалисти и т.н.). Структурната задача на тази преса е да превръща втория, откровения и вулгарен език в първи – публичен. С това тази преса претендира, че разкрива „същността” на нещата. А в тази същност основното са договорки, временни съюзи, баланс на силите и „прекарване” на по-слабия – тоест реализацията на голи интереси.\r\n\tВ този смисъл чуждата оценка, че България е корумпирана, но не създава проблеми, защото с нея може да се договориш, не е много далеч от истината. Нашите политици започнаха активно използват тази „сговорчивост”, за да трупат точки в международен план. Например, докато премиерите на Германия и Холандия биха имали трудности да оправдаят среща с турския президент Ердоган, ние нямаме подобни скрупули.\r\n\tДоговорките винаги зависят от преговорната сила – колкото по-силен изглеждаш, толкова по-добра сделка може да очакваш. Затова за нас е важно политиците да изглеждат дори физически силни, да могат да тръшнат на земята поне трима гладиатори от други краища на Европа.\r\n\tНаследниците на Спартак ценят физическата сила, по което се доближават до руските си събратя. Тези събратя дотолкова са свикнали да търсят физическата сила в политика, че я откриват дори в маломерни по нашите стандарти екземпляри.\r\n\tРазбира се, афинитетът към мъжката сила върви и с хомофобия, което би учудило древните спартанци. За да се разграничат от тях, днешните политици предпочитат налятата фигура с характерни изменения в коремната област и по-надолу.\r\n\t\r\n\tВсичко това е естетика – тоест как хората изглеждат. От естетиката не може да се направи извод дали човек или обществото са добри, или лоши. Важното в крайна сметка са делата – какво си направил, какви позиции си заел, какво си постигнал. Естетиката обаче е показателна както за силните, така и за слабите страни на дадено общество – тя разкрива и нагласи, които трудно се променят.\r\n\tДипломатът Туск ни описа героически – така, както бихме искали да изглеждаме в очите на другите. Вглеждайки се в себе си, ние, а пък и чужденците, имаме не чак толкова празнична и епична картина. Уважението към нас, което Туск успя да предаде, обаче е абсолютно автентично. Защото никой народ не е само герой и голмайстор. Най-уважавани са народите, които имат способност да се дистанцират от себе си, да се самоиронизират, да отсеят доброто, трайното, красивото, от лошото и грозното. Т.е. да се развиват към по-добро. С Вазов и Алеко ние сме доказали, че сме способни на подобна просвещенска саморефлексия.\r\n\tВажно е да не го забравяме.", "date": "2018.01.15", "title": "Наследниците на Спартак"}
{"url": "http://www.mediapool.bg/dvete-korei-se-dogovoriha-za-pregovori-na-17-yanuari-za-uchastieto-na-severa-v-olimpiadata-news274283.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвете Кореи се договориха в понеделник да проведат на 17 януари преговори за участието на Севера в олимпийските игри в Юга следващия месец, обяви министерството на националното обединение в Сеул, цитирано от Ройтерс.\r\n\t \r\n\tПо-рано днес Пхенян предложи работната среща да се състои в южнокорейската част на граничното селище Панминчжон в демилитаризираната зона между двете страни.\r\n\t \r\n\tОфициални представители на двете Кореи днес обсъдиха на среща в Панминчжон предложението на Севера да изпрати група музиканти и танцьори на Зимните олимпийски игри в южнокорейския курорт Пьончан.\r\n\t \r\n\tСлед срещата стана известно, че КНДР ще изпрати оркестър в състав от 140 души, който ще изнесе концерти в Сеул и град Канин, където ще се състоят част от олимпийските състезания, предаде агенция Йонхап.", "date": "2018.01.15", "title": "Двете Кореи се договориха за преговори на 17 януари за участието на Севера в Олимпиадата"}
{"url": "http://www.mediapool.bg/makedoniya-ratifitsira-simvolno-dogovora-s-bulgaria-news274291.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъпреки бойкота на ВМРО-ДПМНЕ македонският парламент ратифицира договора за добросъседство с България и сега се очаква това да стане и в София.\r\n\tДокументът, който бе подписан от премиерите на двете страни Зоран Заев и Бойко Борисов на 1 август 2017 г., бе ратифициран от парламента в Скопие с 61 гласа.\r\n\tДепутатите от най-голямата опозиционна партия ВРМО-ДПМНЕ не присъстваха на заседанието заради ареста на нейни депутати след погрома на парламента през май миналата година.\r\n\tМакедонският външен министър Никола Димитров заяви, че \"договорът защитава нашите интереси и интересите на България“. Той определи като хубав знак това, че договорът се ратифицира на днешния ден, на който през 1992 г. България първа в света признава независимостта на Република Македония под нейното конституционно име.\r\n\tСрещу договора в Македония се обяви близката до Русия опозиционна партия на бившия премиер Никола Груевски ВМРО – ДПМНЕ, която разгърна мощна кампания срещу документа и дори се закани да организира референдум, тъй като смята, че той бил в интерес само на София.\n\n\r\n\tБългария тактически изчакваше с ратификацията на документа и сега се очаква той да мине бързо през парламента, където има консенсус по темата.\r\n\tОт българското външно министерство приветстваха ратификацията и заявиха, че България ще продължи да бъде активна в подкрепата си за европейската интеграция на Македония.\r\n\t\"С този акт се потвърждава волята за изграждане на добросъседски отношения, които са важен елемент от европейската перспектива на всички държави от Западните Балкани\", заявиха от външно министерство.\r\n\tПремиерът Бойко Борисов също поздрави парламента на Македония.\r\n\t \r\n\t\"С това те показаха, че желанието ни да изградим модерни, европейски отношения на приятелство и доверие е общо. Както сме заявявали многократно, европейското бъдеще на Република Македония е сред основните приоритети в политиката на Република България и ще продължи да бъде такъв и след българското председателство на Съвета на ЕС\", заяви Борисов. \r\n\t \r\n\tМалко по-рано в понеделник премиерът той се срещна със заместник помощник държавния секретар на САЩ Хойт Йи, който също приветства договора и заяви, че стабилността и развитието на Балканите са изключително важни не само за региона, но и за цяла Европа.\r\n\tОчаква се скоро Хойт Ий, който познава много добре региона от години, да стане посланик на САЩ в Македония.\r\n\tДоговорът стъпва върху Декларацията за добросъседство, подписана през 1999 година от премиерите Иван Костов и Любчо Гергиевски. Сега записаното в нея влиза официално в международното право. Предвиден е и междуправителствен механизъм, който да следи изпълнението на договора.\r\n\tТой въвежда термина \"обща история\" и предвижда да бъде формирана съвместна мултидисциплинарна експертна комисия по исторически и образователни въпроси на паритетна основа.\r\n\tОбщата комисия трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни.\r\n\tДвете държави поемат ангажимент да предприемат и ефективни мерки за предотвратяване на недобронамерена пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения.\r\n\tСофия поема ангажимент да помогне на Скопие в евроатлантическата му интеграция. Двете страни ще работят и за активизиране на контактите между местните власти и гражданите.\r\n\tДвете страни заявяват, че нямат и няма да предявяват териториални претенции една към друга и поемат ангажимент да не предприемат, насърчават и подкрепят действия от неприятелски характер и да не позволяват територията им да бъде използвана от организации и групи, които имат за цел извършването на подривни, сепаратистки и други действия, които са заплаха за мира и сигурността.", "date": "2018.01.15", "title": "Македония ратифицира символно договора с България"}
{"url": "http://www.mediapool.bg/balgarski-proekt-za-muhi-prevrashtashti-bokluk-v-hrana-uchastva-v-konkurs-za-milion-dolara-news274292.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарски проект за създаване на \"ферми\" за отглеждане на специален вид мухи, които хранейки се с органични отпадъци да ги преработват в протеини и ларвите да се използват за производство на храни за животни, се състезава за наградно финансиране за реализация на иновативната идея.\r\n\tСтартъпът НАСЕКОМО (NASEKOMO) на семейство българка и французин бе избран да представи България на глобалния финал на конкурса за бизнеси с кауза \"Чивъс Венчър\" (Chivas Venture 2018), който ще се състои по време на конференцията TNW в Амстердам през май 2018 г.\r\n\tЕжегодно конкурсът подкрепя иновативни компании, използващи силата на предприемачеството, за да променят средата около себе си към по-добро. Българският стартъп, които ще представи страната ни на финала на състезанието, развива социално отговорен бизнес, базиран на технология за превръщане на органичните отпадъци в алтернативен източник на протеини чрез отглеждането на ларви на насекомото Black Soldier fly.\r\n\tПроектът НАСЕКОМО е базиран на концепцията за кръговата икономика и плановете са да се отглеждат ларви на въпросния вид муха, която може да превръща бързо и ефективно органични отпадъци в протеини, хранейки се с тях и трупайки протеинова биомаса. След обработка, тази биомасата се използва за храна на животни, при които ларвите са естествена част от храненето.\r\n\tРеализацията на проекта би решила едновременно проблема с натрупването на органични отпадъци, които при загниването си отделят метан и допринасят за замърсяването на въздуха, и растящата нужда от протеини, за чието създаване традиционните индустрии изразходват все по-оскъдните природни ресурси - обработваема земя, вода и рибен запас. Произведените по този начин протеини ще позволят и на фермерите да изхранват по-евтино своите животни.\n\n\r\n\t\"Създадохме НАСЕКОМО, защото дълбоко вярваме, че много от най-значимите проблеми пред обществото ни имат своите решения, които не изискват огромни бюджети, а по-скоро иновативно и нестандартно мислене. Технологията за извличане на протеини, която развиваме, е доказателство за това\", коментира Олга Марсенак, съосновател на компанията със съпруга си.\r\n\tВсички 28 финалисти в конкурса от цял свят първоначално ще преминат през бизнес акселераторска програма в Оксфорд, а след това ще получат възможност да представят проектите си в рамките на водещия технологичен фестивал TNW в Амстердам през май 2018. Там амбициозните предприемачи, ще се състезават за място в челната петица, за да получат своя шанс да убедят международното жури, включващо инвеститори, предприемачи и представители на медиите, че заслужават част от наградния фонд от 1 млн. долара.\r\n\tНа 4 април 2018 г., малко преди финала на Чивъс Венчър 2018, ще започне и триседмично онлайн гласуване, на базата на което 250 хил. долара от общия награден фонд ще бъдат разпредели между проектите с най-много гласове. На големия финал на състезанието през май 2018 г. международното жури ще определи между кои финалисти ще се разпредели останалата част от наградния фонд.\r\n\tНАСЕКОМО се състезаваше да стане представител на България в световния финал с още три стартиращи социално отговорни бизнеса –Checkpoint Cardio, AGNON и Jamba.\r\n\tCheckpoint Cardio е система за онлайн наблюдение на пациенти, спешна реакция, превенция и диагностика в реално време. Така при постоянен контрол на пациентите в реално време, независимо къде са те, може да се намали смъртността при рисковите пациенти, а също така се спестяват пари на здравната система, тъй като се вземат превантивни мерки. Тази телемедицинската система се развива от 3 години, до момента е прегледала над 36 000 пациента и е спасила от смърт стотици хора в България и на Балканите. Сега системата се интегрира в здравни системи на няколко европейски държави, като Австрия Германия, Франция, Русия и Гърция.\r\n\tПроектът на компанията AGNON на софтуерните специалисти Живко Стефанов и Стойно Калвачев е специален тип ракетна печка \"Гамера”, която работи на дърва и дори шишарки, високоефективна е и отделя изключително малко въглеродни емисии. Топлината се усилва от вградена глинена пейка, която има акумулиращ ефект. Предимството на уреда е, че ползва два до три пъти по-малко горива, което може да е и екобрикети, отпадна дървесина от мебелната промишленост.\r\n\tТретия претендент беше JAMBA - Career for all - онлайн платформа, която свързва бизнеса с хората с увреждания в България, оптимизирайки процеса за тяхната интеграция в пазара на труда. Освен подбор на персонал, платформата предлага и модул за онлайн и офлайн обучения и предварителна подготовка, адаптирани за хора с различни възможности.", "date": "2018.01.15", "title": "Български проект за мухи, превръщащи боклук в храна, участва в конкурс за милион долара"}
{"url": "http://www.mediapool.bg/sadat-po-deloto-hitrino-othvarli-iska-na-nkzhi-za-315-000-lv-news274293.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШуменският окръжен съд отхвърли в понеделник като недопустим иска за 315 000 лв, който бе предявен срещу машинистите заради трагичната влакова катастрофа в Хитрино. Магистратите се мотивираха с това, че няма как да допуснат подобен иск на Националната компания \"Железопътна инфраструктура\" в рамките на наказателния процес. Държавната фирма настояваше двамата машинисти да платят разходите по ремонта на релсовия път.\r\n\tПо време на първото разпоредително заседание защитата на машинистите поиска отвод на наблюдаващия прокурор Маргарита Георгиева. Според адвокатите на подсъдимите Димитър Михнев и Радослав Петков разследването за състоянието на релсовия път е водено едностранчиво. Адвокатите заявиха, че са нарушени правата на подсъдимите, тъй като не са предявени всички доказателства. Те посочиха, че не са им дадени три видеозаписа от огледа и фотоалбуми. Те поискаха връщане на делото за доразследване.\r\n\tОт прокуратурата заявиха, че са дадени всички възможности за запознаване с доказателствата по делото и няма предубедено събиране на доказателства. Съдът отхвърли исканията за отвод и за връщане на делото за доразследване. Магистратите все пак приеха, че има процесуални нарушения, които биха могли да се отстранят, съобщава БНР. Съдът нареди на прокуратурата да предостави на защитата липсващите видеозаписи.\r\n\tОт защитата признаха част от фактите по делото и заявиха, че не желаят разпит пред съда на тежко пострадалите, както и на наследниците на починалите. Те приеха и повечето от медицинските експертизи. Защитата настоява за разпит на длъжностните лица и техническите експерти. Отхвърленото искане за връщане на делото подлежи на обжалване пред Варненския апелативен съд. Дотогава делото остава в предварителната фаза.\r\n\tС последните промени в Наказателно-процесуален кодекс бе въведено \"разпоредително заседание\", което е подготвителна фаза на процеса. В рамките на това заседание още в началото на процеса защитата и съдът трябва да изчистят всички въпроси за допуснатите процесуални нарушения по време на разследването. Това е първият и последен шанс за връщане на делото за доразследване.\n\n\r\n\tВлаковата трагедия в Хитрино се случи през декември 2016 г. Първи машинист на влака бе Димитър Михнев. Той е обвинен за причиняване по непредпазливост на инцидента в село Хитрино, при който на 10 декември 2016 г. загинаха седем души, а други 29 бяха ранени.\r\n\tТехническата експертиза установи, че влаковата композиция се е движела с два пъти по-висока скорост от разрешената при навлизане в гара Хитрино. При стрелка № 1 тази скорост е била 80 км/час, а при стрелка № 5 - 78 км/час при разрешени 40 км/час.\r\n\tОсвен от експертизата, това е установено и от показанията на служители на гара Хитрино, стрелочници и началника на гарата, които са видели приближаващия влак с много висока скорост. Вторият машинист Радослав Петков е обвинен, че не е направил нищо, за да спре влака, въпреки че е бил напълно наясно със ситуацията.\r\n\tСъбрани са и свидетелски показания на третия машинист от локомотивната бригада, който също е признал, че при навлизане в гарата влакът се е движел със скорост 78 км/час.\r\n\tРазследващите не успяха да свържат инцидента с релсовия път или с грешка на служителите на гарата. Разследването към момента сочи, че високата скорост на композицията е станала причина за изместването на железния път между двете стрелки.\r\n\tПоследвалият взрив на цистерните на влака е предизвикан от дерайлиране на част от композицията. При удара кука от теглича на една от платформите разхерметизира цистерна с гориво. Образувалият се газов облак се е взривил най-вероятно от искра. Жителите на село Хитрино бяха евакуирани за 11 дни, докато траеше акцията по извеждането на обърналите се цистерни.\r\n\tЗащитата на машиниста твърди, че превишената скорост не винаги е причината за транспортно произшествие. В рамките на делото те приложиха справка от ДАНС, в която е посочено, че е имало незаключена стрелка на железния път край Хитрино.", "date": "2018.01.15", "title": "Съдът по делото \"Хитрино\" отхвърли иска на НКЖИ за 315 000 лв."}
{"url": "http://www.mediapool.bg/krai-letishteto-na-libiyskata-stolitsa-tripoli-se-vodyat-boeve-news274294.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко девет души са убити, а близо 30 са ранени при въоръжени сблъсъци край международното летище Митига в либийската столица Триполи, предаде Ройтерс като се позова на либийското здравно министерство.\r\n\t\r\n\tАтака на въоръжена групировка, последвана от ожесточени боеве, прекъсна тази сутрин работата на летище Митига, единственото действащо в столицата, съобщи Франс прес, като се позова на източници от летището и силите за сигурност.\r\n\t \r\n\tВъоръжена групировка предприе атака в района на летището, където има и затвор с над 2500 души, излежаващи присъди за различни престъпления, посочиха на страницата си във Фейсбук специалните антитерористични сили \"Рада\", които се грижат за сигурността на летището. Според тях групировката, предприела нападението, се опитва да освободи свои членове от затвора.\r\n\t \r\n\tПътниците и целият персонал на летището бяха евакуирани още щом избухнаха сраженията, каза за АФП либийски пилот. В периметъра на летището видяхме танкове, допълни той.\r\n\t \r\n\tСпоред журналисти на АФП стрелба с тежко оръжие се е чувала тази сутрин чак до град Таджура, на 30 км източно от Триполи.\r\n\t \n\n\r\n\tВсички пътища до летище \"Митига\" и района са прекъснати.", "date": "2018.01.15", "title": "Край летището на либийската столица Триполи се водят боеве"}
{"url": "http://www.mediapool.bg/erdogan-obeshta-turtsiya-da-razbie-siriyskite-granichni-sili-oshte-predi-da-se-poyavyat-news274295.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган заяви в понеделник, че САЩ се опитват да създадат \"терористична армия\" по южната граница на Турция като обучават сирийски гранични сили, които включват кюрдски милиции, предаде агенция Ройтерс.\r\n\t \r\n\tЕрдоган обеща Турция да разбие тези сили още преди да се появят.\r\n\t \r\n\tТурският президент каза още, че турските въоръжени сили са завършили подготовката за операция в контролирания от кюрдите регион на Африн в северозападна Сирия и в град Манбидж.", "date": "2018.01.15", "title": "Ердоган обеща Турция да разбие сирийските гранични сили още преди да се появят"}
{"url": "http://www.mediapool.bg/protestat-na-obshtinskite-bolnitsi-ne-izdeistva-dopalnitelna-subsidiya-news274271.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЛекари и медицински сестри от общинските болници в над 20 града излязоха в понеделник по обяд на едночасов протест срещу държавната политика спрямо общинското здравеопазване. Те поискаха допълнителна субсидия от 30 млн. лева, с която да бъдат оздравени и да им бъде изплатена надлимитната дейност за последните две години. В отговор от Министерството на здравеопазването обявиха, че общинските болници тази година ще получат почти 30 млн. лева от държавата, но за обичайните дейности по методиката за субсидиране на лечебните заведения като спешна помощ, оказване на помощ в труднодостъпни и отдалечени райони, медицинска експертиза и др.\r\n\tМинистерството отряза исканията за допълнителна субсидия с аргумента, че това би била \"нерегламентирана държавна помощ\" и отново постави на дневен ред въпроса за преструктурирането на общински болници в медицински центрове с до 20 легла. Ведомството обаче обеща да изпълни другото основно искане на протестиращите, а именно при преговорите за Националния рамков договор да бъдат увеличени цените на някои клинични пътеки и да бъдат облекчени някои изисквания в медицинските стандарти.\r\n\tНа протест излязоха работещи в 23 общински болници в страната, много от които са застрашени от фалит заради натрупани дългове към доставчици. По данни на здравното министерство общите задължения на функциониращите 121 общински болници възлизат на 100.2 млн. лв., а просрочените задължения са за 44 млн. лв.\r\n\tД-р Неделчо Тотев, директор на болницата в Чирпан и председател на Сдружението на общинските болници, заяви, че протестът има няколко основни искания - допълнителна субсидия от 30 млн. лева, но не от бюджета на МЗ, а от републиканския, с които да бъдат погасени просрочените задължения към доставчици и заплати на персонала; актуализиране на цените на клиничните пътеки и изплащане на надлимитните дейности на болниците, както и провеждане на спешен дебат за бъдещето на общинското здравеопазване.\r\n\t\n\n\r\n\tПротестът на общинските болници бе подкрепен от съсловната организация Български лекарски съюз, както и от работодатели и синдикати. Ръководствата на двата синдиката КНСБ и \"Подкрепа\" и четирите национално представени работодателски организации АИКБ, БСК, БТПП и КРИБ настояха за незабавна среща с ръководствата на Министерството на здравеопазването, Министерството на финансите и парламентарната комисия по здравеопазването.\r\n\t\", заявиха в своя позиция синдикалните и работодателските организации.\r\n\t\r\n\tВ отговор от здравното министерство заявиха, че при преговорите за Националния рамков договор ще се преразгледат цените на клиничните пътеки, по които работят общинските болници, като същевременно бъдат актуализирани и медицинските стандарти. \"По този начин на общинските болници ще бъде дадена възможността да реализират своята дейност в условията на финансова стабилност и предвидимост\", заявиха от министерството.\r\n\tОт министерството посочиха, че ще отпуснат близо 28.5 млн. лв. за дейности, извършвани от общинските болници по реда на Методиката за субсидиране на лечебните заведения за 2018 г. Със сумата ще бъдат финансирани дейности по оказване на спешна медицинска помощ, дейности, попадащи извън обхвата на задължителното здравно осигуряване, осъществявани от общинските лечебни заведения в труднодостъпни или отдалечени райони на страната, дейности, свързани с медицинската експертиза (ТЕЛК) и други. Броят на субсидираните лечебни заведения се очаква да надхвърли 100, т.е. над 83% от всички общински лечебни заведения на територията на страната.\r\n\t\"Напомняме, че извън методиката министерството няма право да отпуска целеви субсидии, защото това би попаднало в графа нерегламентирана държавна помощ\", за което страната ни ще бъде санкционирана от Европейската комисия, коментираха от министерството.\r\n\t\r\n\tЗа да подпомогне общинските здравни структури в страната, Министерството на здравеопазването изрази готовност за оказване на методологическа и експертна помощ за преструктурирането им. Кметовете и общинските съвети ще бъдат запознати с мерките за оздравяване на държавните болници, за да ги ползват като отправна точка за оздравяване на изпадналите в тежко финансово състояние техни лечебни заведения. Окончателното решение за преструктуриране обаче е право на собственика – съответните общини.\r\n\tАнализът, извършен от екипа на министър Кирил Ананиев, е базиран върху изследване на потребностите на населението от здравни грижи и дейности на територията на всяка от 28-те области в страната, като са отчетени демографската структура на районите и картината на социалнозначимите заболявания на населението. На това основание МЗ смята, че евентуално преобразуване на някои многопрофилни болници за активно лечение в диагностично-консултативни центрове, не би оказало негативно влияние върху достъпа на населението до медицинска помощ.\r\n\tУспоредно с това, за да се гарантира достъпът до спешна медицинска помощ на българските граждани, МЗ, в изпълнение на големия инвестиционен проект за модернизация на спешната помощ, предвижда обновяването или изцяло новото изграждане на общо 237 филиала и центрове за спешна медицинска помощ.", "date": "2018.01.15", "title": "Протестът на общинските болници не издейства допълнителна субсидия"}
{"url": "http://www.mediapool.bg/ne-pazete-tishina-news274297.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"През седмицата много хора ни призоваха да се снишим за следващите шест месеца. Да не гледаме към българските скелети в гардероба и дори да не споменаваме думата корупция\". Така започна в неделя  водещият на \"120 минути\" в бТВ Светослав Иванов.\r\n\tИ продължи: \"Ако си мислите, че Юнкер не знае какви са истинските измерения на корупцията в България, как нито управляващи, нито опозиция направиха опит за истински закон срещу нейното пресичане, много се лъжете. Ако си мислите, че той не знае проблемите пред българските медии, много се лъжете\".\r\n\t\"Всички знаем колко красива е страната ни, всички знаем колко древна е историята ни, но това не означава, че не трябва да се борим с причините, които ни лепят клеймото \"най\" - но на обратно. Най-корумпирана, бедна, изостанала, несвободна...\", завърши Светослав Иванов.\r\n\tМалко по-късно  на свое интервю с Паулин Адес-Мевел, която ръководи отдел \"Европейски съюз и Балкани\" в международната организация \"Репортери без граници\".\r\n\t\"В България има проблем на концентрацията на медийна власт в ръцете на един човек. Има такива проблеми и в други държави, но тук е много специфично. 80% от разпространението на вестници да се притежава от един човек, е невиждано за други държави. И проблемът с такава концентрация е, че тя предизвиква съглашателство между политиците и медиите. Когато някой притежава толкова много медии, то те най-вероятно не се използват за журналистически цели, а за други такива, като например пропаганда\", прозвуча в ефира на бТВ.\n\n\r\n\tПо-малко от два часа по-късно дойде първият ответен залп - една от медиите на депутата от ДПС Делян Пеевски (който, както знаем от последното му епистоларно обръщение към обществеността, не е олигарх) обяви, че Светослав Иванов е \"ТВ ехото на задкулисието\", което \"защитава цензорите в ефир\". \"\r\n\tЖурналистът от бТВ незабавно е пришит към пропагандната опорна точка на пеевските медии за свързаност (недоказана по никакъв начин в неподписания коментар) с банкера Цветан Василев. А принадлежността му към \"задкулисието\" се основава вероятно на обстоятелството, че представителката на \"Репортери без граници\" участва в представянето миналата седмица пред европейски дипломати и журналисти в София на \"Бяла книга на медийната свобода\" у нас. Документът, базиран единствено на факти, бе подготвен от Съюза на издателите в България\".\r\n\tПасквилът, посветен на Светослав Иванов, е поредното доказателство и на казаното от \"Репортери без граници\", а именно, че голямата концентрация на медийна собственост говори, че тя не се ползва за журналистически цели, а за нещо друго. \"За пропаганда\", назовава го Паулин Адел-Мевел.\r\n\tНе пазете тишина, призова Светослав Иванов. След което показа точно как се вдига шум около онези проблеми, които разграждат и малкото оцелели обществени рефлекси у нас.\r\n\tМалко по-късно журналистът бе атакуван по добре отработената схема – същата, според която защитниците на природата са \"зелен октопод\" или пък организациите, спасили две лъвчета от сигурна гибел в (забележете) Пазарджишкия зоопарк – чуджопоклонници, които искат да откраднат \"българския лъв\". Също както защитниците на правовата държава са всекидневно заклеймявани като \"слуги на мафията\", а малкото оцелели политици извън омертата на политическата пихтия - \"слуги на задкулистието\". Досущ както всеки протест срещу властта е малоброен, но инак платен. По същия модел всеки критичен публичен глас, било то на журналист, гражданин или организация, е \"грантаджийски\", а всички тези хора са \"соросиди\".\r\n\tКакто се вижда, пропагандното клише е толкова примитивно и всеобхватно, че може веднага и без излишни усилия да бъде лепнато на всеки посочен от Пеевски.\r\n\tВсеки осмелил се дори не да се бунтува, а да назове проблемите в България, се оказва \"враг на народа\", докато Пеевски и медиите му скромно поеха представителството на народа, без съпротива от страна на останалите политици. Всеки излязъл на протест е \"безродник\". Всеки, искащ да живее прилично в относително подредена държава – \"изменник\".\r\n\tФактите отдавна нямат никакво значение. Данните не са журналистическа ценност, а законността не е приоритет на властта. Защо ли? Защото няма значение какво се е случило, важното е как се разказва. И важното е КОЙ го разказва.\r\n\tА го разказва КОЙ. Политикът, който доскоро твърдеше, че няма медии, а напоследък се вписа като техен издател. Неуспелият шеф на ДАНС, но успял млад мъж. Депутатът от опозицията, чието име е табу и за управляващите, и за опозицията. Издателят, разпространяващ книги, без автор, но за сметка на това пълни с клевети. Бившият следовател, превърнал се в милионер, парламентарист, нестъпващ в парламента, който нито веднъж не отговори на журналистически въпроси, но пък епистоларно се обръща към нацията, а трибуна на заявките му дава обществената телевизия.\r\n\tВ крайна сметка стабилността, с която премиерът толкова се гордее, е нещо крайно съмнително, щом двата й основни фундамента са медиите на Пеевски и зорката охрана от страна на главния прокурор. Затова и всеки критик на системата става мишена на синхронизирана атака от тези два \"центъра\" на \"стабилността\".\r\n\tВсичко това не е неизвестно за Европа. Но битката не е на Брюксел. Наша, лична работа е. А когато пазим тишина правим разсеяността на всички европейски политици не просто изгодна, а необходима. Те нямат нужда от страсти тук, с които да се занимават, на фона на Брекзит, миграцията, бюджета на ЕС, Полша и пр. Имат нужда от привидна стабилност, тъй като останалите нестабилности са твърде много.\r\n\tВъпросът е дали тази точно българска стабилност устройва нас, българските граждани, които все още живеем и работим тук.\r\n\tP.S. Много мислих преди да напиша този текст. Защото лесно може да се влезе в капана \"две враждуващи групировки\", който ерозира доверието в медиите. А медиите Му на това поле няма какво да губят.\r\n\tРазговорът за ударите по всеки, който не пази тишина, обаче е необходим. Защото всичко останало е снишаване. Тишина и фоново мълчание, осигуряващо алтернативната реалност на \"стабилността\". В този смисъл медиите на Пеевски се превърнаха в своеобразен лакмус за това дали дадена обществена, журналистическа или политическа работа е свършена добре. Ако на страниците им няма очернящ текст – има още какво да се желае.\r\n\tИ не, не пазете тишина. Защото тишината ражда чудовища...", "date": "2018.01.15", "title": "Не пазете тишина*"}
{"url": "http://www.mediapool.bg/belgiyski-iztrebiteli-sa-prehvanali-ruski-bombardirovachi-nad-severno-more-news274298.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДва изтребителя Ф-16 на Военновъздушните сили (ВВС) на Белгия от база край Брюксел са прехванали тази сутрин два руски стратегически бомбардировача Ту-160 над Северно море, съобщиха местни медии, като се позоваха на \"военен източник\".\r\n\t \r\n\tБелгийските ВВС са поели от миналата седмица от Холандия осигуряването на безопасността на въздушното пространство в държавите от Бенелюкс (Белгия, Холандия и Люксембург). До август двойка белгийски изтребители остава в постоянна готовност за намеса при нужда.\r\n\t \r\n\tМедиите допълват, че тревога може да бъде подадена към ВВС например при появата на летателни средства без обозначение или с които е невъзможна радиовръзка. Добавя се, че инцидентите с руски военни летателни средства зачестяват напоследък, след като почти не са били наблюдавани след края на Студената война.", "date": "2018.01.15", "title": "Белгийски изтребители са прехванали руски бомбардировачи над Северно море"}
{"url": "http://www.mediapool.bg/papa-frantsisk-potegli-na-22-to-si-patuvane-v-chuzhbina---v-chili-i-peru-news274296.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПапа Франциск потегли в понеделник на 22-то си пътуване в чужбина, което ще го отведе първо в Чили (от 15 до 18 януари), а след това в Перу (от 18 до 21 януари), съобщи Франс прес.\r\n\t \r\n\tОсемдесет и една годишният Франциск излетя в 08.00 часа по Гринуич от римското летище \"Фиумичино\" и ще пропътува 12 500 км за 15 часа и 40 минути, като прелети над десет страни, включително родната Аржентина.\r\n\t \r\n\tВ навечерието на пътуването му земетресение в южната част на Перу с магнитуд 7,3 отне живота на поне двама души и рани 65. Освен природното бедствие, в страната се е разразила и политическа криза след спорното помилване на бившия перуански президент Алберто Фухимори, осъден за корупция и други престъпления.\r\n\t \r\n\tВизитата му в Чили, чието духовенство е разтърсвано от педофилски скандали, може да бъде белязана от протести на международни организации на жертвите на сексуално насилие. В края на миналата седмица няколко църкви в столицата бяха нападнати, включително с бутилки със запалителна течност, вероятно дело на анархисти.", "date": "2018.01.15", "title": "Папа Франциск потегли на 22-то си пътуване в чужбина - в Чили и Перу"}
{"url": "http://www.mediapool.bg/kataluniya-shte-ostane-pod-upravlenie-na-madrid-ako-puchdemon-upravlyava-ot-bryuksel-news274299.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвтономията на Каталуния ще остане временно преустановена, ако сепаратистът Карлес Пучдемон се опита да управлява областта от Брюксел, предупреди испанският премиер консерватор Мариано Рахой, цитиран от Франс прес.\r\n\t\r\n\tБъдещият каталунски лидер трябва да поеме функциите си, при това физически, което не може да стане от Брюксел, каза Рахой пред депутати от партията си.\r\n\t \r\n\t\"Ако не го направи, чл. 155 ще продължи да действа\", заяви той, имайки предвид положение в Конституцията, дало възможност централните власти да поставят под пряко управление Каталуния от 27 октомври насам.\r\n\t \r\n\tНа предсрочните регионални избори на 21 декември миналата година привържениците на отделянето от Испания получиха абсолютно мнозинство в каталунския парламент, а листата на Пучдемон излезе начело в сепаратисткия лагер.\r\n\t \r\n\tПучдемон, който може да бъде арестуван, ако се върне в Испания, иска да встъпи в длъжност от разстояние. Тази опция обаче не е убедителна за основния му съюзник - Републиканска левица на Каталуния, а опозицията и централното правителство се заканиха да я оспорват пред правосъдието.", "date": "2018.01.15", "title": "Каталуния ще остане под управление на Мадрид, ако Пучдемон управлява от Брюксел"}
{"url": "http://www.mediapool.bg/rabotodateli-dalzhat-30-mln-lv-neizplateni-zaplati-news274315.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРаботодатели дължат общо 30 милиона лева неизплатени заплати. Това стана ясно на кръгла маса за трудовата експлоатация, организирана от омбудсмана Мая Манолова и Асоциация \"Анимус\". В институцията на обществения защитник до момента са постъпили около 5 хиляди жалби за неизплатени трудови възнаграждения.\r\n\tРаботата в тежки условия без трудов договор, извънредният труд са форми на съвременно икономическо робство, каза Мая Манолова. Тя посъветва засегнатите да се обръщат към нея за съдействие при гарантирана анонимност.\r\n\t\"Там, където сезираме незабавно Инспекцията по труда и се направят проверки, се издават предписания. В част от случаите настъпва промяна - работодателите си плащат\", заяви омбудсманът.\r\n\tНадежда Стойчева от Асоциация \"Анимус\" посочи като проблем, че за разлика от трудовата експлоатация, която е престъпление, нарушението на трудовите права се счита за административно нарушение, за което законът предвижда само глоба.\r\n\t“Трафикът с цел трудова експлоатация е на второ място по брой жертви след сексуалната експлоатация“, коментира Манолова.\r\n\t \r\n\tПо думите й най-сериозната причина за трафика с цел трудова експлоатация е икономическото състояние, безработицата в по-слабо развитите региони у нас, ниското образование и проблемът с работещите бедни, които по различни данни са между 400 000 и 700 000 души.\n\n\r\n\t“Престъпленията с цел експлоатация се доказват трудно и което е още по-тревожно – се разпознават трудно. Средно годишно около 20 са образуваните наказателни производства. Това е проблем, който не засяга само България, той е изключително тревожен и в европейски, и в международен мащаб, защото по данни на Международната организация на труда, 21 млн. души са жертвите на трудова експлоатация“, допълни омбудсманът.\r\n\tТя цитира данни на Европол, които сочат, че приходите от трафик с цел трудова експлоатация се оценяват годишно на около 3.5 млрд. лв.\r\n\tОмбудсманът обърна внимание и на факта, че терминът “трудова експлоатация“ се е “изпарил”, както от законодателството, така и в говоренето на институциите и експертите, защото по думите й, е по-удобно да не използват такъв силен и тежък термин. Вместо това го заменят с „нарушение на трудови права” и “нарушение на трудовото законодателство”.\r\n\t“Като че ли в живота тежкото нарушаване на трудовите права е елегантно, та трябва да му подберем елегантни изразни средства“, възмути се Манолова.\r\n\tПо думите й, класическите форми на трудовата експлоатация – такива, каквито са в романите на Джек Лондон от XIX век, днес не съществуват – за 16 или 18-часов работен ден, но са налице тежките и лоши условия на труд, работа без трудов договор, а често дори и без заплащане.\r\n\t“Това са съвременните форми на трудова експлоатация, с които аз като омбудсман, синдикатите като защитници на хората на труда, имаме предизвикателството да се борим“, категорична бе Манолова. \r\n\tОмбудсманът каза още, че напоследък зачестяват жалбите, които засягат нарушения на предвиденото работното време, като неплащането на работни заплати също е ключов проблем.", "date": "2018.01.15", "title": "Работодатели дължат 30 млн. лв. неизплатени заплати"}
{"url": "http://www.mediapool.bg/vnezapno-pochina-vokalistkata-na-da-krenbaris-news274316.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПевицата на ирландската алтернативна група \"Дъ Кренбърис\" (The Cranberries) Долорес О' Риърдън  e починала внезапно на 46-годишна възраст, съобщи ББС в понеделник.\r\n\t \r\n\tНеин говорител съобщи, че тя е била в Лондон за кратка звукозаписна сесия, когато е починала. Засега няма повече информация за случилото се и причината за смъртта й. \r\n\t \r\n\t\"Семейството й е опустошено от случилото се и моли за уважение на личното му пространство\", призова говорителят на певицата. \n\n\r\n\t \r\n\tДолорес О' Риърдън и \"Дъ Кренбърис\" постигнаха световна известност в средата на 90-те години на миналия век с хита си \"Зобми\" (Zombie).\r\n\t \r\n\tTя е родена в  католическо семейство в Лимерик, Република Ирландия, и от малка пее в църковен хор. През 1990 г. се присъединява към групата \"Дъ Кренбъри соу ас\" (The Cranberry Saw Us), която по-късно е преименувана на The Cranberries.\r\n\t \r\n\tОсвен вокалистка на групата тя е и основен автор на музиката й. Групата е продала повече от 40 милиона копия на албумите си. \r\n\t \r\n\tПрез 2003 г. групата се разделят и Долорес О' Риърдън започва самостоятелна кариера.", "date": "2018.01.15", "title": "Внезапно почина вокалистката на \"Дъ Кренбърис\""}
{"url": "http://www.mediapool.bg/katrin-denyov-se-izvini-na-zhertvite-na-seksualno-nasilie-news274300.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренската актриса Катрин Деньов се извини на жертвите на сексуално насилие след протестите по повод подписано от нея отворено писмо, заради което бе критикувана, че се отнася лекомислено към престъпността, съобщи Франс прес.\r\n\t \r\n\tДеньов подчерта, че се извинява само на тези от жертвите на сексуално насилие, които са се почувствали засегнати от обръщението, публикувано в \"Монд\".\r\n\t \r\n\tКинозвездата и около 100 други жени поставиха имената си под декларация, осъждаща лавината от \"изобличения\", която последва твърденията, че холивудският продуцент е атакувал сексуално жените в продължение на десетилетия.\n\n\r\n\t \r\n\tКатрин Деньов се обяви срещу новия „пуританизъм”, предизвикан от секс скандалите, и обяви, че мъжете трябва да имат право настойчиво да докосват жените. Според подписалите писмото последвалият „лов на вещици” е заплаха за сексуалната свобода.\r\n\t \r\n\t„Изнасилването е престъпление, но да се опитваш да съблазниш някого, дори да е упорито или непохватно, не е престъпление, а галантност и това не е признак на агресивен мачо”, се казва в писмото.", "date": "2018.01.15", "title": "Катрин Деньов се извини на жертвите на сексуално насилие"}
{"url": "http://www.mediapool.bg/es-vadi-9-darzhavi-ot-cherniya-spisak-za-danachni-ubezhishta-news274314.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският съюз има намерение да извади осем страни, сред които Панама, Южна Корея и Обединените арабски емирства от черния списък на данъчни райове, предават международните агенции.\r\n\tТози списък обхваща държавите, които не приемат необходимите мерки за осигуряване на финансова призрачност и борба с данъчните престъпления.\r\n\tПо информация на Ройтерс съставът на списъка ще бъде обсъден на 17 януари на среща на постоянните представители на страните от ЕС. Окончателното решение ще бъде взето следващата седмица на срещата на министрите на финансите на страните от Евросъюза.", "date": "2018.01.15", "title": "ЕС вади 9 държави от черния списък за данъчни убежища"}
